
Frú forseti. Ég þakka hv. þingmanni fyrir sína fyrirspurn til ráðherra ef horft er fram hjá ja, því miður augljósum undirliggjandi tón sem ber með sér ákveðna tortryggni í garð einkaaðila í ýmiss konar heilbrigðisþjónustu, sem er auðvitað stef sem við þekkjum því miður af hálfu Samfylkingarinnar. En það er kannski óþarfi að dvelja sérstaklega við það hér.

Það er auðvitað synd að þegar einkaaðilar koma og stíga inn í heilbrigðisþjónustuna okkar með því að  sinna mikilvægum þáttum sem er alger óþarfi að hið opinbera haldi úti, og geta gert það vel, að því fylgi einhver tortryggni. Það er hins vegar  sjálfsagt að spyrja spurninga og vera gagnrýnin á það kerfi sem hér er undir. En ég myndi halda að það væri nær lagi að breyta reglugerðinni, sem við erum nú að gera smám saman, og beina hvatningu til hæstv. ráðherra   um að gera skurk í að auka niðurgreiðslu sjúkratrygginga í þessar aðgerðir.   Fyrir liggur frumvarp af minni hendi sem gerir nákvæmlega það. Þannig hjálpum við fólki sem best sem er í þessum vanda  í stað þess  að gera lítið úr þeim aðilum sem eru að bjóða upp á þessa þjónustu.

Forseti vill minna hv. þingmenn á að stuttar athugasemdir mega taka 1 mínútu.



###

Herra forseti. Ég hef, á meðan ég hef setið hér á þingi, lagt fram nokkur mál sem hafa þann einfalda tilgang að vilja aðstoða fólk við að eignast börn. Það er ekki öllum gefið og reynist ýmsum erfitt og þá þarf fólk að leita á náðir tækninnar. Sem betur fer erum við svo lánsöm að eiga þá tækni til en það frumvarp sem ég mæli hér fyrir lýtur að því að gera reglurammann eilítið frjálsari með það fyrir augum að hjálpa fólki í þeim tilgangi í staðinn fyrir að hafa hann óþarflega stífan þegar kannski er ekki mikil ástæða til.

Ég mæli fyrir þessu tiltekna máli í þriðja sinn hér á þingi en þó er það breytt þar sem það innihélt tillögu í hin tvö skiptin  um breytingu á þeim lögum sem hér um ræðir, um að felldar yrðu úr lögunum það sem ég hef kallað frekar ógeðfelldar reglur um að þeim fósturvísum sem fólk ætti, eftir tilraunar sínar í tæknifrjóvgunum, yrði umsvifalaust að eyða án undantekninga ef það fólk skildi að skiptum eða ef andlát bæri að garði. Á síðasta þingi ákvað heilbrigðisráðherra að setja þann anga málsins í stjórnarfrumvarp og var það samþykkt hér í vor þannig að þessi ógeðfellda regla sem ég vildi fella út í mínum fyrri tveimur frumvörpum hefur nú verið felld úr lögunum. Ég var sjálf ekki hér á þingi þegar heilbrigðisráðherra kom með þessa breytingu, og hún var samþykkt af þingheimi, þar sem ég var þá sjálf í fæðingarorlofi verandi ein af þeim heppnu sem auðnaðist fyrir rest, eftir nokkuð margar tilraunir með tæknifrjóvgun, að eignast barn. Ég var ekki hér þá og ætla því að fá að nota tækifærið og þakka hæstv. ráðherra  með formlegum hætti kærlega fyrir að hafa tekið á þessari reglu og fellt út úr lögunum.

Eftir standa þá, í því frumvarpi sem ég mæli hér fyrir í þriðja sinn, nokkur atriði sem ég tel rétt að við gerum breytingu á. Það hefur að gera með það að auka frelsi og sjálfsákvörðunarrétt fólks í þessum aðstæðum með því að aftengja skyldu til sambúðar fyrir það fólk sem hyggst leita sér aðstoðar. Mér finnst rétt að hið opinbera þurfi ekki að hafa afskipti af því hvort það fólk sé í sambúð eða gift. Við vitum að úti í lífinu, úti í samfélaginu, á börum bæjarins með öllu tilheyrandi, er hið opinbera blessunarlega ekki að skipta sér af því hverjir eignast barn saman. Ég sé því enga ástæðu til þess að hið opinbera þurfi að skipta sér af því að ef þú þurfir aðstoð við að eignast barn þá verðir þú að vera í sambúð.

Ég myndi segja að þetta sé kannski ekki jafn hrópandi óréttlátt eins og sú breyting sem ég hef áður mælt fyrir og heilbrigðisráðherra tók síðan til sín og felldi út úr lögunum. En þetta er samt atriði sem við í nútímasamfélagi, sem þróast í alls konar áttir, eigum bara að taka til okkar. Við verðum bara að geta treyst fólki og verið með því í liði hvernig svo sem það kýs að haga sínu fjölskyldumynstri. Það er vel hægt að gera það án þess að hagsmunum eða lífi viðkomandi barns sé einhvern veginn teflt í hættu eða tvísýnu eða að réttindi þess séu einhvern veginn á reiki. Það er vel hægt að búa svo um hnúta og það er að sjálfsögðu mjög skýrt í frumvarpinu að ef fólk sem er ekki í sambúð eða hjónabandi vill eignast barn saman þá verður að sjálfsögðu að votta það allt saman með upplýstu samþykki og kvitta og stimpla í bak og fyrir af til þess bærum yfirvöldum. Þar undir eru réttindi barns sem skipta ofboðslega miklu máli.

Ég átta mig alveg á því að þessi nálgun mín hefur verið gagnrýnd og hefur verið mætt með ákveðnum áhyggjum varðandi réttindi viðkomandi barna sem fæðast í slíkum aðstæðum. Ég geri alls ekki lítið úr þeirri gagnrýni en ég leyfi mér samt að segja, forseti, að það kom mér ekkert á óvart. Það er nú þannig að í þau 30 ár sem þessi löggjöf hefur verið að þróast hefur hún bæði breyst ofboðslega mikið og henni hafa alltaf fylgt mjög miklar áhyggjur. Eins og við þekkjum máttu samkynhneigðir lengi vel ekki fara í tæknifrjóvgun, einstæðar mæður ekki heldur og systir viðkomandi tilvonandi móður mátti ekki gefa henni eggið sitt; öll þessi atriði höfðu það eitt sameiginlegt að fólk hafði áhyggjur af hagsmunum barnanna í þessum aðstæðum, að það þyrfti að banna þetta til þess að hlífa þeim við þessum aðstæðum. Svo bara þróast lífið og það breytist og viðmiðin okkar breytast og við sjáum að við þurftum kannski ekki að vera svona hrædd. Ég ætla almennt í lífinu, varðandi þennan málaflokk ekki síst, að trúa á það að vel sé hægt að hugsa í lausnum og passa upp á það sem raunverulega skiptir máli. En að öðru leyti vil ég gefa fólki frelsi og traust til þess að bera ábyrgð á sínu lífi eins og það kýs helst.

Það er annar þáttur í þessu frumvarpi sem hefur enn ekki verið tekinn út úr núverandi löggjöf og mér þykir það mjög bagalegt og tel mjög mikilvægt að breyta því. Í núgildandi löggjöf er mjög skýrt blátt bann við því að gefa fósturvísa. Fyrir mér er það algerlega óskiljanlegt bann. Ég hef reynt að lesa mig í gegnum alla löggjöfina og reynt að finna rökstuðning fyrir því af hverju þetta bann er eins og það er og ég get með sanni sagt að ég finn ekki þau rök. Þegar verið er að búa til lög er bara ýmislegt sem einhvern veginn endar þar og fólk veit endilega ekkert alltaf af hverju. Ég hef áhyggjur af því að við séum til í að láta það þá bara standa af því að það sé búið að standa þarna svo lengi og engin ástæða sé til að breyta því. Ég er því algerlega ósammála. Ég get ekki séð ein einustu rök fyrir því að annars vegar megi gefa sæði og hins vegar egg en ekki megi gefa sæði og egg sem þegar er orðið að lífvænlegum fósturvísi. Ég bara endurtek að ef fyrir þessu væru einhver rök þá væri sjálfsagt að skoða þau en þau er ekki að finna í núverandi löggjöf. Þrátt fyrir að blessunarlega séu það ekki margir sem eru í þessari stöðu, að þurfa að fá lífvænlegan fósturvísi í staðinn fyrir eingöngu kynfrumur, annars vegar egg og hins vegar sæði, þá er það hins vegar þannig að fyrir það fólk sem er í þeirri stöðu er það dýrmætara en gull að fá aðstoð. Það er auðvitað algerlega ólíðandi, finnst mér, að við séum með löggjöf sem hamlar því tækifæri, þeim valkosti, fyrir það fólk og við getum ekki einu sinni sagt því af hverju. Mér finnst að löggjöf eigi ekki að vera þannig og tel einsýnt að það eigi að kippa þessu í liðinn. Í frumvarpinu er þetta mjög einföld breyting. Við breytum orðinu „óheimil“ í „heimil“, það þarf ekki að vera flóknara en það. Ég ákvað aðeins að skoða þetta í löndunum í kringum okkur, hvaða hátt þau hafa á. Ég tók stikkprufu frá Danmörku, Bretlandi og Spáni og til að gera langa sögu stutta þá heimila öll þessi lönd að fósturvísar séu gefnir og í þeirri löggjöf er ekki einu sinni að finna eina einustu vangaveltu um að það sé eitthvað málum blandið. Þvert á móti. Þá má einnig geta þess að í þessum sömu löndum er heldur ekki ein einasta krafa um að fólk sé skráð í sambúð eða hjónaband ef það vill aðstoð við tæknifrjóvganir eins og ég hef reifað í máli mínu.

Herra forseti. Þetta frumvarp er svo sem ekkert efnismeira en þetta. Þetta er í grunninn, eins og ég segi, bara út frá þeirri hugmyndafræði að treysta fólki, að gefa því valkost á eigin forsendum út frá eigin sjálfsákvörðunarrétti. Við aðstoðum fólk og treystum því til að taka ákvarðanir fyrir sitt líf. Þetta frumvarp snýst um það. Ég vona að ég þurfi ekki að flytja það í fjórða sinn en ef ég þarf að flytja það í fjórða sinn þá bara geri ég það.

###

Herra forseti.  Ársskýrsla Íslandsdeildar Alþjóðaþingmannasambandsins, IPU, liggur fyrir á þskj. 941, mál 631, og mun ég í stuttu máli gefa þingheimi kynningu á helstu málum í brennidepli innan sambandsins á liðnu ári. Ársskýrsla Íslandsdeildar fyrir árið 2023 gerir störfum þingmannanefndarinnar ítarleg skil auk skipan Íslandsdeildar. Ég mun því aðeins stikla á stóru hér en vísa að öðru leyti í skýrsluna sem mælt er fyrir.

Aðild að IPU, sem er erlend skammstöfun fyrir Alþjóðaþingmannasambandið, áttu í lok árs 2023 180 þjóðþing en aukaaðild að sambandinu fjórtán svæðisbundin þingmannasamtök.  Markmið sambandsins er að stuðla að skoðanaskiptum þingmanna frá öllum heimshornum um alþjóðleg málefni, vinna að friði og samstarfi þjóða og treysta í sessi lýðræði og þjóðkjörin fulltrúaþing. Áhersla er lögð á að standa vörð um mannréttindi sem eins af grundvallarþáttum lýðræðis og þingræðis. Þá vinnur IPU að styrkingu þjóðþinga og aðstoðar við þróun lýðræðislegra vinnubragða innan þeirra. Sambandið styður starfsemi Sameinuðu þjóðanna og á margvíslegt samstarf við stofnanir þeirra. IPU heldur tvö þing á ári auk þess heldur sambandið alþjóðlegar ráðstefnur og málstofur, oftast um málefni sem eru efst á baugi innan Sameinuðu þjóðanna hverju sinni og þá gjarnan í tengslum við tiltekna ráðstefnu Sameinuðu þjóðanna.

Í upphafi ársins 2023 áttu eftirfarandi aðalmenn sæti í Íslandsdeild: Sú sem hér stendur, formaður þingflokks Sjálfstæðisflokks, Sigmundur Davíð Gunnlaugsson varaformaður, þingflokki Miðflokks, og Jóhann Friðrik Friðriksson, þingflokki Framsóknarflokks. Varamenn voru Berglind Ósk Guðmundsdóttir, þingflokki Sjálfstæðisflokks, Bergþór Ólason, þingflokki Miðflokks, og Þórarinn Ingi Pétursson, þingflokki Framsóknarflokks. Á þingfundi 26. september var sú breyting gerð að Þórunn Sveinbjarnardóttir, úr þingflokki Samfylkingar, tók sæti Sigmundar Davíðs sem aðalmaður og Dagbjört Hákonardóttir, þingflokki Samfylkingar, sæti Bergþórs sem varamaður í Íslandsdeild.

Herra forseti. Af þeim fjölmörgu málum sem fjallað var um á vettvangi Alþjóðaþingmannasambandsins á árinu 2023 vil ég leggja áherslu á nokkur atriði. Þar bar hæst umræðu um alvarlegt ástand mannúðarmála, innrás Rússlands í Úkraínu, friðsamlega sambúð og samfélög án aðgreiningar og áhrif loftslagsbreytinga.

Á vorþingi IPU í mars var samþykkt neyðarályktun sem beindi sjónum sínum að því hvernig auka mætti vitund og kalla eftir aðgerðum vegna alvarlegs ástands mannúðarmála sem hefur áhrif á íbúa Afganistans, Sýrlands, Úkraínu, Jemens og annarra landa, með áherslu á varnarleysi kvenna og barna. Í ályktuninni er alþjóðasamfélagið hvatt til þess að vinna saman að því að vernda mannslíf, lina þjáningar og tryggja öllum einstaklingum aðgang að grunnþjónustu, svo sem fæði, læknishjálp, vatni og húsaskjóli, óháð uppruna þeirra. Jafnframt fundaði starfshópur IPU um friðsamlega lausn stríðsins í Úkraínu með háttsettum sendinefndum þingmanna bæði frá Rússlandi og Úkraínu, hvorri í sínu lagi, með það fyrir augum að halda diplómatískum leiðum þingsins opnum fyrir friðaruppbyggingu í framtíðinni. Viðvarandi valdbeiting Rússa gegn Úkraínu var fordæmd sem brot á sáttmála Sameinuðu þjóðanna, þar á meðal meginreglunni um fullveldi og landhelgi. Þá lýstu þingmenn ítrekað yfir áhyggjum af því að stríðið í Úkraínu ógnaði alþjóðaöryggi og ylli efnahagslegri óvissu. 	Einnig fór fram almenn umræða um það hvernig stuðla mætti að friðsamlegri sambúð og samfélögum án aðgreiningar og um baráttuna gegn umburðarleysi. Í yfirlýsingu þingsins eru þingmenn hvattir til að innleiða heimsmarkmiðin um sjálfbæra þróun fyrir árið 2030 og þau sögð besta vonin um frið, lýðræði og sjálfbæra þróun fyrir alla. Yfirlýsingin kallar eftir umburðarlyndari heimi þar sem fjölbreytileika er fagnað og sérhver manneskja er viðurkennd fyrir framlag sitt til samfélagsins.

Baráttan gegn loftslagsbreytingum var jafnframt áhersluatriði á árinu og stóðu IPU og Sameinuðu þjóðirnar fyrir árlegum fundi þar sem sjónum var beint að sjötta heimsmarkmiði Sameinuðu þjóðanna um hreint vatn og hreinlætisaðstöðu. Umræða um auknar öfgar í veðri vegna loftslagsbreytinga, sem hafa leitt til aukinnar tíðni þurrka og flóða, var í brennidepli en breytingar á veðurfari hafa haft neikvæð áhrif á vatns- og hreinlætisþjónustu sem síðan hefur skaðleg áhrif á þróun og heilsu. Jafnframt hleypti IPU af stokkunum nýrri herferð, „Parliaments for the Planet“, sem er ætlað að virkja þing og þingmenn til að bregðast við neyðarástandi í loftslagsmálum. Með herferðinni eru þjóðþing hvött til að sýna fordæmi, draga úr eigin kolefnisfótspori og grípa til raunhæfra aðgerða til að takmarka hnattræna hlýnun við 1,5°C.

Á árinu voru einnig haldnir fundir þingkvenna þar sem var m.a. rætt um jafnréttismiðuð þjóðþing, kynjamisrétti og ofbeldi gegn konum. Enn fremur var samþykkt yfirlýsing þar sem aðildarríki IPU eru hvött til þess að stuðla að jafnrétti kynjanna á allsherjarþingi Sameinuðu þjóðanna. Einnig fór fram umræða um það hvernig efla mætti traust milli fólks og stjórnkerfa og gera opinberar stofnanir skilvirkari og ábyrgari. Þá var samþykkt ályktun um hlutverk þjóðþinga í baráttunni gegn mansali á munaðarleysingjum.

Af öðrum stórum málum sem voru tekin til umfjöllunar á fundum IPU á árinu má nefna netárásir og áhættuna sem af þeim stafar fyrir alþjóðlegt öryggi, málefni fólksflutninga og flóttafólks með áherslu á leiðir til að stöðva mansal og mannréttindabrot.  Herra forseti. Það er mikil áhersla lögð á mannréttindamál í starfi IPU. Í því samhengi vil ég nefna sérstaka nefnd um mannréttindi þingmanna sem gegnir veigamiklu hlutverki innan IPU og gefur út viðamikla skýrslu fyrir hvert þing. Á grundvelli skýrslunnar samþykkir ráðið fjölmargar ályktanir um mannréttindabrot gegn þingmönnum. Nefndin vinnur mikið starf á milli þinga þar sem hún fer yfir mál þingmanna sem mannréttindi hafa verið brotin á, hvort sem um er að ræða fangelsun, hótanir, barsmíðar, mannshvarf eða dauðsfall.

Þá vil ég nefna þá miklu áherslu sem Alþjóðaþingmannasambandið leggur á að styrkja hlut kvenna í stjórnmálum með ráðstefnum, fundum og útgáfu handbóka og skýrslna svo og með ýmsum formlegum og óformlegum hætti.  Jafnframt hefur árleg samantekt samtakanna á stöðu kvenna í þjóðþingum heims vakið athygli og er iðulega vitnað til hennar í umræðum og í fjölmiðlum.

Þá er norrænt samstarf mjög sterkt innan IPU og eru norrænu landsdeildirnar almennt mjög virkar í starfi sambandsins. Norrænu landsdeildirnar halda samráðsfund til undirbúnings fyrir hvert IPU-þing og fór Svíþjóð með formennsku í hópnum árið 2023.

Það er ljóst að fjölbreytt verkefni bíða IPU á árinu 2024 og ber þar helst að nefna umræðu um áskoranir samtímans fyrir lýðræði, hvernig stuðla megi að friðsamlegri samfélögum og baráttuna gegn loftslagsbreytingum.

Eins og áður sagði er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar.

Ég vil að lokum þakka Íslandsdeild gott samstarf á þessum mikilvæga vettvangi og læt að svo mæltu lokið umfjöllun minni um skýrslu Íslandsdeildar IPU fyrir árið 2023.

###

Frú forseti. Athygli okkar þingmanna er oft með ýmsum hætti og dreift yfir hin ýmsu mismunandi verkefni. Við vitum t.d. öll að dagskrá þessarar viku mun líta aðeins öðruvísi út eftir að boðuð tillaga var skiljanlega og með sóma tekin af dagskrá með tíðindum gærdagsins. Ég veit að við vorum öll slegin yfir þeim tíðindum og ég vil fá að nota þetta formlega tækifæri hér og færa hæstv. matvælaráðherra allra bestu batakveðjur frá þingflokki Sjálfstæðisflokksins. Við vitum að hún mun fara í gegnum þetta allt saman og mæta og gera okkur lífið leitt von bráðar. Ég nefni þetta þar sem það er þannig að verkefni og skyldur okkar eru bara með þeim hætti að við verðum að veita þeim fulla athygli okkar. Það er allt frá því að aðstoða Grindvíkinga, sem ég veit að við erum öll sammála um, til þess að þurfa að horfa til þess hvernig samspil ríkisútgjalda verður við farsæla kjarasamninga og hvernig ríkisfjármálin spila við peningastefnuna svo að við náum utan um verðbólguna og getum lækkað vexti. Þar erum við öll saman í liði og eigum allt okkar undir. Þetta eru verkefnin. Ég nefni þetta hér því að ég heyrði ræðu t.d. hv. þm. Sigmars Guðmundssonar hérna áðan, sem eyddi miklu púðri í að segja að ríkisstjórnin hefði ekki afl til þess að gera eitt eða neitt. Ég verð bara að fá að standa hér og segja að ég hafna því alfarið. Hann vísaði í sinni ræðu til gærdagsins og ég held að hann hafi verið að vísa í þá tillögu sem var dregin til baka. En ég ætla hins vegar einmitt að vísa til gærdagsins og sýna fram á að þær aðgerðir sem þar voru kynntar á þeim skamma tíma sem hefur liðið frá því sem gerst hefur í Grindavík sýna með óyggjandi hætti að þessi ríkisstjórn er með athyglina þar sem hún þarf að vera, klárar þau verkefni sem hún þarf að vinna og gerir það með sóma.

###

Frú forseti. Ef ég vind mér bara í lokaorð hv. þingmanns varðandi bæturnar þá er ég þess þenkjandi almennt að það sé betra að við lækkum frekar skattbyrði tekjulægstu hópanna hér á landi. Það hefur verið áhersla ríkisstjórnarinnar undanfarin ár með góðum árangri. Húsnæðisbætur hafa tilhneigingu til að fara beint inn í leiguverðið til að mynda þannig að við skulum ekki flækja einfalda hluti sem við vitum nákvæmlega hvernig virka best. Barnabæturnar eru síðan annað. Þar hefur verið gerð kerfisbreyting þar sem fleiri áttu kost á að fá bætur. Hins vegar er það orðað svo af hv. þingmanni að fólk sé að missa bætur þegar það hækkar í launum. Ég vil líka fá að nefna sem þingmaður Reykjavíkur, frú forseti, að barnabætur hér á landi eru auðvitað áskorun þegar fólk missir tekjur því það fær ekki pláss fyrir börnin sín í leikskólum. Ég vil því hvetja hv. þingmann til að beina spjótum sínum líka að Samfylkingunni í Ráðhúsi Reykjavíkur. Leysum þann vanda foreldra í staðinn fyrir að beina að ríkisstjórninni að leysa vandann í Ráðhúsinu með auknum barnabótum.

###

Frú forseti. Það væri nú gaman að hafa aðeins meiri tíma til að ræða við hv. þingmann um ýmislegt sem hér kom fram en mig langar kannski aðeins að staldra við að það er að mínu viti ekki tekjuvandi í ríkisfjármálunum heldur útgjaldavandi og ég heyri lítið af tillögum þar að lútandi í málflutningi hv. þingmanns fyrir hönd Samfylkingarinnar. Það virðist einnig vera sem hér hafi hvorki verið heimsfaraldur né stríð í Evrópu með sínum afleiðingum. Mig langar að nefna að við erum með öll tæki og tól til að gera eins vel og hægt er hér á landi, við erum með góða afkomu í alþjóðlegum samanburði en staðan núna er snúin og þess vegna verður að vera áhersluatriði okkar allra að reyna að ná tökum á verðbólgu og þar af leiðandi vöxtum. Mig langar því að spyrja hv. þingmann: Styður hún norrænt velferðarkjaramódel, eins og hún talar um þar sem er fyrst skoðað hvað er til skiptanna áður en því er skipt? Mun Samfylkingin styðja vegferð Sjálfstæðisflokksins í að reyna að færa það lagaumhverfi í þá átt?

###

Frú forseti. Ég þakka hv. þingmanni fyrir svarið og ég held að okkur gefist ekki tími til að ræða allt samhengi hlutanna varðandi hagnað og hvenær honum er velt yfir á viðskiptavini eins og öll lögmál kveða á um. En ég hjó eftir því í ræðu hv. þingmanns hér áðan að hann vísaði til ítalska hvalrekaskattsins svokallaða sem rök fyrir því að sexfalda bankaskattinn. Það kom mér eilítið á óvart því að í fyrsta lagi veit ég ekki betur en að það séu allir, þar á meðal ítalska ríkisstjórnin, sammála um að það hafi verið eitt allsherjarklúður þar sem virði bankanna hrundi og sem var tap fyrir alla hlutaðeigandi, sem var auðvitað ekki það sem að var stefnt. En það sem kannski vakti mesta furðu mína er að ítalski hvalrekaskatturinn sem lagður var á er lægri en skattarnir sem eru á íslenska banka nú. Þannig að ég fæ kannski í seinna andsvari, í seinni spurningu minni, að spyrja hv. þingmann: Er í raun og veru verið að leggja til lækkun á bankaskatti þar sem ítalski hvalrekaskatturinn er lægri en núverandi skattar á íslenska banka?

###

Frú forseti. Ég vil gjarnan fá að ræða aðeins við hv. þingmann um samhengi hlutanna sem mér finnst við gera of lítið hér í þessum ágæta sal. Mig langar aðeins að velta fyrir mér áhrifum skattahækkana og hvort hv. þingmaður hafi velt þeim fyrir sér alveg til enda. Það er vitað að skattahækkanir á fyrirtæki sem hljóma í eyrum margra sem alltaf af hinu góða enda að lokum alltaf á viðskiptavinum þess fyrirtækis. Alveg eins er skattahækkun á banka fyrst og fremst skattahækkun á skuldsett heimili. Mig langar því að velta fyrir mér, þar sem tillaga Flokks fólksins kveður á um sexföldun á bankaskatti eða um 31 milljarð, hvaða áhrif hv. þingmaður telur að það hafi á venjuleg skuldsett heimili og húsnæðislán þeirra.

###

[Hlátur í þingsal.]Herra forseti. Þó að ég muni ekki styðja þetta mál ef fram heldur sem horfir þá styð ég þær breytingar sem hér hafa verið gerðar á málinu. EES er vissulega mikilvægasta viðskiptasamband sem við eigum en það er þó ekki alveg fullkomið. Sá angi tilskipunarinnar sem þetta mál byggir á er að mínu mati órökstuddur og sýndarlýðheilsuaðgerð þar sem það hefur ekkert að gera með tilgang frumvarpsins um að stemma stigu við tóbaksnotkun ungmenna, sem er frábært markmið. Mentolsígarettur hafa þar afskaplega lítið vægi ef eitthvert. Mér þykir þetta því vont mál, eða þessi angi málsins öllu heldur, og um leið og ég biðst fyrir hönd Alþingis afsökunar gagnvart vinkonum mínum í saumaklúbbum landsins og öllum djammreykingarmönnunum langar mig að segja við þau: Hamstrið mentólsígaretturnar ykkar næstu fjögur ár. Við fengum  það þó í gegn að lengja þetta um fjögur ár. Þær ku geymast ágætlega í frysti.

###

Ekki andspurning.Herra forseti. Ég þakka hv. þingmanni fyrir þetta andsvar sem ég veit nú ekki hvort er rétt að kalla andsvar. Einmitt, þetta var kannski ekki andspurning. En ég þakka bara fyrir orð hv. þingmanns og tek undir þetta. Fyrst hann opnaði á bragðefni heilt yfir þá horfir maður auðvitað fljótt framan í ákveðinn tvískinnung í þessu. Það sem má nefnilega ekki gleyma er að sígarettur eru bannaðar börnum, þannig að það eitt og sér er fasti. Svo horfum við t.d. á áfengi sem er líka bannað börnum en það er til jarðarberjaáfengi. Svo enginn misskilji mig þá er ég ekki að mælast til þess að við förum að banna jarðarberjaáfengi en ég myndi halda að það væri talsvert líklegra og það væri meiri hætta. Ef fólk vill passa börn gagnvart öllu því sem getur mögulega komið fyrir þau og það sé gert einhvern veginn af hálfu hins opinbera, að það sé hlutverk þess, ef við erum á þeim stað í lífinu, sem ég er alla jafna ekki, þá þætti mér nú nærtækara að hafa áhyggjur af einhvers konar jarðarberjaáfengi en mentólsígarettum. Ég held að það sé líka það sem er svona frústrerandi við þetta mál, að svona mál fari í gegn þrátt fyrir að því fylgi bæði tvískinnungur og ákveðið tilgangsleysi í því hvað er verið að reyna að ná utan um þegar rökstuðningurinn er ekki meiri. Við eigum að gera betur en þetta.

###

Virðulegur forseti. Hér hefur talsvert og réttilega verið komið inn á mikilvægi forvarna, mikilvægi þess að börn forðist tóbak í eins miklum mæli og hægt er. Það er hægt að taka undir það allt saman. Allt í þessu frumvarpi sem hefur með þá þætti að gera er vel hægt að taka undir. En það er enn í þessu frumvarpi það atriði sem ég verð að segja að er bara einhver helber vitleysa sem ég verð að fá að lýsa yfir undrun á að við séum enn eftir langan þingferil þessa máls að horfast í augu við að verði að öllum líkindum lendingin hér í lagatexta. Það sem ég er þá sérstaklega að tala um er það sem er talað um í frumvarpinu sem bann við einkennandi bragði á tóbaksvörum. Það sem er ofboðslega flókið og villandi í þessari umræðu er að það er annars vegar svo sjálfsagt og eðlilegt að taka undir og vilja sporna gegn bragðbætandi efnum sem myndu gera sígaretturnar meira spennandi t.d. gagnvart börnum, eins og súkkulaðisígarettur eða jarðarberjasígarettur eða eitthvað slíkt. Við skulum kannski ræða að það mætti halda utan um það í einhvers konar mengi og reyna að aðskilja þær frá einhvers konar nammihugrenningatengslum í hugum barna. En inn í það mengi sem einkennandi bragð er sett í þessu frumvarpi fellur sem sagt mentólbragð á tóbaki, mentólbragð sem fimmtungur reykingafólks á Íslandi kýs að nota í sinni tóbaksneyslu.

Hér langar mig að koma með það innskot, forseti, að ég átti mig mætavel á því að kannski flestir sem á þetta hlýða hér hjá mér hugsa sem svo: Er ekki bara fínt fyrir þetta fólk að hætta að reykja? Er ekki bara fínt að banna sem mest hvað varðar reykingar? En þrátt fyrir að sú skoðun sé góðra gjalda verð þá er það ekki það sem við erum að tala um hér. Við erum að tala um að banna eina ákveðna sígarettutegund í rauninni, í þessu tilfelli Salem Lights og Capri bláan eins og mér hefur verið tíðrætt um, og því hvað slíkar tegundir hafa gert umfram aðrar er ósvarað og því er ekki svarað í þessu frumvarpi. Rökstuðningurinn fyrir því að börn leiti í þetta einkennandi bragð og mentól þá í rauninni hljóti að falla þar undir er langsóttur og fálmkenndur í besta falli. Og þrátt fyrir að mörgum finnist kannski allt í lagi að við séum einhvern veginn smám saman að fækka sígarettutegundum, hvort það sé ekki bara allt saman jákvætt, þá megum við ekki missa sjónar á því að hérna er bara verið að gera upp á milli fólks. Það er ekki verið að gæta að jafnræði fólks. Fólk hefur bara þann rétt að hafa mismunandi smekk á því hvers það kýs helst að neyta, hvernig það vill helst hafa það á bragðið. Það er þeirra réttur. Ef við ætlum að taka það valfrelsi af fólki verðum við alla vega að geta fært rök fyrir því af hverju við erum að taka það valfrelsi og að mínu viti svarar þetta frumvarp því alls ekki.

Ég hef áður fjallað um þetta mál í lengra máli og það er kannski óþarfi að endurtaka það allt saman hér og nú. En fyrir mér er þetta hreinlega órökstutt og algerlega óþarft og nær í engu að sinna eða mæta þeim tilgangi sem er lagt upp með í frumvarpinu að öðru leyti. Mér finnst þetta vera aðför að saumaklúbbum landsins. Mér finnst þetta vera aðför að djammreykingum, sem eru þrátt fyrir allt partur af okkar samfélagi sama hvað fólki finnst um það á, gerð á órökstuddan og óþarfa hátt að mínu viti.

Ég átta mig fullvel á því að EES er eitt mikilvægasta viðskiptasamband sem við eigum í. Ég átta mig líka á því að því fylgir oft að þurfa að innleiða hér hluti sem okkur þykja misgóðir. Ég hafði þó væntingar um, ég hafði einlægar væntingar um að horft yrði til þess að tilskipun sú sem frumvarp þetta byggir á er tæplega tíu ára gömul, hún er í rauninni úrelt. Reykingar hafa síðan þessi tilskipun var gerð minnkað af sjálfu sér, fólk reykir ekki í jafn miklu magni og áður, bara vegna forvarna og fræðslu. Það er það sem skiptir mestu máli þegar við erum að reyna að stemma stigu við tóbaksreykingum, forvarnir og fræðsla, gerum endilega meira af því. Þannig að tilskipunin er úrelt og hún er  ofboðslega lítið rökstudd hvað varðar mentólþátt frumvarpsins. Ég hafði líka væntingar þar sem það er þannig að íslenskir reykingamenn eru hrifnari af mentólsígarettum en reykingamenn í öðrum löndum. Eins og ég sagði áðan mun hátt í fimmtungur reykingafólks verða fyrir því að þeirra vara verður ekki lengur til, vara sem er að mínu viti, og frumvarpið sýnir ekki fram á neitt annað, ekki hættulegri en hinar vörurnar í hillunum. Og ástæðuna fyrir því, herra forseti, tel ég því miður vera þá að hér er verið að bera á borð einhvers konar sýndarlýðheilsuaðgerð. Nú geta margir embættismenn tikkað í box um að þeir hafi núna verið að spyrna gegn því að börn byrji að reykja, geta kallað það harla gott dagsverk og farið að snúa sér að einhverju öðru, þegar staðreyndin er sú að það er ekki með nokkru móti hægt að halda því fram að börn byrji eitthvað sérstaklega meira að reykja mentólsígarettur frekar en aðrar sígarettur.

Ég held að það hefði verið betra að einbeita sér að því sem raunverulega getur skipt máli í þessu, sem eru forvarnir og fræðsla, í staðinn fyrir að taka valkostina af þeim Íslendingum sem kjósa fara í góðra vina hópi út á svalir og fá sér eina sígó. Einhverra hluta vegna ætlar íslenska ríkið að banna þeim að velja þá tegund sem þeir myndu helst kjósa á þeirri stundu og ég get ekki stutt það. Mér finnst mjög vont að við ætlum að hleypa þessu svona í gegn og ég held að ég hafi farið stuttlega yfir helstu ástæður þess að mér finnst þessi lög ekki standast og ekki ná neinum þeim tilgangi sem er hér í mjög fallegum orðum ýjað að. Mér þykir þetta bara mjög leitt ef ég á að segja eins og er, herra forseti, og ekki þinginu til sóma. Þrátt fyrir að þetta sé eflaust smámál í hugum flestra er þetta samt ákveðið prinsippatriði. Við setjum ekki lög bara af því bara, þótt þau kannski hljómi vel, algjörlega burt séð frá því hvort þau nái einhverjum tilgangi, algjörlega burt séð frá því hvort það sé nógu vel rökstutt, algerlega burt séð frá því að fullt af fólki mun verða mjög leitt þegar þetta verður að lögum. Mér finnst að við eigum ekki að haga löggjöf okkar þannig. Ég mun ekki styðja þetta frumvarp og fyrir hönd Alþingis bið ég saumaklúbba landsins afsökunar á þessari vegferð hér og hvet þá til þess að fara að hamstra Capri bláan áður en það verður of seint.

###

Herra forseti. Það er nú kannski óþarfi af stjórnarandstöðunni að láta sem hér sé komin upp einhver glæný staða á þessum árstíma í þessum sal, að það komi nokkur fjöldi stjórnarmála fyrir fyrirframákveðinn frest sem er gefinn til þess að gera nákvæmlega það. Það er kannski ekkert sem kemur mikið á óvart í því. En málin eru auðvitað misstór og misumfangsmikil og krefjast auðvitað þeirrar vinnu sem þau krefjast og það er enginn í meiri hlutanum að boða það að málin verði ekki unnin með eins góðum hætti og nauðsynlegt er, þannig að það verður gert. Við í meiri hlutanum höfum bara verið að taka vítamínin okkar og erum til í þessa törn sem bíður okkar sem við vitum að bíður okkar alltaf fyrir þinglok fyrir jól. Ég á alla vega smáafgangs af mínum vítamínum ef ykkur vantar svona smábúst inn í næstu daga, það er bara sjálfsagt.

###

Virðulegur forseti. Peningastefnunefnd Seðlabanka Íslands hefur ákveðið að halda vöxtum bankans óbreyttum. Verðbólga minnkaði lítillega milli mánaða, undirliggjandi verðbólga hefur hjaðnað og áfram eru vísbendingar um að tekið sé að hægja á einkaneyslu og fjárfestingu. Því miður hafa verðbólguhorfur þó versnað. Spennan í þjóðarbúinu reynist meiri og gengi krónunnar hefur lækkað. Verðbólguvæntingar hafa einnig haldist háar og kostnaðarhækkanir hafa haft meiri áhrif á verðbólgu en áður. Þetta, auk óvissu um efnahagsleg áhrif jarðhræringa á Reykjanesi, bendir til þess að herða gæti þurft taumhald peningastefnunnar enn frekar.

Verðbólguskeiðið núverandi hófst með verðhækkunum sem tengdust framleiðsluvandræðum vegna heimsfaraldurs og sóttvarnaráðstafana honum tengdum ásamt hækkun orku-, gas- og hrávöruverðs vegna innrásar Rússlands í Úkraínu sem ágerðist vegna mikillar eftirspurnar eftir að efnahagsleg áhrif faraldursins runnu sitt skeið.

Ríkisfjármálin hafa helst eina leið til að aðstoða í þessari stöðu við að ná niður verðbólgu og vöxtum, þ.e. að halda aftur af vexti útgjalda, hagræða og vinna gegn sóun í ríkisrekstri. Það verður að vera forgangsatriði okkar hér í þessum sal og það á að vera hægt að leysa úr þessari stöðu ef við sameinumst einfaldlega um það. Það hefur hægt á verðhækkunum og forsendur eru til að verðbólga og vextir lækki á nýju ári að því gefnu að réttar ákvarðanir verði teknar. Með það fyrir augum, til að mynda að laun hafa hækkað mikið og kaupmáttur launa hefur þrátt fyrir allt aukist, er þetta því verkefni sem við verðum að vinna saman, bera sömu ábyrgð og ganga saman í sömu átt, hvort sem það er Seðlabankinn, Alþingi, verkalýðsforystan eða vinnumarkaðurinn. Við erum öll saman á þessum báti og ef við reynum að sigla hvert í sína áttina er algerlega fyrirsjáanlegt að brotsjórinn skelli jafnt á okkur öllum.

###

Virðulegir forseti. Jarðhræringarnar á Reykjanesskaga minna okkur enn og aftur á að það eru ekki við mannfólkið sem stýrum í raun þessu landi. Að þessu sinni hafa íbúar Grindavíkur mátt þola stærri skammt en við hin. Í svona aðstæðum er fallegt að fylgjast með hvað fólk er einhuga gott við annað fólk. Þó að við sjáum daga þar sem hver höndin er upp á móti annarri er dýrmæti okkar fólgið í hve fljót við erum að rétta hvert öðru hjálparhönd þegar á reynir. Fólk sem býr í farsælum samfélögum áttar sig ekki endilega á því dagsdaglega hversu margt þar til að gangverkið gangi upp, enda tifa góð samfélagsgangverk í hljóði svo fólk geti einbeitt sér að öðrum og merkilegri hlutum í sínu lífi. En fólk verður að geta treyst því að gangverkið sé til staðar. Fólkið í Grindavík getur treyst því að stjórnvöld eru öll með augu á því sem þau geta gert til aðstoðar. Það er skiljanlegt að flestir vilji afgerandi svör strax og þá er líka skiljanlegt að freistnin um yfirboð og bólgnar yfirlýsingar verði líka sterk. En það er ekki það sem kemur að mestu gagni. Það sem kemur að mestu gagni er að vinna af yfirvegun, vandvirkni og raunsæi að því sem hægt er að gera með hagsmuni samfélagsins alls að leiðarljósi. Við sameinumst öll í þeirri von að skaðinn verði sem allra minnstur umfram það sem þegar er orðið. Um leið er hægt að treysta að augu allra eru og verða áfram á því sem hægt er að gera og hafa stjórn á þeim til aðstoðar í þessu volduga landi sem við búum í.



###

Hæstv. forseti. Ég þakka hv. þingmanni kærlega fyrir svarið. Ég virði hennar afstöðu, ég geri það, en vil þó fá að nota tækifærið hér og segja að mér finnst hlutverk stjórnmálanna vera að forgangsraða fjármunum þar sem þörfin er meiri. Ég held að alla jafna sé alltaf hægt að finna ákveðna kosti við hvaðeina sem við gerum hér og það er auðvitað hægt að finna jákvæð rök fyrir því að það sé auðvelt að fara í valkvæðar ófrjósemisaðgerðir í stað þess að þurfa að vera á getnaðarvörnum. Ég ber að sjálfsögðu virðingu fyrir því. Mér finnst hins vegar skipta meira máli, ég held að það skipti fólk meira máli að fá stuðning við tæknifrjóvgunarmeðferðir, fólk sem oft á tíðum horfist í augu við svo háan kostnað að það getur ekki leyft sér að reyna. Og fyrir utan hvað það er tilfinningalega erfitt þá finnst mér það samfélagslega óskynsamlegt. Mér finnst það vera sanngirnishlutverk okkar sem stöndum hér að reyna að gera því fólki auðveldara í sinni vegferð. Það er mitt pólitíska mat að svona breyting og svona mikil kostnaðarþátttaka hins opinbera fari ekki í gegn og ég tala nú ekki um á tímum sem við upplifum núna þar sem við verðum bara að horfa í hverja einustu krónu. Við megum ekki auka útgjöldin meira og þá er það skylda okkar að finna kostnað á móti þegar ég segi að þetta sé gerlegt. Ég nota því tækifærið hér og segi: Mér þykir þessi forgangsröðun kristaltær en ég ber virðingu fyrir þessum sjónarmiðum og mér finnst sjálfsagt að velferðarnefnd taki þau til skoðunar.

###

Hæstv. forseti. Ég þakka hv. þm. Steinunni Þóru Árnadóttur kærlega fyrir sína ræðu hér og ég skil mætavel hvert hv. þingmaður er að fara með þessu. Að sjálfsögðu geri ég það. Mig langaði bara örstutt að fá að koma hérna upp og kannski að nefna að þannig er það í okkar ágæta samfélagi að getnaðarvarnir eru t.d. ekki ókeypis. Og mig langar hreinlega bara að fá að spyrja hv. þingmann: Finnst henni ekkert óeðlilegt við það að í öllu okkar heilbrigðiskerfi, þar sem er kostnaðarþak og þátttaka hins opinbera að einhverjum hluta, ríkið kemur mismikið inn í heilsu fólks, það fer eftir alvarleika og slíkt — finnst hv. þingmanni ekki skjóta skökku við að valkvæðar ófrjósemisaðgerðir sem þessar séu að fullu endurgreiddar af hálfu hins opinbera?

###

Hæstv. forseti. Ég er sérlega glöð að geta hér mælt fyrir frumvarpi mínu um breytingar á lögum um tæknifrjóvgun og notkun kynfrumna og fósturvísa og lögum um ófrjósemisaðgerðir. Málið snýst í meginatriðum um að auka endurgreiðslur vegna tæknifrjóvgana til muna. Til að fjármagna þann kostnað legg ég til að fella niður niðurgreiðslu á valkvæðum ófrjósemisaðgerðum. Meðflutningsmenn mínir á málinu eru Óli Björn Kárason, Birgir Þórarinsson, Bryndís Haraldsdóttir, Diljá Mist Einarsdóttir, Jón Gunnarsson, Njáll Trausti Friðbertsson, Vilhjálmur Árnason, Berglind Harpa Svavarsdóttir, Ásmundur Friðriksson, Teitur Björn Einarsson, Inga Sæland, Tómas A. Tómasson, Jakob Frímann Magnússon, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Þorgerður Katrín Gunnarsdóttir, Gísli Rafn Ólafsson og Logi Einarsson og kann ég þeim bestu þakkir fyrir.

Forseti. Núverandi niðurgreiðsla Sjúkratrygginga Íslands á tæknifrjóvgunum er 5% í fyrstu meðferð. Legg ég til að niðurgreiðslan verði hækkuð upp í 75% þannig að meðalkostnaður við fyrstu tæknifrjóvgun fari úr 566.000 kr. niður í 147.500 kr. Ég legg einnig til að niðurgreiðsla við aðra til fjórðu tæknifrjóvgun fari úr 65% í 90%. Þar að auki kveður frumvarpið á um að tæknifrjóvgunarmeðferðir vegna fyrirsjáanlegrar ófrjósemi í kjölfar krabbameinsmeðferða á borð við geislameðferð og lyfjameðferð verði gerðar með öllu gjaldfrjálsar.

Samhliða aukinni niðurgreiðslu vegna tæknifrjóvgana er lagt til að felld verði niður endurgreiðsla Sjúkratrygginga til einstaklinga sem velja að fara í ófrjósemisaðgerðir. Það er og verður sjálfsagður réttur fólks að fara í slíkar ófrjósemisaðgerðir en í stað þess að ríkið standi straum af þeim kostnaði verði fjármunum forgangsraðað betur í því skyni að létta fjárhagslega undir með fólki sem vill reyna að verða foreldrar. Gert er ráð fyrir því að lækkun á greiðsluþátttöku vegna ófrjósemisaðgerða nemi hærri fjárhæð en hækkun sem leiðir af aukinni greiðsluþátttöku vegna tæknifrjóvgana og hafi því jákvæð áhrif á stöðu ríkissjóðs.

Það er mikilvægt þeir einstaklingar sem leggja þurfa upp í kostnaðarsamt ferli tæknifrjóvgana upplifi að umgjörð laga og reglna um tæknifrjóvgun sé gerð þeim til aðstoðar.

Samkvæmt upplýsingum frá Hagstofunni hefur frjósemi íslenskra kvenna aldrei verið minni en árið 2022, en þá fæddist 4.391 barn. Var um að ræða fækkun frá árinu 2021 þegar 4.879 börn fæddust, sem er mesta fækkun á milli ára frá árinu 1838. Almennt er miðað við að frjósemi þurfi að vera um það bil 2,1 barn á hverja konu til að viðhalda mannfjölda til lengri tíma. Árið 2022 var frjósemi íslenskra kvenna hins vegar einungis 1,59 börn á hverja konu og hefur frjósemi ekki farið yfir 2,0 síðan árið 2012. Fyrir utan að það er sanngirnisatriði að hið opinbera aðstoði fólk í þeirri erfiðu stöðu að geta ekki eignast börn er mikilvægt að þessari þróun sé snúið við, enda hefur langvarandi fækkun barnsfæðinga neikvæðar efnahagslegar afleiðingar og þar með á samfélagið allt.

Þegar fæðingartíðni er jafn lág og raun ber vitni skýtur það skökku við að einstaklingar sem eiga erfitt með að eignast börn eftir hefðbundnum leiðum þurfi að standa straum af miklum tilkostnaði við að sækja sér aðstoð við barneignir á sama tíma og hið opinbera niðurgreiðir ófrjósemisaðgerðir að fullu. Að mati frumvarpshöfunda er bæði sanngjarnara og skynsamlegra að auka stuðning hins opinbera við tæknifrjóvganir.

Breyting þessi á lögum um ófrjósemisaðgerðir felur í sér að ófrjósemisaðgerðir verði ekki lengur gjaldfrjálsar og að þeir sem gangast undir slíka aðgerð standi straum af kostnaðinum sjálfir. Að mati frumvarpshöfunda er ekki tilefni til þess að aðgerðir sem þessar séu niðurgreiddar af hinu opinbera, enda er hvorki um brýna nauðsyn fyrir einstaklinginn að ræða né hagsmuni almennings, eins og á við um fleiri aðgerðir innan heilbrigðiskerfisins, svo sem laseraugnaðgerðir. Sé ófrjósemisaðgerð hins vegar framkvæmd að læknisráði vegna sjúkdóms, veikinda eða annarra sérstakra tilvika skulu Sjúkratryggingar Íslands standa straum af kostnaði við aðgerðina. Til sérstakra tilvika gætu sem dæmi talist þær aðstæður þegar ómögulegt væri að fara í hefðbundna ófrjósemisaðgerð, en unnt væri að framkvæma slíka aðgerð á annan og meira íþyngjandi og kostnaðarsamari hátt. Í þeim tilvikum getur talist réttlætanlegt að slík aðgerð yrði niðurgreidd að einhverju leyti.

Sjúkratryggingum Íslands er í dag heimilt að niðurgreiða vegna tæknifrjóvgunarmeðferða sem nemur 5–65% af kostnaði meðferðarinnar en þetta hlutfall reiknast þó af gjaldskrá sem stofnunin sjálf gefur út og endurspeglar ekki raunverulegan kostnað vegna tæknifrjóvgana. Raunverulegur kostnaður vegna tæknifrjóvgunarmeðferðar er í reynd talsvert hærri, en samkvæmt gjaldskrá LIVIO, eina fyrirtækisins sem býður upp á slíkar meðferðir hér á landi, er kostnaðurinn 590.000 kr., rúmlega 100.000 kr. hærri en sú upphæð sem tiltekin er í gjaldskrá Sjúkratrygginga Íslands. Í frumvarpinu er gert ráð fyrir að heildarkostnaður við tæknifrjóvgunarmeðferðir sé sama fjárhæð og raunkostnaður á framlagningardegi frumvarpsins. Verðlags- og gjaldskrárbreytingar gera þó væntanlega það að verkum að raunkostnaður hækkar í krónum talið eftir því sem tíminn líður. Því er í 4. mgr. 1. gr. kveðið á um heimild ráðherra til að mæla fyrir um aukna greiðsluþátttöku í reglugerð, en í slíkri reglugerð getur ráðherra ákveðið að greiðsluþátttaka hins opinbera skuli nema hærri fjárhæð en 590.000 kr.

Þá er mælt fyrir um að tæknifrjóvgunarmeðferðir og þeir þættir hennar sem taldir eru upp í 2. mgr. 1. gr. frumvarpsins vegna fyrirsjáanlegrar ófrjósemi í kjölfar geislameðferðar, lyfjameðferðar og beinmergsflutnings verði alveg gjaldfrjáls. Þetta er mikið sanngirnismál, forseti. Og ég verð að viðurkenna að þrátt fyrir að ég hafi um langt skeið kynnt mér regluumhverfi tæknifrjóvgana þá hreinlega vissi ég ekki að aðgerðir sem þessar sem konur verða að undirgangast vegna svona meðferða væru ekki gjaldfrjálsar eða partur af t.d. þeirri krabbameinsmeðferð sem viðkomandi þarf að undirgangast. Mér þykir þetta sanngirnismál, forseti, og ég þakka góðgerðafélaginu Lífskrafti fyrir að vekja athygli mína á þessu. Þær voru með söfnun um daginn sem styður við konur í þessari stöðu en markmiðið með þessu frumvarpi er að fallegar safnanir eins og þær hafa staðið í núna á undanförnum vikum verði óþarfi þar sem hið opinbera stígi inn í og aðstoði á þennan hátt gagnvart því fólki sem þess þarf.

Við gerð frumvarpsins voru mismunandi leiðir kannaðar til að styðja þá einstaklinga sem gangast þurfa undir tæknifrjóvgunarmeðferð vegna yfirvofandi ófrjósemi í kjölfar læknismeðferðar vegna hættulegs sjúkdóms, m.a. var skoðað hvort rétt væri að fella tæknifrjóvgunarmeðferðir í þeim tilvikum undir greiðsluþátttökukerfi Sjúkratrygginga Íslands og litið yrði á tæknifrjóvgun sem hluta af læknismeðferð vegna sjúkdómsins. Að mati flutningsmanna er þó einfaldara að mæla fyrir um að tæknifrjóvgunarmeðferðir í þessum tilvikum séu ávallt gjaldfrjálsar og yrðu því ekki háðar greiðsluþátttökukerfi sem getur auðveldlega tekið breytingum með ákvörðunum stjórnvalda.

Með breyttri viðmiðunarfjárhæð sem er í samræmi við raunkostnað við tæknifrjóvgunarmeðferðir ásamt auknu greiðsluþátttökuhlutfalli Sjúkratrygginga Íslands verður einstaklingum auðveldað til muna að leita sér aðstoðar við barneignir. Ljóst er að greiðslubyrði getur orðið mikil í núverandi lagaumhverfi og leggst hún eðli máls samkvæmt fyrst og fremst á ungt fólk á barneignaraldri, sem mörg hver hafa lægri tekjur en þau sem eldri eru. Fari einstaklingur í eina tæknifrjóvgunarmeðferð samkvæmt gildandi reglum þarf hann að greiða 566.000 kr., en fari hann í fjórar tæknifrjóvgunarmeðferðir þarf hann að greiða samtals 1.400.000 kr. Verði frumvarp þetta að lögum yrði kostnaðurinn hins vegar mun lægri, eða 147.500 kr. fyrir þann sem fer í eina meðferð og 324.500 kr. fyrir þann sem fer í fjórar meðferðir miðað við núverandi gjaldskrá LIVIO. Frumvarpið, verði það að lögum, eykur því verulega möguleika fólks á að eignast börn og þá sérstaklega möguleika þeirra sem tekjulægri eru.

Þetta er sanngirnismál, að við hjálpum fólki sem er í þeirri stöðu að geta ekki eignast börn eða á í erfiðleikum með það og ég veit að þessar breytingar munu skipta fjölda fólks heilmiklu máli.

Forseti. Á verðbólgutímum skiptir máli að sýna ábyrgð í ríkisrekstri. Miðað við þær forsendur sem liggja fyrir má ætla að kostnaður hins opinbera vegna aukins stuðnings við tæknifrjóvganir aukist um rúmar 180 millj. kr. á ári. Aftur á móti myndi afnám greiðsluþátttöku Sjúkratrygginga Íslands vegna ófrjósemisaðgerða spara hinu opinbera hærri fjárhæð, eða 220 millj. kr. sem er um 40 millj. kr. hærri en kostnaður við aukna greiðsluþátttöku vegna tæknifrjóvgunarmeðferða, og það þykir mér góð forgangsröðun. Heildaráhrif frumvarpsins eru því jákvæð fyrir ríkissjóð. Ég endurtek að það skiptir máli á verðbólgutímum. En þetta frumvarp er fyrst og fremst hugsað sem sanngirnismál.

Ég þakka aftur fyrir hve breiðan stuðning málið fékk hjá meðflutningsmönnum. Ég óska eftir góðum viðtökum hér á þinginu og að því sögðu legg ég til að málið verði tekið til efnislegrar meðferðar hjá hv. velferðarnefnd.

###

Virðulegi forseti. Hér hefur víða verið komið við en við skulum aðeins staldra við. Hér í þessum ágæta sal hefur farið fram herför gegn framkvæmd sölunnar á Íslandsbanka, allt frá fyrsta degi þegar því var t.d. haldið fram hér að ósekju að salan hefði farið fram í skjóli nætur. Við skulum aðeins staldra við og velta því fyrir okkur um hvað málið hverfist. Það snýst ekki um að bankinn hafi verið seldur án kynningar fyrir þinginu, að bankinn hafi verið seldur á undirverði og aðeins útvaldir hafi fengið að taka þátt. Þetta hefur allt saman verið hrakið. Það snýst ekki um að einhverjir hafi vitað af einstökum kaupendum, að kaupendur hafi fengið sérmeðferð eða eitthvað annarlegt hafi legið að baki framkvæmdinni. Gagnsæið varðandi það hvernig salan fór fram hefur verið algert og útskýrt í þaula hvernig framkvæmdin var hugsuð og hvernig helstu málsþættir snúa, einmitt af því að lögunum var ætlað að girða fyrir pólitísk afskipti af sölunni.

Við þá miklu rýni sem salan hefur fengið hefur margt komið fram en það sem situr eftir er að öll framkvæmd sölunnar fór fram í góðri trú um að allt væri samkvæmt lögum, að undangengnum vandlegum undirbúningi og að fenginni ráðgjöf fjölda sérfræðinga. Sérstaklega var vandað til verka þar sem núgildandi lög bjóða upp á einhverja ólánsútgáfu af ketti Schrödingers þar sem ráðherra er bæði hæfur og vanhæfur í senn þar til kíkt er í kassann, sem hann má reyndar ekki fyrir nokkurn mun opna. Álit umboðsmanns Alþingis snýr að túlkun umboðsmanns á tæknilegu atriði sem engan sem kom að þeim undirbúningi grunaði að yrði túlkað á þann hátt sem hann gerir. En engu að síður ber auðvitað að taka það alvarlega og enginn getur sagt að það hafi ekki verið tekið alvarlega.

###

Virðulegi forseti. Bara fyrir skýrleika málsins, sem er nú samt stórt, mikið og víðfeðmt eins og við þekkjum, með marga vinkla, þá langar mig að taka fram, bara varðandi þetta álit og þessa umræðu hér og nú, svo að ekki sé kannski verið að ýja að því að ósekju að málið snúist um mun stærri og jafnvel alvarlegri hluti heldur en raunin er, að það er alltaf ábyrgðarhluti þegar koma fram svona athugasemdir um túlkun umboðsmanns, ég er ekki gera lítið úr því. En ég vil hins vegar taka fram að það er erfitt að túlka álit hans varðandi vanhæfi ráðherra á annan hátt en að ekki sé mögulegt að selja hlut ríkisins í bönkum öðruvísi en með beinni sölu þar sem ráðherra skoði hvert tilboð fyrir sig. Bara svo við áttum okkur á um hvað þetta snýst. Í álitinu bendir umboðsmaður á að þó svo að í lögunum frá 2012 sé gert ráð fyrir sölu með svonefndu tilboðsfyrirkomulagi, þá sé ekki að finna í þeim lögum undanþágu frá reglum um sérstakt hæfi. Í því liggur ómöguleikinn. Það er það sem við verðum að skoða. Um það snýst þetta mál í botn og grunn.

###

Jú.Virðulegur forseti. Já, við vitum öll hér að mikið hefur verið sagt um þetta mál. Margt hefur líka verið hrakið um þetta mál og hægt hefur verið að varpa betra ljósi á annað, sem var nauðsynlegt umræðunnar vegna. Ég vil nota þetta tækifæri og ítreka að það álit sem nú liggur fyrir gerir í engu lítið úr því að allir sem komu að málinu unnu það í góðri trú með bestu mögulegu ráðgjöf sem var hægt að finna á sínum tíma og af heiðarleika og gegnsæi var unnið með þá leiðsögn til grundvallar. Ekkert í þessu áliti dregur það í efa. Ekkert í þessu áliti dregur það fram á nokkurn hátt að hér hafi ekki verið unnið eins vel og hægt var og ekkert var gert í skjóli nætur. Hér er um að ræða túlkun umboðsmanns Alþingis á einu atriði sem engan sem kom að ferlinu grunaði að yrði túlkað á þann hátt.   Einnig sýnir álitið ómöguleika þess hvernig framkvæmdinni er stillt upp í núgildandi lögum og næsta verkefni Alþingis verður að finna út úr því svo að það verði skýrara hér eftir.

Forseti minnir hv. þingmenn á að ræðutíminn er aðeins ein mínúta í umræðu um fundarstjórn forseta.

###

Frú forseti. Ég þakka hv. þingmanni aftur fyrir spurninguna. Ég skal hætta að elta ólar við fyrri part andsvarsins. Ég vil bara ítreka það að öll markaðssetning, ég tala nú ekki um gagnvart ungmennum, á hvers kyns tóbaksvörum er einfaldlega bönnuð og ef það eimir enn þá eftir í einhverri skynjun fólks, einhverjar eldri blaðagreinar, erlendar eða hvað það er, þá er það nú bara partur af raunveruleika sem við búum við og ætti kannski ekki að vera forsenda fyrir lagasetningu nú sem er til verndar börnum sem lásu þá ekki þær blaðagreinar.

… íbúafjölda, fjölda fólks eftir íbúafjölda.Varðandi seinni spurninguna þá skal ég viðurkenna að ég skildi ekki alveg hvað þingmaðurinn átti við varðandi þetta hlutfall. Hlutfall á Íslandi er alltaf færra fólk en hlutfall í flestum öðrum löndum — Já. Eins og ég skil ástæðurnar fyrir því að þetta er sett fram í rökstuðningi tilskipunarinnar, er að löggjafinn þar er í rauninni að bera virðingu fyrir því að þetta er íþyngjandi aðgerð og því fleiri sem verða fyrir íþyngjandi aðgerð því meira tillit verði að taka til þess. Þess vegna ítreka ég að þar sem við erum með langtum hærra hlutfall af mentólsígarettureykingamönnum en þvert á móti ekki að gefa neinn aðlögunartíma, ekki nokkurn, ég tala nú ekki um þegar við getum á svona hæpinn hátt rökstutt þetta bann við mentólsígarettunum gagnvart börnunum, þá verð ég að segja enn og aftur: Hér er allt of langt gengið.

###

Frú forseti. Ég þakka hv. þingmanni kærlega fyrir þetta andsvar. Ég ætla í rauninni kannski að leyfa mér að svara því bara mjög stutt og skorinort: Öll markaðssetning á tóbaksvörum gagnvart ungmennum er bönnuð.

###

Frú forseti. Ég þakka hæstv. heilbrigðisráðherra fyrir framsögu hér öðru sinni á frumvarpi sem hefur marga ágæta og mikilvæga þætti. En það sem er vont og ég hef áður gagnrýnt hér í þessari pontu er að hér er komið frumvarp sem ætlar að banna Salem og Capri bláan og aðrar sígarettur með mentólbragði. Í rökstuðningnum, eins og ráðherra kom inn á, eru börn og ungmenni í forgrunni sem er og væri gott og blessað og sjálfsagt ef hægt væri að færa rök fyrir því að Salem, Capri blár og aðrar mentólsígarettur hefðu einhvern tímann gert börnum eitthvað umfram aðrar sígarettutegundir en svo er einfaldlega ekki. Í frumvarpinu er rökstuðningurinn nefnilega vægast sagt rýr. Þar er eingöngu vísað til þess að líkur séu á að tóbaksneysla hefjist ef tóbaksvörur hafi einkennandi og bragðbætandi bragð, annað en af tóbaki. Eins og segir í greinargerðinni kemur fram í 15. lið formála tilskipunarinnar að í viðmiðunarreglum vegna rammasamnings Alþjóðaheilbrigðismálastofnunarinnar um tóbaksvarnir sé sérstaklega hvatt til þess að innihaldsefni sem auka bragðgæði, skapa þá hugmynd að tóbaksvörur hafi heilsufarslegan ávinning, tengist orku og lífsþrótti eða hafi litunareiginleika séu fjarlægð. Í 16. lið formála tilskipunarinnar er vísað til þess að líkur séu á að tóbaksneysla hefjist ef tóbaksvörur hafi einkennandi bragð annað en bragð af tóbaki.

En, forseti, afleiðingar af þessu frumvarpi eru ekki að bannaðar verði í stórum stíl jarðarberja- eða súkkulaðisígarettur eða eitthvað slíkt sem væri vel skiljanlegt að væru girnilegri börnum en æskilegt væri og hefðu þessa eiginleika eins og greinargerðin kveður á um. Hér er verið að banna mentólsígarettur sem tæplega fjórðungur reykingafólks á Íslandi kýs að reykja umfram aðrar tegundir, mentólsígarettur, sem er ekki nokkur einasta samstaða um á meðal reykingafólks að séu eitthvað bragðbetri en aðrar tegundir. Það eru ekki unglingar að byrja að reykja sem flykkjast til að eiga gæðastundir með mentólsígarettunum. Eins og ég hef áður orðað það hér í þessari pontu eru það Jónína Jónínudóttir og vinkonur hennar í saumaklúbbnum sem eiga sínar gæðastundir úti í sígó með Capri bláum og við ætlum hér að taka það frá þeim og fjórðungi reykingafólks á Íslandi með, að því er mér sýnist, litlum eða engum rökstuðningi.

Forseti. Því miður finnst mér þetta því vera einhvers konar sýndarlýðheilsuaðgerð þar sem hægt er að tikka í box um að hér séum við að koma í veg fyrir að börn byrji að reykja án þess að það sé stutt viðhlítandi gögnum eða rökstuðningi. Það er því einfaldlega engin rökrétt né lögfræðileg stoð fyrir því banni sem frumvarpið felur í sér. Ég legg því til, forseti, að í hv. velferðarnefnd verði frumvarpinu breytt á þann hátt að það haldi sér hvað varðar það að banna sígarettur sem eru vissulega og óumdeilanlega bragðbætandi. Bönnum jarðarberja- og súkkulaðisígarettur hvers konar en mentólbragðið verði fellt þar undan, enda ekki nokkur rökstuðningur fyrir því að það sé yfir höfuð bragðbætandi eða að tóbaksneysla aukist með veru mentólbragðs á markaðnum.

Forseti. EES-samningurinn er mikilvægasta viðskiptasamningssamband sem við Íslendingar eigum en, forseti, stundum er það svo að þær innleiðingar sem okkur er boðið upp á hér eru bara helber vitleysa eins og ég tel þetta tiltekna bann vera. Einnig er það reyndar svo að tilskipunin sem þetta frumvarp byggist á er frá árinu 2014. Hún er sem sagt níu ára gömul og er að mörgu leyti úrelt. Á þeim tíma hafa reykingar farið minnkandi þrátt fyrir að þessi innleiðing hafi ekki átt sér stað. Það er fyrst og fremst vegna forvarna, forseti, því að upplýst umræða um forvarnir er alltaf betri en boð og bönn, ég tala nú ekki um ef forsendur viðkomandi banns eru jafn órökstuddar og hér er raunin.

Forseti. Ég vil að auki tæpa á nokkrum atriðum sem þingflokkur Sjálfstæðisflokksins setti fyrirvara um varðandi þetta mál. Það er í fyrsta lagi að frumvarpið sem gerir ráð fyrir banni við þessum bragðefnum taki gildi strax, eins og við skiljum frumvarpið. Þarna er gengið mun harðar fram en tilskipun Evrópusambandsins. Í þeim löndum þar sem hlutdeild sígaretta með bragðefnum var yfir 3% var veittur sex ára aðlögunartími. Hér á landi er hlutdeild bragðefnasígaretta yfir 20% en engu að síður á ekki að gefa neinn aðlögunartíma, fyrir utan að það er augljóst að söluaðilar munu lenda í vandræðum með slíkan lager. Bent er á að í 16. gr. tilskipunar Evrópuþingsins og ráðsins 2014/40/ESB, sem frumvarp þetta felur í sér innleiðingu á, segir:

„Vörur með einkennandi bragði sem seljast í meira magni ætti þó að taka af markaði í áföngum yfir lengri tíma til að gefa neytendum hæfilegan tíma til að skipta yfir í aðrar vörur.“

Engu að síður kveður þetta frumvarp á um að gildistakan sé strax. Telur þingflokkur Sjálfstæðisflokksins því skort á aðlögunartíma fara gegn þessu markmiði og órökstutt hvers vegna það er lagt til hér á landi.

Að auki, forseti, viljum við koma á framfæri að ekki er lagt mat á áhrif sem bannið hefur á tekjur ríkissjóðs af tóbaksgjaldi. Gjaldið frá mentól- og myntusígarettum er talið nema rúmum milljarði ár hvert miðað við áætlaða 23,5% markaðshlutdeild í sígarettum. Ríkissjóður hefur af því beina fjárhagslega hvata að ganga ekki lengra með brattri innleiðingu.

Með frumvarpinu er einnig gert ráð fyrir viðamiklu hlutverki ÁTVR við eftirlit og framkvæmd þess. Þingflokkur Sjálfstæðisflokksins hefur áhyggjur af kostnaði við eftirlit, svo sem við innleiðingu kerfa. Rétt er að árétta það sem fram kemur í tilskipun 2014/40/ESB, að takmarka eigi byrðar á lítil og meðalstór fyrirtæki af völdum aukinna viðbótarkvaða um skýrslugjöf að því marki sem mögulegt er.

Þá er búið að fela Húsnæðis- og mannvirkjastofnun að sjá um eftirlit með nikótínvörum á meðan ÁTVR á að bera ábyrgð á eftirliti með tóbaksvörum. Neytendastofa ber svo ábyrgð á eftirliti með enn öðrum neytendavörum. Hætta er á að ósamræmi verði á ákvörðunum eftirlitsaðila, framkvæmd eftirlitsins verði dýrari og meira íþyngjandi en það þyrfti að vera til að ná markmiðum sínum. Óeðlilegt er að heildsala í einokunarstöðu eins og ÁTVR hafi eftirlit með sjálfri sér. Eðlilegra væri að annar eftirlitsaðili bæri ábyrgð á eftirliti með öllum neytendavörum.

Ég vil að lokum, forseti, ítreka hvatningu til hv. velferðarnefndar um að taka þetta mál til yfirvegaðrar skoðunar svo að við séum ekki eingöngu að setja reglur sem hljóma vel heldur einblínum á að setja þær reglur sem hafa raunveruleg áhrif með raunverulegum rökstuðningi.

###

Frú forseti. Hv. þingmanni er tíðrætt um örugg skref Samfylkingarinnar. Sem þingmaður Reykjavíkur verð ég að fá að spyrja hvort hér sé um að ræða sömu öruggu skref Samfylkingarinnar og eru stigin af þeim flokki í Reykjavíkurborg þar sem fólk missir jafnvel vinnuna vegna þess að dagvistun er ekki að finna. Fjárfestar líta ekki við skuldabréfum borgarinnar. Ég spyr, því að mörg önnur dæmi eru til staðar, við vitum það öll, þar sem Samfylkingin hefur stigið örugg skref með alla borgarbúa með sér ofan í skurð.

###

Frú forseti. Það hefur tekist að viðhalda kaupmætti og styrkja húsnæðis-    og barnabótakerfin. Verðbólgan er auðvitað mikil áskorun en breytingar á tekjuskattskerfinu    hafa stuðlað að bættum kaupmætti heimilanna, ekki síst þeirra sem eru með    lægstar tekjur. Breytingar á barnabótakerfinu hafa tryggt 3.000 fleiri fjölskyldum    barnabætur. Þegar hv. þingmaður ræðir hér um fullfjármagnaðan kjarapakka og    endurskoðun skattkerfisins til þess verð ég að fá að spyrja hana:    Hvaða skatta ætlar Samfylkingin að hækka?

###
