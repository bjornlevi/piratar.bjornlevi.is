Ræðumaður: Guðbrandur Einarsson

Virðulegur forseti. Ég vil byrja á því að þakka fyrir þessa mikilvægu skýrslu sem er mjög athyglisverð og nauðsynleg fyrir okkur til að læra af. Þetta er fyrir margra hluta sakir áhugaverð umræða sem hér á sér stað. Hér ræðum við skýrslu að ósk stjórnarþingmanns um það hvernig ríkisstjórnin sjálf hefur gullhúðað regluverk EES án þess að fram hafi farið nokkur umræða eða að um það hafi verið upplýst. Það mætti svo sem lýsa þessu sem einhvers konar stöðumati ríkisstjórnarinnar sjálfrar á því hvernig hún hefur sjálf að eigin frumkvæði flækt regluverk Evrópusambandsins. Samkeppnishæfni Íslands er eitt mikilvægasta viðfangsefni okkar allra. Við erum í stöðugri samkeppni við önnur lönd um lífsgæði og tækifæri og það er óumdeilt að EES-samningurinn færði okkur nákvæmlega þetta; aukin lífsgæði og tækifæri. Hann hefur verið rót hagsældar á Íslandi en honum fylgir líka sú krafa að við innleiðum samevrópskt regluverk til að einfalda og samræma það umhverfi sem fólk og fyrirtæki búa við, alveg eins og ef þú gengur í kór er gerð sú krafa að þú syngir sama lag og aðrir.

Tilskipanir og reglugerðirnar sem við tökum upp eiga það sammerkt að hafa jákvæð áhrif á réttindi okkar, viðskiptahagsmuni og samfélagið í heild. Án samningsins um Evrópska efnahagssvæðið stæðum við ekki jafn framarlega og við gerum nú. Síðan er það þannig að hverju ríki er nokkuð frjálst að ganga lengra þegar sérstakur áhugi er fyrir því eða einhverjar aðstæður kalla á það. Ríki mega yfirleitt herða kröfur við innleiðingu ef þau telja það vera í samræmi við hagsmuni sína. Hér virðist sú leið hins vegar vera farin algerlega óháð nokkru hagsmunamati. Sjálfstæðisflokkurinn ásamt öðrum stjórnarflokkum hefur aftur og aftur ákveðið að nota þetta frelsi til að gera regluverkið þyngra og flóknara. Líkt og þegar hefur verið nefnt, og ég tek undir, er mun nærtækara að kalla þetta blýhúðun en gullhúðun og blýhúðunarblæti íslenskra stjórnvalda, sem þrengir að almenningi og fyrirtækjum, er oft og tíðum varhugavert. Þungt og flókið regluverk veldur bæði töfum og auknum kostnaði á hverju einasta stigi samfélagsins og atvinnulífsins og skilar sér að lokum í auknum kostnaði fyrir heimili landsins. Það er bara rosalega mikið hagsmunamál að aflétta þessum auknu byrðum. En þetta er hins vegar pólitísk ákvörðun sem stjórnarflokkarnir meðal annarra bera ábyrgð á. Þessi skýrslubeiðni er þó vísbending um að þeir séu að vakna eftir áralangan svefn; tala nú um að gullhúðun sé með öllu ótæk og láta eins og þeir hafi ekki komið nálægt henni. Það er erfitt að ímynda sér að þingmenn meiri hlutans ætli núna að slá sig til riddara og berjast gegn blýhúðuninni sem þeir bera sjálfir ábyrgð á.

Virðulegur forseti. Viðreisn vill auka samkeppnishæfni Íslands. Það er alveg skýrt. Viðreisn vill byggja undir frjótt atvinnulíf og sterka innviði. Það verður m.a. gert með einföldun regluverks. Þess vegna styðjum við að sjálfsögðu þá vegferð að taka nú upp strokleðrið og þurrka út blýið. En þingmenn Sjálfstæðisflokksins ættu nú ekki að láta eins og þeir séu að taka til eftir einhverja aðra en sína eigin ríkisstjórn. Svo virðist sem kapphlaup sé farið af stað í þeim flokki við að tala um vandann sem blýhúðunin hefur skapað og hversu mikilvægt það er að koma henni frá. Það er auðvitað atvinnuskapandi að skrifa um það skýrslu í umhverfisráðuneytinu á sama tíma og hæstv. utanríkisráðherra hefur skipað starfshóp um málið. Hreinlegast hefði samt verið að sleppa því bara að blýhúða löggjöfina okkar með þessum hætti. En þetta er auðvitað ákveðin atvinnustefna, að búa fyrst til vandamál til að búa til störf fyrir fólk og leysa svo þau vandamál sem maður sjálfur bjó til. Það er líka áhyggjuefni hversu langan tíma innleiðingarnar taka hjá ríkisstjórninni. Blýhúðunin er hluti af þeim vanda en hún skýrir samt ekki tregðuna, t.d. í kringum orkupakkann fræga og núna bókun 35. Þær tafir skrifast á innri deilur stjórnarflokkanna.

Virðulegur forseti. Það liggur fyrir, þrátt fyrir það sem sumir þingmenn vilja halda fram, að blýhúðunarvandinn kemur ekki frá Brussel. Vandinn er að öllu leyti heimatilbúinn. Eins og fram kemur í þessari skýrslu eru rúmlega 40% þeirra tilskipana sem hafa verið innleiddar frá EES í ráðuneyti umhverfismála gullhúðuð. Ætla má að önnur ráðuneyti séu á svipuðu róli. Hvernig mun ríkisstjórnin bregðast við? Ætlar hún að skipa fleiri starfshópa? Þegar við bætum við regluverk sem kemur frá EES er ekki lengur hægt að ganga út frá því að fólk og fyrirtæki séu jafnsett hér og annars staðar. Þau líta á þunglamalegar, flóknar og stífar reglur sem stein í götu sinni og sleppa því frekar að koma og hefja hér starfsemi. Við í Viðreisn fögnum að sjálfsögðu öllum skrefum í þá átt að aflétta þessum auknu byrðum og hvetjum hæstv. ráðherra til dáða að létta á blýinu sem skapað hefur verið á vakt þessarar ríkisstjórnar.

Það er svo sérstakt áhyggjuefni, sem fram kemur í skýrslunni, að oft sé ekki tekið fram með skýrum hætti í greinargerð innleiðingarfrumvarpa að þau hafi verið gullhúðuð. Almenningur getur því ekki séð að lögin hér séu óþarflega íþyngjandi og andstæðingar Evrópusamstarfs benda á Brussel sem sökudólg þegar ábyrgðin liggur hjá ríkisstjórninni á hverjum tíma. Það er áhyggjuefni að framkvæmdarvaldið búi svo um hnútana og veiti vatni á myllu þeirra sem vilja nýta sér í pólitískum tilgangi að grafa undan einum mikilvægasta samningi Íslands.

Viðreisn styður tillögu sem fram kemur í skýrslunni um að framvegis verði sérstakur kafli í innleiðingarfrumvörpum þar sem skilmerkilega er gert grein fyrir og rökstutt þegar gengið er lengra en felst í lágmarkskröfum viðkomandi EES-gerðar og sömuleiðis ef vikið er frá meginreglunni um hrein innleiðingarfrumvörp. Við tökum undir eftirfarandi orð, með leyfi forseta:

„Slíkt […] verklag er til þess fallið að fyrirbyggja tortryggni og stuðla að skilvirkara og vandaðra innleiðingarferli.“

Ég vil að lokum, virðulegi forseti, fagna því að þessi skýrsla sé fram komin. Ég þakka hæstv. ráðherra fyrir að leggja hana fyrir þingið. Í henni er að finna ábendingar sem við eigum að geta lært af og tileinkað okkur, þ.e. ef vilji er til þess.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. þm. Líneik Önnu Sævarsdóttur fyrir þessa umræðu og ég ætla að skipa mér þeim megin umræðunnar að segja að mér finnst gleðilegt að verið sé að ræða framtíðarmúsík og við ættum að gera meira af því að horfa til lengri tíma. Þegar við ræðum um rafeldsneyti þá erum við kannski fyrst og fremst að horfa á þungaflutninga, skipin og flugið, orkuskipti þar sem hentar illa að rafvæða beint. Orkuskipti á hafi og í flugi eru auðvitað lykilþættir í því að ná árangri þannig að þetta er mikilvæg umræða. Mér fannst birta yfir þessu og framtíðarsýn og aðeins annar tónn en í ræðu hæstv. ráðherra. Ég ætla ekki að segja að hann hafi mætt viðskotaillur hérna inn í sal en það var eitthvað mjög nálægt því. Mögulega er skýringin sú að ríkisstjórnin hefur sett sér markmið um orkuskipti fyrir 2040 og  allir búnir að átta sig á því að þessi markmið eru óraunhæf. Hér eins og annars staðar í þessu samstarfi þá hefur auðvitað áhrif að ríkisstjórnin gengur ekki í takti, getur ekki gengið í takti, vill ekki ganga í takti. Þetta hefur áhrif. Þá er fínt að koma hingað í þingsal og tala um hvað stjórnarandstaðan sé mikið að þvælast fyrir. Hér mætti benda ráðherranum á það að hann situr í meiri hluta og ráðherra sem getur ekki mætt til starfa án þess að vera með stjórnarandstöðuna klappandi fyrir sér í þingsal alla daga þarf að herða sig.

Til þess að við náum árangri þá þarf næga raforku, það þarf regluverk sem virkar. Þar þarf að rýna rammaáætlun og leyfisveitingaferli. Við þurfum skýr markmið, við eigum markmiðin en við þurfum líka áætlanir sem raungera þessi markmið. Ég vona svo sannarlega, virðulegi forseti, að umræðan geti verið önnur en þessi sem ráðherrann er að leggja hér á borð fyrir okkur í dag, hann fari að tala um sínar hugmyndir, sínar aðgerðir, sína hugmyndafræði og mæti bara aðeins glaðari í sal.


Ræðumaður: Þorbjörg Sigríður Gunnlaugsdóttir

Virðulegi forseti. Mig langar að nefna hér þá staðreynd að Ísland er háskattaland. Ég held að almenningur á Íslandi sé meðvitaður um það að hér er verðbólga tíðara vandamál en þyrfti að vera, að við greiðum hærri vexti en þyrfti að vera. Við höfum núna í samhengi við heimsfaraldurinn verið með lengri verðbólgukafla en aðrar þjóðir, við förum hærra upp í vöxtum og þetta veit fólk. Færri vita og færri tala um að við greiðum háa skatta í alþjóðlegum samanburði. Íslenskur almenningur greiðir háa skatta í alþjóðlegum samanburði. Önnur hver króna sem hagkerfið skapar fer í skatta og lífeyrisgreiðslur. 70% skattanna og gjaldanna eru síðan greidd af þriðjungi þjóðarinnar og birtingarmyndirnar eru allt frá því að vera dýrasta bjórkrús Evrópu yfir í töluvert háan tekjuskatt þar sem hann fer hæst. Mér finnst skipta máli að við tölum um það hér inni í þessum sal að það er ástæða til að beina því til stjórnvalda að sýna hófsemi í skattlagningu á almenning. Auðvitað er það þannig að við viljum fá þjónustu og við viljum greiða fyrir þjónustuna en í því samhengi skiptir líka máli að nefna, af því við erum að tala um það núna hvað það er mikill ávinningur í því að lækka vexti og ná niður verðbólgu, að íslenska ríkið er á sama stað og almenningur með það að það er að sprengja sig á vaxtakostnaði. Þess vegna eigum við að reyna að koma í veg fyrir dýrar lántökur ríkisins því þær skilja okkur eftir í þeirri stöðu að almenningur er að greiða háa skatta án þess þó að fá þjónustuna fyrir, án þess þó að við séum með heilbrigðisþjónustu án biðlista, án þess þó að við séum að fjárfesta af krafti í samgöngum, án þess þó að við fjárfestum í löggæslu. Háu skattarnir skila ekki þjónustu vegna þess að íslenska ríkið er að sprengja sig á vaxtakostnaði.


Ræðumaður: Sigmar Guðmundsson

Herra forseti. Ég vil fylgja aðeins eftir ágætri umræðu sem var hér í þingsal í gær um fíknivandann. Eins og stundum er þá kemur í ljós ákveðinn samhljómur á milli okkar þingmanna, alveg óháð því hvar við stöndum í hinu pólitíska litrófi. Það er mikill vilji í þessum sal til að gera betur í þjónustunni við þennan viðkvæma hóp. Hins vegar er það oft þannig að þegar við förum síðan niður í einstaka aðgerðir þá fer svolítið að bera á því að við séum ekki alveg sammála um hvað á að gera. Við getum nefnt þegar við förum að tala um áfengi í verslunum, netverslun með áfengi, afglæpavæðingu eða jafnvel lögleiðingu og hver áhrifin af þessu eru á samfélagið og allt það, þá dragast kannski upp átakalínur þar sem við erum ekki öll sammála. En það kom hins vegar glögglega fram í gær að við erum þó sammála um að við þurfum að gera betur í því að þjónusta það fólk sem er veikt af þessum alvarlega sjúkdómi. Mig langar svolítið að nefna í þessu samhengi að alveg sama þótt við komumst að bestu lausn allra lausna í þeim álitaefnum sem ég var að nefna hér áðan með áfengi í verslunum, afglæpavæðingu, lögleiðingu eða hvað það er, þá mun staðan alltaf verða sú — það er bara staðreynd — að þarna úti verður ótrúlegur fjöldi fólks sem þjáist áfram af þessum sjúkdómi. Við megum því aldrei í umræðunni um öll þessi atriði gleyma því að í raun og veru snýst grundvallarspurningin um rétt fólks til þess að fá þjónustu heilbrigðiskerfisins þegar það er hvað veikast. Það er líka spurningin um að börn eigi rétt á því að foreldrar þeirra fái þjónustu til að þau alist upp í eðlilegu umhverfi.

Ég er að leggja fram þingmál um að við veitum 100 millj. kr. beint til SÁÁ til þess að fjármagna að fullu þá viðhaldsmeðferð sem þar er í gangi út af ópíóíðafíkninni. Það þýðir síðan að þeir fjármunir sem SÁÁ veitir í þá meðferð munu frekar nýtast til þess að bjóða einmitt upp á það sem er algjört grundvallaratriði; heilbrigðisþjónustu fyrir veikt fólk þegar það þarf á henni að halda.


Ræðumaður: Guðbrandur Einarsson

Virðulegur forseti. Fyrrverandi nefndarmaður í peningastefnunefnd Seðlabanka Íslands, Gylfa Zoëga, var í athyglisverðu viðtali á Eyjunni fyrir nokkru. Þar lét hann m.a. þessi orð falla, með leyfi forseta:

„Krónan er samkeppnishindrun. Þú hefur tryggingastarfsemina, þú hefur bankastarfsemina. Það er alls staðar renta í þessu hagkerfi sem fólk fær. Það er jákvætt þegar renta verður til eins og þegar Apple býr til síma, þá verður til renta af því að þeir eru með besta símann. En það er ekki jákvætt að það sé til renta vegna þess að það er engin samkeppni vegna þess að þú ert í svo lokuðu hagkerfi að enginn vill vera hérna og þú ert með gjaldmiðil sem er svona sveiflukenndur.“

Þetta eru stór orð frá manni sem þekkir íslenskt hagkerfi út og inn. Það er ekki hægt að lesa neitt annað út úr orðum hans en að íslenska krónan sé í raun ónothæf fyrir aðra en þá sem eiga fyrirtæki sem þrífast vel í skjóli fákeppni. Fyrirtækin sem þrífast í slíku skjóli eru nokkur og samráð þeirra hefur kostað íslenskan almenning tugi milljarða í formi hærra vöruverðs en ekki síður vegna aukinnar verðbólgu sem stóraukið hefur greiðslubyrði íslenskra heimila. Það sást bersýnilega í samráði skipafélaganna. Það skiptir heldur ekki miklu máli við hvaða tryggingafélag þú átt viðskipti við né heldur í hvaða banka þú leggur inn í launin þín. Kjörin eru alltaf sambærileg. Hvaða erlenda tryggingafélag eða banki ætti að vilja hefja hér starfsemi þegar gjaldmiðillinn sveiflast eins og strá í vindi og fyrirsjáanleikinn er enginn? Hvaða langtímafjárfestir ætti að vilja koma hingað í skugga áhættu, bæði af gengissveiflum og gjaldeyrishöftum? Hver er kostnaðurinn við krónuna þegar þú tekur með í reikninginn að hún er samkeppnishindrun sem ýtir burt erlendri fjárfestingu og verndar fákeppni?


Ræðumaður: Þorgerður Katrín Gunnarsdóttir

Virðulegi forseti. Ég vil þakka bæði fyrirspurnina en ekki síður ráðherra fyrir að boða hér mjög mikilvæga löggjöf einmitt um almannavarnir. Það skiptir gríðarlega miklu máli. Ég veit að ráðherra er að taka heildstætt á þessu en hvet líka ráðuneytið til að hlusta á reynslubolta eins og hv. fyrirspyrjanda og fleiri sem koma innan úr geiranum.

Ég vil líka nota tækifærið til að undirstrika mikilvægi alþjóðasamstarfs. Já, ég mun tala hér um ESB, m.a. það hvernig Evrópusambandið hefur brugðist við og verið með sterka innkomu á þeim svæðum sem hafa orðið fyrir náttúruhremmingum innan Evrópusambandsins. En ég vil líka taka undir það sem hv. þm. Bryndís Haraldsdóttir sagði áðan um mikilvægi Norðurlandasamstarfsins. Það skiptir okkur gríðarlega miklu máli og það verðum við að rækta alveg eins og allt annað alþjóðasamstarf. Við finnum það að náttúran er að breytast en við finnum það líka að heimurinn er að verða meira meðvitaður um að samstaðan kemur okkur lengra. Það er gott að við getum miðlað þekkingu út á við en það er líka gott að fá stuðning hingað heim frá þeim sérfróðu aðilum sem að utan koma. Með þessu innleggi mínu er ég að þakka fyrir endurskoðun á framlagningu í haust á frumvarpi en líka undirstrika mikilvægi alþjóðasamstarfs.


Ræðumaður: Þorgerður Katrín Gunnarsdóttir

Virðulegi forseti. Við sjáum að það er viðkvæmt og vandasamt að ræða um þá einstaklinga sem  til Íslands vilja koma, hvort sem þeir eru ferðafólk eða einstaklingar sem vilja taka þátt í atvinnulífinu, m.a. á grunni EES-samningsins, eða einfaldlega hælisleitendur. Að mínu mati er ekki flókið að taka á þessum málaflokki þótt það sé viðkvæmt. Það þarf að stýra þessu eins og öðru og það þarf að taka ákvarðanir. Mér finnst umræðan vera að þróast svolítið skringilega. Hún hefur dregið það fram, að mínu mati, að það er kannski ekki löggjöfin ein og sér sem er ákveðið viðfangsefni okkar hér í þinginu heldur ekki síður þær ákvarðanir sem ráðherrar, m.a. ráðherrar Sjálfstæðisflokksins, hafa tekið og hafa eiginlega ýtt undir óreiðukennda mynd.  Þær ákvarðanir hafa m.a. leitt til þess að við skerum okkur úr þegar kemur að fjölda hælisleitenda miðað við Norðurlöndin.

Það fylgir því ábyrgð að stjórna og hluti af þeirri ábyrgð er að stýra landinu. Það sem ég sakna sárlega, þegar við erum að taka á móti mjög fjölbreyttum hópi hælisleitenda, er að inngildingin hefur ekki  fylgt  með. Íslenskukennsla er staglkennd. Hún er svona óreiða á striga og sumir fá almennilega kennslu, aðrir ekki. En hún er, eins og við vitum, algjört lykilatriði til að við getum veitt fólki tækifæri til að vera virkir þátttakendur í íslensku samfélagi. Við í Viðreisn fórum í kjördæmavikunni um allt og fórum sérstaklega inn á bæði menntastofnanir og heilbrigðisstofnanir. Þau kerfi voru heldur ekki undirbúin undir þær miklu samfélagsbreytingar, hvort sem við erum að tala um hælisleitendur eða  þá tæplega 70.000 einstaklinga sem hafa komið á grunni EES-samningsins. Allt þetta hefur vantað í stjórnun og framkvæmd á mannlegri en líka raunsærri stefnu þegar kemur að fólki sem við viljum taka á móti hingað til landsins.

Hluti af því að stjórna er   að reyna að hafa yfirsýn og yfirlit yfir það hvernig við stjórnum landamærunum. Nú er það svo að  ekki hafa öll flugfélög  afhent farþegalista. Það er annars hluti af eðlilegu regluverki og eðlilegri stjórnun, yfirsýn stjórnvalda hverju sinni, að þau hafi aðgang að þeim farþegalistum. Það  hefur verið ýjað að því að það sé alls konar fólki að kenna að ekki sé stjórn á þessu,  m.a. stjórnarandstöðunni hér, en Sjálfstæðisflokkurinn vel að merkja  vill ekki kannast við eigin ábyrgð þegar kemur að stjórnun þessa málaflokks. Mér finnst það algerlega óviðunandi þannig að ég er bara að reyna að bregða birtu á þennan þátt: Hverjir eru það sem bera ábyrgð á því að flugfélögin vilja ekki afhenda farþegalista til íslenskra yfirvalda? Hverjir eru það sem bera ábyrgð á því? Eru það þeir sem stjórna eða eru það einhverjir aðrir?


Ræðumaður: Sigmar Guðmundsson

Frú forseti. Það er auðvitað hægt að halda talsvert langar ræður um þennan sjúkdóm en tíminn sem maður hefur er takmarkaður og það eru nokkur atriði sem mig langar að koma inn á í minni seinni ræðu. Fyrir það fyrsta: Þessi sjúkdómur er alveg óskaplega dýr fyrir samfélagið. Við sjáum afleiðingar og kostnað víða annars staðar í heilbrigðiskerfinu vegna þessa sjúkdóms. Við sjáum þennan kostnað hellast yfir löggæslukerfin okkar, fangelsin, félagsþjónustuna, inn í sveitarfélögin, félagsleg úrræði þar. Kostnaðurinn vegna fíknisjúkdóma hríslast niður allar taugar samfélagslíkamans og þetta er eitthvað sem við verðum að hafa í huga þegar við erum að meta hvernig best sé að bregðast við. Við fáum til baka þann pening að einhverju leyti sem við setjum í það að bregðast við þessum vanda.

Það er stundum ákveðinn misskilningur gagnvart þessum sjúkdómi úti í samfélaginu og til að mynda er stundum býsnast yfir því að fólk þurfi ítrekað að leita sér hjálpar. Við tölum aldrei svona um krabbameinssjúklinginn eða þann sem hjartveikur er. Við segjum aldrei við krabbameinssjúklinginn að það sé eitthvað skrýtið að hann þurfi kannski að fara oftar en einu sinni og oftar en tvisvar í viðhlítandi meðferð eða það sama gagnvart þeim sem hjartveikur er. En þannig er það með fíknisjúkdóminn; þetta er krónískur vandi, geðrænn vandi sem getur tekið sig upp aftur, og heilbrigðiskerfið okkar á ekki að loka augunum fyrir þeirri staðreynd. Úrræðin þurfa að vera fjölbreytt og þau þurfa að ganga út frá þeirri staðreynd að við verðum að mæta fólkinu þegar það er tilbúið til þess. Við verðum að mæta vandanum á forsendum vandans en ekki á forsendum kerfisins. Það er nefnilega rétt sem hér hefur verið bent á að stundum getur meðferðarglugginn eða viljinn til þess að fá hjálp verið bara einhverjar fáeinar vikur og þá er mögulegt að grípa einstaklinginn en segja ekki: Heyrðu, þú getur komið eftir sex mánuði, þá færðu pláss. Þá færðu heilbrigðisþjónustuna sem þú átt rétt á samkvæmt íslenskum lögum og stjórnarskrá.

Ef við myndum standa okkur jafn illa gagnvart krabbameini og hjartveikum og við gerum gagnvart fíknisjúkdómum — íslenskt samfélag myndi aldrei nokkurn tíma sætta sig við það. Við gerum margt vel en við þurfum að gera miklu betur.


Ræðumaður: Sigmar Guðmundsson

Frú forseti. Ég vil byrja á því að þakka fyrir þessa umræðu, hv. þm. Ingu Sæland og hæstv. heilbrigðisráðherra fyrir að taka hér þátt og öðrum þingmönnum að sjálfsögðu líka. Mjög mikilvægt að ræða þetta mál hér í þessum sal, einfaldlega út frá þeirri staðreynd að þetta er einn mesti heilbrigðisvandi sem vestræn samfélög standa frammi fyrir og Ísland er engin undantekning þar. Þetta er heilbrigðisvandi. Þetta þýðir að þeir sem búa við fíknivanda, eru með fíknivanda þurfa að leita á náðir heilbrigðiskerfisins og þeir eiga rétt á því að leita á náðir heilbrigðiskerfisins vegna þess að þetta er sjúkdómur og við sinnum veiku fólki í þessu samfélagi. Við erum hins vegar að bregðast þessum hópi eins og staðan er núna. Meðferðarúrræðin okkar eru ekki keyrð á fullum afköstum. Það er ekki verið að keyra Vog á fullum afköstum núna vegna þess að fjármunir sem fara til SÁÁ fara að stórum hluta í að niðurgreiða viðhaldsmeðferð vegna ópíóíðafíknar. SÁÁ er að þjónusta rúmlega 300 einstaklinga en fær greitt frá ríkinu fyrir tæplega 100.

Ég ætla að leggja fram tillögu hér á Alþingi á morgun um það að ríkisvaldið skaffi þessar 100 milljónir sem vantar upp á til þess að SÁÁ geti sinnt þeim hópi sem þarf á þessari viðhaldsmeðferð vegna ópíóíðafíknar að halda án þess — án þess — að það keyri niður aðra mikilvæga þjónustu sem nýtist öðrum þeim sem með þennan fíknisjúkdóm eru. Þetta skiptir gríðarlega miklu máli. Þessar 100 milljónir sem upp á vantar gegna þá tvíþættum tilgangi, annars vegar að hjálpa þeim betur sem eru með ópíóíðafíkn og þær gera það að verkum að það verður til meira fjármagn í sjálft meðferðarstarfið á Vogi og hjá SÁÁ.

Ég ætla síðan í minni seinni ræðu að koma betur inn á sjúkdóminn í heild sinni. En ekki ætla ég að taka undir það sem hér hefur verið sagt, að þetta sé ekki sjúkdómur, því að sjúkdómur er þetta svo sannarlega.


Ræðumaður: Þorgerður Katrín Gunnarsdóttir

Virðulegi forseti. Ég undirstrika að kjarasamningar til lengri tíma eru fagnaðarefni. Það er enginn að deila á það. Við erum einfaldlega að spyrja skýrrar spurningar: Hvernig verður þetta fjármagnað? Þessu hefur Viðreisn varað við alveg frá 2019, við bentum á það fyrir Covid að ríkissjóður var þá þegar orðinn ósjálfbær. En ég vil óska Vinstri grænum til hamingju með það að vera búin að toga Sjálfstæðisflokkinn í sjö ár, mjög reglulega, og núna síðast að fara og auðvelda leiðina inn í skattahækkanir. Það er bara þannig. Þingmenn Sjálfstæðisflokksins eru þegar byrjaðir að afneita þessum samningum. Formaður fjárlaganefndar, Framsóknarmaður, segir: Við förum alla vega ekki einhverja ákveðna leið eins og almennar skattahækkanir, við ætlum frekar að fara í aðhald. Það heyrist sitthvor tónninn. Ég held að helsti tíminn hjá ríkisstjórninni síðustu mánuði hafi verið að vinna í einhverjum fyrirvörum af hálfu ríkisstjórnarflokkanna í hinu og þessu málinu. Það sem við erum að biðja um er: Talið þið skýrt, hættið að vera með einhverjar sjónhverfingar. Það skiptir máli að kjarasamningar til lengri tíma vinni raunverulega gegn verðbólgu,  vinni raunverulega að því að lækka vexti. Þá þarf ríkisstjórnin að segja það skýrt hvernig hún ætlar að gera það en ekki koma með einhverjar sjónhverfingar. Hæstv. ráðherra veit það vel eftir að hafa legið í kassa og kassinn sagaður í sundur, að töframaðurinn var ekki að saga manneskjuna í sundur, hún er hér enn þá. Við þurfum raunveruleikatengsl, ekki einhverjar sjónhverfingar.


Ræðumaður: Þorgerður Katrín Gunnarsdóttir

Virðulegi forseti. Mig langar að spyrja hæstv. forsætisráðherra um kjarasamningana. Ég vil undirstrika að það er mikið fagnaðarefni að hér hafi náðst langtímakjarasamningar. Þeir veita ákveðinn fyrirsjáanleika og ekki síst er þetta mikilvægt fyrir þá sem hafa þurft á húsnæðisstuðningi að halda eftir ákveðna óstjórn af hálfu ríkisstjórnarinnar í landinu. Engu að síður er þetta fagnaðarefni. En ég tala um fyrirsjáanleika. Þá skiptir máli að það sé alveg skýrt að ríkisstjórnin segi hvernig hún ætlar að fjármagna 80 milljarða framlag ríkissjóðs til kjarasamninganna, hvernig það á að gerast. Það eru margir mánuðir síðan að ríkisstjórnin sjálf lýsti því yfir að hún ætlaði að stíga mynduglega inn í kjarasamningana. Það eru margir mánuðir síðan verkalýðshreyfingin sagði hverjar kröfur hennar væru. Síðan er blaðamannafundur núna til að kynna kjarasamningana og ekki talað skýrt um það hvernig ríkissjóður ætlar að fjármagna sína aðkomu. Það er svona uml um að beita eigi aðhaldi í ríkisrekstri, hugsanlega fara í sameiningar. Þessi ríkisstjórn hefur enga afrekaskrá þegar kemur að aðhaldi í ríkisrekstri eða hagræðingu í ríkisrekstri, sameiningu ríkisstofnana, bara enga. Það er því ekki þannig að ríkisstjórnin geti komið og sagt: Við ætlum bara að gera þetta einhvern veginn með aðhaldi. Við þurfum að fá ríkisstjórnina til að tala skýrt. Það er kaldhæðni örlaganna að kjarasamningarnir sjálfir eru að vinna til baka það sem slök efnahagsstjórn ríkisstjórnarinnar hefur valdið heimilum og fyrirtækjum í formi viðvarandi verðbólgu, lengur hér en annars staðar. Viðvarandi hærri vextir hér en annars staðar — þeir verða reyndar alltaf þrisvar sinnum hærri hér en annars staðar — eru afleiðing hagstjórnar þessarar ríkisstjórnar. En launþegar, verkalýðshreyfingin og almenningur í landinu á skýra kröfu um það að ríkisstjórnin svari skýrt hvernig hún ætlar að fjármagna framlag sitt, 80 milljarða. Er það með erlendum lántökum, sem ég vara eindregið við? Er það með hækkun skatta og gjalda eða er það með raunverulegu aðhaldi í ríkisrekstri, efni sem hún kann ekkert í?


Ræðumaður: Sigmar Guðmundsson

Frú forseti. Við í mínum flokki trúum því að virk samkeppni fyrirtækja á frjálsum markaði sé algjört grundvallaratriði til að bæta hag almennings og standa undir raunverulegri velferð. Frjáls samkeppni er best til þess fallin að tryggja neytendum fjölbreytt úrval vöru og þjónustu og sanngjarnt verð. Við búum á fákeppnismarkaði en fram hjá því er varla komist í okkar fámenna landi. Einmitt þess vegna, til að tryggja virka samkeppni, er mikilvægt að vera vel tengd alþjóðlegum mörkuðum, helst sem mest án hindrana. Stærsta hindrun þess að íslenskur fákeppnismarkaður þjóni sínum tilgangi er örsmár gjaldmiðill sem beinlínis kemur í veg fyrir að erlend fyrirtæki hasli sér völl hérlendis. Það er dýrt að vera með krónuna. Hún kostar fjölskyldur, fyrirtæki, ríki og sveitarfélög um 300 milljarða á ári. Ekki síður er krónan gjaldmiðill hinna glötuðu samkeppnistækifæra. Hún stuðlar að fákeppni í litlu hagkerfi sem ekki má við því.

Það þarf ekki að hafa mín orð fyrir þessu, Gylfi Zoëga hagfræðingur sagði í nýlegu viðtali, með leyfi forseta:

„… þessar sveiflur sem þú ert að vísa til valda því að erlend fjárfesting, svona raunveruleg fjárfesting, er mjög lítil og hérna viðgengst fákeppni vegna þess að innlendu fyrirtækin, fákeppnisfyrirtækin, þau hafa ekki raunverulega samkeppni að utan. Krónan er samkeppnishindrun.“

Skýrara verður það varla. Í ljósi þess hve íslenskur samkeppnismarkaður er viðkvæmur, m.a. vegna hafta krónunnar, er gríðarlega mikilvægt að huga vel að neytendavernd og eftirliti með samkeppninni á viðkvæmum markaði. Þegar vegið er að slíku eftirliti í opinberri umræðu þá verðum við að spyrja okkur: Í þágu hvers er það? Nýlegt dæmi um tjón fyrir neytendur og almenning upp á 62 milljarða kr. vegna meintra samkeppnisbrota segir allt um mikilvægi þess að virk og heilbrigð samkeppni fái þrifist en jafnframt að virkt eftirlit sé til staðar. Við þurfum að hafa það í huga að það eru ekki fyrirtæki sem brjóta samkeppnislög heldur stjórnendur þeirra og það þarf að endurspeglast í löggjöf landsins

Heyr, heyr.Að lokum vil ég minna á það að réttarbætur fyrir almenning, almenn neytendavernd og samkeppnislöggjöf hefur að stórum hluta komið til okkar utan, frá Evrópusambandinu  sem myndi líka losa okkur undan samkeppnishindrun krónunnar.


Ræðumaður: Hanna Katrín Friðriksson

Frú forseti. Ég ætla að þakka málshefjanda, hv. þm. Oddnýju. G. Harðardóttur, fyrir umræðuna. Þetta eru áleitnar spurningar sem hún varpar fram, ekki síst í okkar litla samfélagi. Það er því af mörgu að taka en mig langar að beina sjónum að síðasta áherslupunkti málshefjanda, um hvort íslenskir neytendur búi við sömu vernd og neytendur á EES-svæðinu. Eins og svo margt sem lýtur að hagsmunum almennings kemur samkeppnislöggjöfin okkur að miklu leyti frá Evrópusambandinu en það er ýmislegt sem við eigum eftir að innleiða í íslensk lög. Þar má nefna evrópsku skaðabótatilskipunina frá 2014 sem eykur verulega möguleika neytenda og fyrirtækja til að sækja bætur vegna samkeppnisbrota. Málið hefur ekki enn farið í gegnum EES-nefndina en það eitt og sér kemur ekki í veg fyrir að íslensk stjórnvöld tryggi íbúum landsins þessa miklu réttarbót.

Ég var málshefjandi í sérstakri umræðu um samkeppnismál hér fyrr í vetur þar sem ég spurði ráðherra málaflokksins m.a. um þetta atriði. Svarið var skýrt: Málið væri mikið umbótamál sem myndi styrkja alla umgjörð samkeppnismála en það yrði ekki innleitt hér fyrr en tilskipunin hefði verið tekin upp í EES-samninginn. Auðvitað eru tilskipanir EES, þ.e. Evrópusambandsins,  ekki innleiddar hér á landi fyrr en það gerist,  en það kemur ekki í veg fyrir að við breytum lögum okkar til samræmis til að tryggja þessa mikilvægu neytendavernd.

Nú er staðan sú að í íslenskum lögum eru ekki sérstök ákvæði um skaðabótaábyrgð þeirra sem brjóta gegn ákvæðum samkeppnislaga og dæmin sýna að í núverandi lagaumhverfi eru skaðabótamál vegna samkeppnislagabrota langt frá því að vera auðsótt. Það er þess vegna brýnt að breyta þessu og bíða ekki lengur eftir þessari innleiðingu frá Evrópusambandinu í gegnum samninginn um Evrópska efnahagssvæðið. Þetta er gríðarlega mikilvægt neytendamál og staðan sýnir og málin sem hafa komið upp undanfarið sýna að neytendur þurfa einfaldlega á því að halda að lögin taki utan um þeirra rétt með þeim hætti.


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir svarið. Sveitarfélögin óttast afleiðingarnar. Þegar ríkið ákveður að setja verkefni á sveitarfélögin sitja þau undantekningarlaust uppi með stærri bita en gert var ráð fyrir. Hvað gerist að fjórum árum liðnum þegar sveitarfélögin verða skilin eftir með þessa aðgerð sem ógerningur er að draga til baka? Á eftir þessum kjarasamningi kemur nýr kjarasamningur og hvað þá? Ætlar ríkið að halda áfram að borga 75% af skólamáltíðum til eilífðarnóns? Mér finnst erfitt að sitja undir því að vita nákvæmlega ekki neitt hvað ríkissjóður ætlar að gera í þessum kjarasamningi. Sveitarfélögin hafa verið að verðleggja þá kröfu sem þau eru að leggja á ríkið og mér skilst að hún sé 25 milljarðar. Ég veit ekki hvort þetta sé viðbót, að við séum þá að tala um 30 milljarða. Það hefur engin kynning farið fram á þessu og ég velti fyrir mér hvernig þetta getur samræmst því að skuldsetja ríkissjóð eða hvort ráðherra sé yfir höfuð tilbúin  með einhverjar mótvægisaðgerðir til að mæta þessum auknu útgjöldum sem við stöndum frammi fyrir til viðbótar við ýmsa aðra áraun sem við erum að takast á við þessa dagana.


Ræðumaður: Guðbrandur Einarsson

Virðulegur forseti. Í gær leit út fyrir að kjarasamningar næðust milli breiðfylkingarinnar svokölluðu og Samtaka atvinnulífsins. Það mátti hins vegar heyra á formanni Starfsgreinasambandsins í morgunfréttum að nú hverfðist allt um ókeypis skólamáltíðir, að ekki yrði skrifað undir kjarasamning nema öll sveitarfélög samþykki að taka þátt í niðurgreiðslu þeirra, sem þau hafa mörg verið treg til að samþykkja. Ég fagna því að verið sé að landa kjarasamningi en ég skil líka á sama tíma tregðu sveitarfélaganna þar sem ég hef bæði starfað innan verkalýðshreyfingarinnar og á sveitarstjórnarstiginu. Í mínum huga ætti ákvörðun um veitta þjónustu að vera á borði kjörinna fulltrúa í sveitarstjórnum. Það hefur lengi verið umdeilt hvort skólamáltíðir eigi að vera fríar og það hlýtur að vera umhugsunarefni fyrir kjörna fulltrúa að nú sé verið að taka fram fyrir hendurnar á þeim. Í mínum huga hefði verið eðlilegra að krefjast enn frekari lækkunar gjaldskrár. Þannig væri dregið úr verðbólguþrýstingi og möguleikum á lækkun vaxta sem hefur samkvæmt minni upplifun verið helsta viðfangsefni þessara kjarasamninga. Hingað til hefur verið rætt um að ríkið kæmi inn með fjármuni í tilfærslukerfin, eins og vaxtabætur og húsnæðisstuðning, en krafan um fríar skólamáltíðir virðist hafa komið fram á seinni stigum. Þessi aðgerð mun auðvitað gagnast þeim sem eiga börn í grunnskóla en það eiga bara ekki allir börn í grunnskóla og munu þar af leiðandi ekki fá það sama út úr þessum kjarasamningi. Ég geri ráð fyrir að hæstv. fjármálaráðherra aðhyllist þá skoðun að það sé ekki til neitt sem heitir frír hádegismatur. Ég vil því spyrja hæstv. ráðherra um sýn hennar á þessar kröfur og hvort hún sé sammála eða skilji tregðu sveitarstjórnarfólksins úr hennar eigin flokki.


Ræðumaður: Sigmar Guðmundsson

Herra forseti. Það hefur talsvert verið rætt um málefni fíknisjúkra eftir að gigtarlæknirinn Árni Tómas Ragnarsson var sviptur lækningaleyfi að hluta. Hann má ekki lengur ávísa ópíóíðalyfjum til fíknisjúkra eftir að landlæknir komst að þeirri niðurstöðu að það væri réttast að gera það. Ég er þeirrar skoðunar að það sé erfitt að áfellast Árna Tómas fyrir að hafa reynt að hjálpa mjög veiku fólki og ég ætla svo sannarlega ekki að áfellast landlækni heldur sem er að sinna þeim skyldum sínum að hafa eftirlit með þeim lyfjum sem er verið að skrifa út. Þetta segir hins vegar talsvert mikla sögu um það hvað við erum enn úrræðalaus gagnvart þessum hópi. Núna veit ég að þessi 50–70 manna hópur sem var að fá lyf hjá Árna Tómasi lækni hefur að hluta til farið yfir í ópíóíðameðferðina, viðhaldsmeðferðina hjá SÁÁ. Þar blasir hins vegar við sú staða að þar er verið að þjónusta 300 manns að jafnaði en íslenska ríkið greiðir bara fyrir tæplega 100. Það vantar einhverjar 100 milljónir á ári til að sinna þessum hópi og það eru fjármunir sem SÁÁ tekur úr annarri þjónustu til að sinna þessum tiltekna hópi. Hér sjáum við auðvitað að það er eitthvað skakkt í gangi og við erum auðvitað ekki að sinna þessari sjálfsögðu heilbrigðisþjónustu með nægjanlegum krafti. En þetta segir okkur líka pínulítið um það að það eru kannski einhverjir einstaklingar þarna fyrir utan enn þá sem treysta sér ekki til að fara í þetta úrræði sem SÁÁ er að reka en eftir sem áður er þetta veikt fólk sem á rétt á heilbrigðisþjónustu. Við verðum að vera svolítið fordómalaus gagnvart því að mögulega getum við þurft að ræða einhver ný úrræði fyrir þennan mjög svo fámenna hóp sem yrði þá að vera undir einhvers konar umsjá spítalans og vísindafólks og fagfólks. Í öllu falli er það þannig að þetta mál með gigtarlækninn Árna Tómas Ragnarsson, sem skrifaði út lyf til veiks fólks, er að afhjúpa veikleika í okkar kerfi og það er brýnt að bregðast við.


Ræðumaður: Katrín Sigríður J. Steingrímsdóttir

Frú forseti. Þetta er rosalega einfalt, við bara bönnum það sem er hættulegt og leyfum það sem er öruggt. Störf alþingismanna væru mjög auðveld ef þetta væri raunin. En ef bannstefnan virkar, hvers vegna deyja margir tugir einstaklinga á ári fyrir aldur fram vegna vímuefnaneyslu? Þvert á móti hef ég hitt marga notendur vímuefna sem óttast að leita sér aðstoðar einmitt vegna þess að neysla er bönnuð. Bannstefna veldur meiri skaða en bótum. Frelsismál hafa lengi verið álitin síðri viðfangsefni stjórnmálamanna, gæluverkefni ungliðahreyfinga og mál sem tefja fyrir afgreiðslu svokölluðu stóru málanna. Í mínum huga er frelsi ekki bara undirstaða samfélags okkar, það er líka skaðaminnkandi og einfaldar líf fólks. En til að ýta undir frelsi þá þurfum við að byggja traust á milli þings og þjóðar. Það er ekki bara gert með því að þjóðin byrji að treysta hv. þingmönnum heldur verða hv. þingmenn að byrja að treysta þjóðinni. Þeir þurfa að geta treyst fólki til að taka ákvarðanir um eigið líf og til að bera ábyrgð á þeim ákvörðunum. Aukin forræðishyggja er til þess fallin að veikja traustið. Það eru almannahagsmunir fólgnir í því að setja frelsið á dagskrá. Spyrjum ekki að leikslokum, hvers vegna frelsið varð afgangs og furðum okkur á því hvers vegna flokkar sem kenna sig við frelsið taki það ekki upp. Við þurfum einfaldlega að þora. Þess vegna hyggst ég ásamt öðrum hv. þingmönnum Viðreisnar leggja fram frumvarp fyrir þingið í þessari viku sem snýr að lögleiðingu dánaraðstoðar. Það mál hefur verið rætt í þinginu síðustu árin, mest áberandi af hv. þm. Sjálfstæðisflokksins, Bryndísi Haraldsdóttur, en það er kominn tími til að ganga í verkið og ræða af alvöru um þetta mikilvæga frelsismál sem er jafnframt mannúðarmál.


Ræðumaður: Þorgerður Katrín Gunnarsdóttir

Virðulegi forseti. Ég vil í upphafi þakka hæstv. forseta fyrir einmitt upphafsorðin á þessum þingfundi. Ég vil vera á svipuðum nótum því það eru, virðulegi forseti, ákveðin forréttindi að vera Íslendingur og búa við frið og öryggi. Það er ekki sjálfgefið. En það er um leið erfitt að setja sig í spor þeirra sem hafa flúið stríð, þann óhugnað og það svartnætti sem stríðinu fylgir. Ótti og örvilnan er hluti af því, eins og við upplifðum svo átakanlega hér í gær, og ég vil sérstaklega draga fram að það er gott að hvorki mótmælandinn né aðrir meiddust. Við höfum lengi stært okkur af því að eiga elsta þingið í heimi og vera líka það löggjafarþing sem hefur hvað minnstu öryggisvörslu. Ég tel það ekki vera vegna einfeldni heldur að það liggi nærri hjarta okkar að hafa þinghaldið opið og hver tilgangur þingsins er sjálfur. Vonandi höfum við áfram hér greiðan og opinn aðgang að þessu mikilvæga þinghaldi sem hér er.

Heyr, heyr.Rétturinn til mótmæla í okkar samfélagi er líka algerlega ótvíræður. Það eru margar leiðir til þess og ýmsar þegar farnar, en þingið sjálft er friðheilagt eins og segir í stjórnarskránni og enginn má raska friði þess né frelsi, svo það sé skýrt. Alþingi er þungamiðjan í okkar lýðræðissamfélagi og hér þrífast alls konar skoðanir. Við erum ekki öll sammála en þannig er það líka og þannig á það líka að vera. En þinghelgin og málfrelsið úr þessum ræðustól er einn mikilvægasti kjarninn í okkar stjórnskipan, stjórnskipan sem byggir undir frelsi, mannréttindi og lýðræði sem hefur leitt  okkur Íslendinga inn í meiri frið og öryggi en þekkist víðast hvar. Þetta frelsi hér í þingsalnum ber að virða, skilja og verja.


Ræðumaður: Sigmar Guðmundsson

Frú forseti. Það hefur verið áhugavert að fylgjast með umræðunni hér í dag og þetta er auðvitað málaflokkur sem vekur með okkur, bæði hér á þingi og úti í samfélaginu, svolítið háar og miklar tilfinningar. Ég ætla bara segja í upphafi að mér finnst að þegar við erum að tala um útlendingamálin og innflytjendamálin þá sé þetta tvennt. Þetta er annars vegar samfélagsgerðin og regluverkið sem við höfum. Hitt, ekki síður mikilvægt, er hvernig við högum orðum okkar, hvernig við tölum um fólk og hvort við sýnum hvert öðru og því fólki sem hingað leitar eða hér vill búa tilhlýðilega virðingu.

Við urðum öll svolítið slegin í dag, held ég, við upphaf umræðunnar um þetta mál. Ég þarf ekkert að fara í neinum smáatriðum yfir það sem við urðum vitni að hér uppi á þingpöllunum. Það sem mig langaði kannski að nefna í þessu samhengi er að eðlilega hafa fjölmiðlar flutt fréttir af þessu máli og það birtist okkur mjög glögglega hér í dag að neyð og örvænting þess fólks sem hingað leitar vegna þess að það telur að hér sé skjól að fá er oft mjög mikil og það ætti ekki að vera erfitt fyrir okkur að reyna a.m.k. að skilja örvæntingu og ótta þess fólks sem hingað leitar. Fjölmiðlar birta fréttir af þessu í dag og umræðuhalinn á samfélagsmiðlunum er svona:

Burt með þetta djöfuls pakk í síðasta lagi sem allra fyrst. Á nú að fá vorkunn hjá þjóðinni, segir annar. Þetta lið er strax byrjað að sýna sitt rétta andlit. Úr landi með þetta lið í hvelli. Frímerki á rassgatið, aðra leið án fæðis, þvílík vanvirðing við þingið. Sami maður og var í tjaldbúðum, boðar ekki gott. Af hverju fær þetta fólk að sitja á þingpöllum? Burtu með þetta lið. Alger vanvirðing. Ekki bætir þetta álit mitt. Klikkað. Burt með þessa ófriðarseggi. Flugmiða út fyrir landhelgina.

Þetta eru viðbrögðin við því sem gerðist hér í þingsal í dag. Þess vegna segi ég að þegar við erum að ræða þessa málaflokka, hvort sem við erum að tala um innflytjendur í heild sinni, hælisleitendur eða regluverkið sem við erum að reyna að koma okkur upp þá skiptir alveg gríðarlega miklu máli hvernig við högum orðum okkar í umræðunni sjálfri, vegna þess að ef við tölum ekki gætilega þá nákvæmlega erum við að búa til frítt spil fyrir alla þá sem tala með þeim hætti sem ég var að rekja hér undir þessari frétt af manninum sem ég held að allur þingheimur hafi fundið mikið til með hér fyrr í dag. Þannig að þetta er tvennt: Regluverkið er eitt, síðan er umræðan og það hvort við vöndum okkur annað og það er ekki síður mikilvægt.

Harkan hefur verið að aukast mikið í umræðunni um útlendinga. Það er markvisst búið að vera að koma því að hjá fólki að hér sé álag á innviði, heilbrigðiskerfið, menntastofnanir, á alla mögulega innviði og einhvern veginn er það svo að umræðan færist þá alltaf yfir á hælisleitendur. Það eru um 70.000 útlendingar á Íslandi þessa stundina. 90% þeirra eru ekki hælisleitendur. Nærri 80% hælisleitenda koma frá Venesúela og Úkraínu. Það er enginn að fetta fingur út í það að hingað komi fólk frá Úkraínu. Það er verið að gera sérstakar ráðstafanir til að bregðast við þessu með fólkið frá Venesúela, að mér skilst, og þegar við erum búin að taka þennan stabba af fólki frá þá auðvitað erum við með tiltölulega fámennan hóp eftir og mér finnst rangt að öllu leyti að láta umræðuna vera eins og sá fámenni hópur sé úrslitaatriði um það hvort hér þoli innviðir álag eða ekki. Mér finnst rangt að tala með þeim hætti um útlendinga, ekki síst hælisleitendur.

Hitt er síðan annað að ef við erum komin í þá stöðu hér eftir svona langan valdatíma Sjálfstæðisflokksins í dómsmálaráðuneytinu að arfleifðin er, og vitna ég bara í orð þeirra, stjórnleysi og óstjórn í málaflokknum þá auðvitað þurfum við að grípa í taumana. Við eigum auðvitað bara að fagna því þegar flokkar eru tilbúnir til að vera svona gagnrýnir á eigin valdatíma í embætti. Jafnframt ef menn eru að bjóða einhverja útrétta sáttarhönd í því skyni að koma hér málum þannig að við séum ekki að eyða 15–20 milljörðum í málaflokk þegar við gætum verið að eyða mögulega minni fjármunum og nota þá frekar peningana sem losna í að taka betur á móti þeim sem eiga rétt á að vera þá er minn flokkur auðvitað til í það samtal, eins og kom ágætlega fram hjá formanni Viðreisnar í umræðunni fyrr í dag.

Mig langar aðeins að halda því hér til haga, af því að það er stundum verið að tala um þessa séríslensku segla, hvað er það sem laðar fólk til Íslands? Þetta hefur auðvitað verið kannað í evrópsku samhengi, hvað það er sem ræður því hvert fólk fer. Í sumum tilfellum er það atvinnustig í löndunum sem getur haft mikið um það að segja. Í einhverjum tilfellum getur það sem ræður því verið hverja viðkomandi þekkir fyrir í landinu sem viðkomandi endar hjá. Þetta geta líka verið alls konar tilviljunarkenndir þættir en þessar kannanir hafa verið að sýna það að hælisleitendur vita almennt ekkert í smáatriðum neitt sérstaklega mikið um regluverk á milli landa. Við erum að tala um regluverkið á Norðurlöndunum en þó að þau séu að ákveðnu leyti farin að líkjast hvert öðru meira en var áður eru þau enn þá mjög ólík innbyrðis í því hvernig þau stilla upp sínu regluverki. Hælisleitendur eru ekkert með þetta á hraðbergi að gúgla þetta í smáatriðum í símanum sínum. Það er ekki þannig. Kannanirnar sýna það og það er líka hægt að sjá það bara á statistík frá öðrum löndum. Ef við erum að tala um séríslensku seglana, séríslensku reglurnar, hvernig skýrum við þá það að þegar við kíkjum til Spánar kemur þangað mest fólk frá Kólumbíu, Perú og Venesúela? Til Frakklands leitar fólk mikið frá Srí Lanka, Sýrlandi og Afganistan. Sýrlendingar og Afganar eru þar hlutfallslega mun fleiri heldur en leita hingað en þeir eru auðvitað hátt hlutfall flóttamanna almennt eins og við vitum. Ef við förum til Belgíu þá erum við komin með lönd eins og Írak og Búrúndí þaðan sem fólk leitar. Við getum farið til Portúgals. Þar er fólk frá Angóla, Gambíu og Kongó mjög fjölmennur hópur hælisleitenda. Í Þýskalandi sjáum við marga Tyrki, Sýrlendinga og Afgana. Þetta er einfaldlega ekki þannig að það sé hægt að tala um einhverja séríslenska segla því þá eru auðvitað einhverjir sérportúgalskir seglar líka, eins og ég var að lýsa, eða sérþýskir eða sérbelgískir eða sérspænskir.

Hitt er síðan annað að við verðum auðvitað að taka góða umræðu um þetta og ég ætla ekkert að draga neina fjöður yfir það að sá sem hér stendur þarf auðvitað líka að gæta að því að haga orðum ekki með þeim hætti að við séum að auka pólaríseringu í samfélaginu vegna þess að ég trúi því svo heitt og innilega að okkur farnist best gagnvart okkur sjálfum og því fólki sem hingað leitar með því að ná einhverri samstöðu um það hvernig við viljum haga þessum málum til lengri tíma. Annars erum við að taka upp útlendingalög á hverju einasta þingi, stagbæta hér, breyta einhverju þar og það vantar þá einhverja heildarsýn eða -stefnu. Við höfum tekið það skýrt fram að við erum til í samtal um það hvernig við tökum betur á móti hælisleitendum og ekki síður þeim ótrúlega fjölda sem hingað kemur að vinna frá Evrópska efnahagssvæðinu. Þetta eru tugþúsundir sem hingað leita á hverju einasta ári. Þetta er fólk sem vinnur á hjúkrunarheimilum. Þetta er fólk sem vinnur í skólum. Þetta er fólk sem vinnur í leikskólunum. Þetta er fólk sem vinnur úti um allt í velferðarþjónustunni. Þetta fólk heldur uppi heilu atvinnugreinunum. Við getum nefnt ferðaþjónustu og byggingariðnaðinn sem síðan þjónustar ferðaþjónustuna. Það er bara ofur einfaldlega þannig að allar kannanir, bæði á lýðfræði okkar og framtíðarþörfum okkar fyrir velferð, benda til þess að lífræn fjölgun okkar Íslendinga sé ekki nægjanlega mikil til þess að standa undir framtíðarvelferð. Auðvitað er það þannig að hælisleitendakerfið á ekki að vera eitthvert sérstakt tæki í því en það hlýtur þó a.m.k. að vera eitt af því sem við skoðum þegar við erum að velta því fyrir okkur hvar útlendingar geta gert gagn í okkar samfélagi. Það er áhugavert að sjá það sem hefur komið fram í vinnu þessa hóps sem forsætisráðherra setti á laggirnar eftir að formaður Viðreisnar sendi hæstv. forsætisráðherra bréf um að reyna að efna til samtals um þetta, að meðal þeirra staðreynda sem hafa verið lagðar fram fyrir þann hóp er að atvinnuþátttaka hælisleitenda er ekki minni en Íslendinga, bara svo dæmi sé tekið. Ég held að við ættum frekar að reyna að opna reglurnar okkar þannig að þeir sem hingað koma eigi einhvern möguleika á því að framfleyta sér á meðan þeir bíða eftir svari. Við eigum ekki sjálf endilega að ýta velferðarþjónustu sjálfkrafa á hóp sem mögulega er tilbúinn til að sjá fyrir sér sjálfur.

Það sem hefur verið nefnt í þessu máli hér sem svona aðalatriði er sjálfsagt og gott að fara yfir. Mig langar þó bara, rétt eins og vinir mínir í VG, að setja persónulega ákveðna fyrirvara við. Ég ætla ekki að samþykkja þetta hér bara strax hrátt í 1. umræðu, til að mynda þetta sem snýr að breytingunni hjá kærunefnd útlendingamála. Það er sjálfsagt mál að fara yfir það hvernig best er að skipa þessa kærunefnd. Hún verður þá skipuð þremur einstaklingum í fullu starfi frekar en að gamla fyrirkomulagið verði viðhaft. Ég hefði hins vegar mjög gjarnan viljað sjá í því nýja fyrirkomulagi að einn þeirra sem sætu þá í kærunefndinni hefði einhverja sérþekkingu eða væri jafnvel skipaður af mannréttinda- og mannúðarsamtökum. Ég held að það myndi örugglega ljá kærunefndinni aðeins meiri og dýpri trúverðugleika heldur en ef allir nefndarmenn eru skipaðir beint af ráðherra. Talandi um ráðherra þá langar mig að fagna því hversu vel núverandi dómsmálaráðherra og félagsmálaráðherra hafa tekið í þessa vinnu sem við í Viðreisn stungum upp á sínum tíma og ég er þeirrar skoðunar að það samtal sem þar á sér stað geti mögulega verið svolítið góður vegvísir inn í framtíðina.

Varðandi það sem snýr að fjölskyldusameiningunum þá ætla ég aftur líka að velta því upp, af því að þarna er miðað við tvö ár: Af hverju erum við að miða við tvö ár? Við horfum sérstaklega til Danmerkur. Ég held að það sé ekkert leyndarmál að þegar við horfum á Norðurlöndin þá hafa Danir viljað fara kannski hvað hörðustu leiðina gagnvart hælisleitendum af Norðurlöndunum öllum. Gott og vel ef menn vilja kíkja eitthvað þangað. Ég held að við höfum nú upplifað það mjög mörg í allsherjar- og menntamálanefnd þegar við fórum til Danmerkur og Noregs að okkur fyndist að Norðmenn væru með kærleiksríkara hjarta í sínu kerfi en Danirnir. En gott og vel, þarna er miðað við tvö ár og Danmörku. Þurfa þetta að vera tvö ár? Væri eitt ár nóg? Þetta er eitthvað sem allsherjar- og menntamálanefnd getur auðvitað tekið til skoðunar. Ég ætla ekki að slá þetta út af borðinu strax en það væri vissulega gott að fá einhvern gleggri samanburð við öll Norðurlöndin með þetta.

Síðan er ég svolítið sammála þeirri gagnrýni sem hér hefur komið fram á það að stytta gildistíma dvalarleyfa eins og lagt er upp með, hvort það sé að auka skilvirkni, vegna þess að ég myndi halda að það þýddi þá bara fleiri snertifleti einstaklinganna við útlendingakerfið okkar og þar af leiðandi meira álag. En sjálfsagt er einhver rökstuðningur á bak við þetta sem kemur þá fram fyrir nefndinni, sem við getum þá farið betur yfir.

Það er auðvitað eitt og annað sem við þurfum þá að skoða í þessari nefnd en ég ætla samt að fá að segja, af því að menn eru að tala um breyttan tón hérna frá því síðast þegar við vorum að ræða um útlendingamálin, að það alvarlegasta í þeim breytingum þá var auðvitað þjónustuskerðingin sem boðuð var og kom til framkvæmda. Við sáum það raungerast strax eftir að það frumvarp var orðið að lögum að skilningur félagsmálaráðherra og þáverandi dómsmálaráðherra á afleiðingunum var engan veginn sá sami. Það hafði ekki átt sér stað neitt samtal við sveitarfélögin um það hvort þau ættu að taka við, hvort lög um sveitarfélög ættu að grípa þetta fólk eða ekki, þannig að það ríkti nú eiginlega hálfgert ástand hér á götum borgarinnar. Við vorum að horfa á það að allt í einu var búið að svipta fórnarlömb mansals og fólk í mjög viðkvæmri stöðu þjónustu og sveitarfélögin höfðu ekki hugmynd um af hverju það var verið að benda á þau og ráðherrar í ríkisstjórninni voru ekki sammála um áhrifin af þeim breytingum. Ég hef enga trú á því að það sem er verið að leggja til hér hafi svo drastískar afleiðingar í för með sér. En ég fagna því að það er a.m.k. núna í þessari vinnu verið að reyna að efna til aðeins meira samtals á milli flokkanna á þingi um það hvernig best sé að haga þessum málum til framtíðar, því það er ekki gott af því að undir er fólk, eins og við sáum hérna í dag, í gríðarlega viðkvæmri stöðu sem á ekki að vera andlag ótrúlegra átaka og deilna í samfélaginu ár eftir ár. Við hljótum, allir flokkar, að geta sameinast einhvers staðar á einhverjum stað. Það þýðir kannski að allir þurfi að gefa pínulítið eftir af sínum ýtrustu kröfum en við hljótum að geta fundið einhverja leið til þess að taka mannúðlega og vel — virðandi öll mannréttindi hjá fólki sem kemur hingað í mjög viðkvæmri stöðu og auðvitað unnið út frá því að það eru ákveðin mannréttindi að fólkið fái endanlegt svar sem fyrst, þannig að það sé nú sagt líka. Það að flýta málsmeðferðinni er bara sjálfstætt og gott markmið. Það að ætla sér að hafa áhrif á það hversu margir koma til að láta reyna á það, það er erfiðara hins vegar að stýra því, því að við berum auðvitað einhverjar skyldur gagnvart öllu því fólki, rétt eins og önnur Evrópuríki.

Forseti minnir á að þegar vitnað er í orð annarra þarf að gera það með leyfi forseta.


Ræðumaður: Sigmar Guðmundsson

Frú forseti. Nú ætla ég að vona að þingheimur sé ekki að misskilja mig. Ég er svo sannarlega ekki að gagnrýna VG fyrir að gera fyrirvara við það sem snýr að því sem Sjálfstæðisflokkurinn vill gera harðast gagnvart fólki á flótta. Það er sjálfsagt og eðlilegt að hafa allan fyrirvara á því vegna þess að sporin geta hrætt í því efni eins og við sáum þegar þjónustusviptingin var afgreidd hér fyrir ekki svo löngu síðan. Hér hefur hins vegar staðið bunan upp úr stjórnarþingmönnum í umræðunni í dag um að það væri kominn einhvers konar sátt, það væri annar tónn hér í þingsalnum. Þingmenn Sjálfstæðisflokksins hafa margítrekað þá spurningu við þingmenn Viðreisnar og Samfylkingar hvort þeir styðji þetta frumvarp og þá lá ekki einu sinni fyrir að það er ekki einu sinni fullur stuðningur við það hjá þingflokki VG. Ég verð að játa það að mér kom þetta mjög á óvart. Ég ætla hins vegar ekki að gagnrýna VG fyrir að gera einhverja fyrirvara við málið því að það er svo sjálfsagt og eðlilegt hér í þinginu að það sé tekið inn til nefndar og við köllum eftir umsögnum og fáum til okkar gesti til að fara yfir efnisatriði frumvarpsins. Mögulega verðum við ekki á sama stað og hér fyrir ári þar sem allir umsagnaraðilar tættu frumvarpið í sig sem þá lá fyrir þinginu. Alla vega, það að hér sé verið að leggja fram mál og það sé kynnt sem einhvers konar ný heildarsýn í málefnum útlendinga, sem einhvers konar sátt á milli ríkisstjórnarflokkanna þegar VG er nýbúið að vera á flokksráðsfundi þar sem varaformaður flokksins talaði um að Sjálfstæðisflokkurinn hefði ítrekað stillt VG upp við vegg í þessum málum — er eitthvað skrýtið að maður klóri sér pínulítið í kollinum yfir þessu?

Ég held hins vegar að það sé þannig,  algerlega óháð stuðningi VG við þetta mál, að það séu tveir flokkar sem eru tilbúnir til að samþykkja málið og hleypa því í gegn nánast athugasemdalaust. Það eru Flokkur fólksins og Miðflokkurinn þannig að það ætti nú að vera þingmeirihluti fyrir þessu. En ég undrast það að við fáum að vita það svona seint að einn stjórnarflokkanna sé ekki einu sinni fullkomlega sáttur við málið.


Ræðumaður: Sigmar Guðmundsson

Frú forseti. Maður finnur sig knúinn til að koma hér upp eftir þessa ágætu ræðu hjá hv. þm. Orra Páli Jóhannssyni sem jafnframt er þingflokksformaður VG sem er, eins og við vitum, einn þriggja stjórnarflokka sem á dögunum boðaði meiri háttar flott samkomulag og sátt í málefnum útlendinga nema hvað að hér var opinberað að einn stjórnarflokkurinn er að gera fyrirvara við nánast allt sem í frumvarpinu er. Það er verið að senda málið til þinglegrar meðferðar en VG er búið að gera stóra og alvarlega fyrirvara við allt það sem þingmenn Sjálfstæðisflokksins hér í þessari umræðu hafa verið að tala um sem langþráða sátt í deilumálinu um hælisleitendur og útlendinga. Núna verður maður að játa að maður er orðinn pínulítið ringlaður. Það eru nokkur atriði í þessu frumvarpi sem við í mínum flokki höfum viljað taka til skoðunar í allsherjar- og menntamálanefnd, átta okkur á því hvort þar geti mögulega eitthvað verið til bóta, hvort eitthvað þar geti mögulega dregið úr kostnaði í kerfinu en jafnframt alltaf haldið því til haga að við viljum standa vörð um mannréttindi þess viðkvæma hóps sem hingað leitar og sækir eftir því að fá hér vernd. Við höfum hafnað umræðu um það að hér séu innviðir í landinu að sligast út af þessum tiltölulega fámenna hópi í heildarsamhenginu.

Núna liggur það fyrir sem sagt að VG styður ekki þetta mál eins og það lítur út núna. Ég get ekki skilið ræðu hv. þingmanns öðruvísi. Mig langar að vita hvort þetta eigi líka við um sérstöku tengslin, hvort þetta eigi líka við um skipan kærunefndarinnar sem er verið að breyta því það er alveg augljóst að það er búið að gera tvo alvarlega fyrirvara við það sem snýr að fjölskyldusameiningu og lengd dvalarleyfa.


Ræðumaður: Þorgerður Katrín Gunnarsdóttir

Virðulegur forseti. Ég er að velta fyrir mér hvaða breyting, hvort það sé kannski verið að tala um Sjálfstæðisflokkinn. Ég man að á síðasta kjörtímabili þá sagði m.a. núverandi hæstv. ráðherra, Áslaug Arna Sigurbjörnsdóttir, um þingmann í sama flokki: Það er gott að vera ekki í sama liði og þingmaðurinn. Það var hv. þm. Ásmundur Friðriksson. Þannig að allt þetta á síðasta kjörtímabili var ekki síst vegna andófs …  Já, andófs Sjálfstæðisflokksins, hluta Sjálfstæðisflokksins og Vinstri grænna þegar kemur að útlendingamálum. Oft á tíðum, eins og er í svo mörgum málum hjá ríkisstjórninni, þá kemur málþófið innan frá ríkisstjórninni, ekki utan frá. En síðan er hitt. Við skulum bara koma að kjarnanum. Hvað var það? Við vorum á móti þeirri þjónustusviptingu sem var verið að boða af því að það var alveg ótrúlega óljóst hvernig málum yrði háttað. Og viti menn, það var búið að ýta á græna og rauða takkann af hálfu þingflokka hér, ríkisstjórnin samþykkir þetta, en fimm mínútum seinna, kannski voru þær tíu, voru ráðherrar Vinstri grænna og Sjálfstæðisflokksins komnir í hár saman um hvað lögin í rauninni þýddu. Og sveitarfélögin alveg brjáluð, hvort sem það voru sveitarfélög hér í Reykjavík eða annars staðar á höfuðborgarsvæðinu. Þannig að ég spyr bara: Er sami skilningur? Ég velti því fyrir mér: Er sami skilningur hjá ríkisstjórnarflokkunum bara á þessu litla máli? Ég vona það. En það mun koma í ljós í meðförum nefndarinnar hvort sami skilningur sé af hálfu ríkisstjórnarflokkanna á málinu. Það er í hverju málinu á fætur öðru sem þeir tala út og suður og oftar en ekki hefur Viðreisn þurft að ganga á milli og reyna að tengja fólk saman í mörgum málum. Ég vil bara minna á það. Já, við vorum á móti því hvernig þjónustusviptingin var afgreidd hér af því að það var algjörlega óljóst hvernig hún átti að vera. Og hvað gerðist? Viti menn, ríkisstjórnarflokkarnir voru komnir í hár saman tíu mínútum eftir að málið var samþykkt.


Ræðumaður: Þorgerður Katrín Gunnarsdóttir

Virðulegi forseti. Já, ég vil leyfa mér að segja að við í Viðreisn munum fara mjög vel yfir þetta mál. Það er margt sem er áhugavert. Þetta er ekki stórt mál. Það er eiginlega það sem ég sakna, að Sjálfstæðisflokkurinn og ríkisstjórnin hafi ekki treyst sér til að koma með meira heldur en bara þetta. Það er verið að tala um inngildingu og íslenskukennslu m.a. og ég hefði gjarnan viljað sjá það hér samhliða þessu. En já, ég lofa því að við í Viðreisn munum fara mjög vel yfir þetta í nefndinni með opnum huga, með þetta í huga, ekki síst það sem ég hef verið að fara yfir, að við verðum að reyna að ná einhverjum samhljómi um þetta. Ég er sannfærð um að það er meiri samhljómur í dag, myndi ég segja, heldur en hefur verið. En það er út af því að við erum að reyna að leggja okkur fram og ég vona að ríkisstjórnin reyni að gera það líka. Það eru tónar m.a. frá þingflokki hv. þingmanns þar sem mér finnst vera komið  í eitthvert kapphlaup um yfirlýsingar í útlendingamálum en ég vona bara að skynsemin ráði, raunsæið ráði og við náum líka mennskunni og mannúðinni inn í þetta allt saman þannig að við getum, eins og annars staðar á Norðurlöndum, talað af einhverri yfirvegun en ekki tækifærismennsku um útlendingamál.


Ræðumaður: Þorgerður Katrín Gunnarsdóttir

Virðulegi forseti. Við ræðum hér frumvarp hæstv. dómsmálaráðherra um breytingu á lögum um útlendinga, nr. 80/2016, um alþjóðlega vernd. Þessar umræður hér í þinginu hafa verið áhugaverðar, fróðlegar fyrir margra hluta sakir. Ég hef lýst því margítrekað yfir að við í Viðreisn erum meira en reiðubúin í samtal um þessi mál. Þó að ég segi að vissulega hafi forystu af hálfu ríkisstjórnarinnar skort hvað það varðar þá engu að síður skynja ég það að það er ákveðin hreyfing og ákveðin breyting af hálfu ríkisstjórnarflokkanna, sem við vitum að eru svolítið ólíkir, en ég held að allir flokkar og þingmenn flokkanna séu meðvitaðir um þá miklu ábyrgð sem felst í því að vera í pólitík og undirstrika ákveðin réttindi, mannréttindi, þau réttindi sem felast í því að búa og lifa og hrærast í lýðræðissamfélagi.

Við þurfum að taka þetta samtal og halda áfram að vinna þetta. Á það höfum við í Viðreisn lagt áherslu. Við sjáum að samfélagsgerðin okkar er búin að gjörbreytast bara á örfáum árum. Fyrr í dag átti ég samtal hér úr ræðustól við hæstv. forsætisráðherra bara um það álag og breytingu sem hefur átt sér stað á menntakerfinu á síðustu árum og við verðum að taka tillit til þess. Ég vil hins vegar draga það fram strax hér í upphafi, og mér hefur þótt það lita svolítið þessa umræðu, að mér finnst allt of algengt að við grautum öllum útlendingamálum saman undir einn og sama hattinn.

Ég held að það sé ágætt að við viðurkennum það að við búum í fjölþjóðasamfélagi. Við búum í fjölmenningarsamfélagi og ég vona að það verði engin breyting þar á. Því fylgja bæði réttindi og skyldur. Ef við ætlum að hafa það þannig að við ætlum að auka hagvöxt til lengri tíma, ef við ætlum að auka og styrkja lífsgæði okkar til lengri tíma, ef við ætlum að styrkja heilbrigðiskerfið okkar til skemmri og lengri tíma, ef við ætlum að styrkja menntakerfið til skemmri og lengri tíma, ef við ætlum að halda hér uppi öflugum byggingariðnaði, svo ég tali nú ekki um aðrar þjónustugreinar eins og ferðaþjónustuna, þurfum við á útlendingum að halda. Þannig er það bara og þá viljum við fá hingað fólk sem tekur þátt af fullum krafti í íslensku samfélagi eins og það hefur gert nokkuð vel fram til þessa en síðan er eins og við í pólitíkinni séum svolítið að missa tökin. Sumir flokkar sjá sér hag í því að grauta þessu öllu saman og segja að þeir 70.000 útlendingar sem hafa flutt hingað til landsins og eru að verða hluti af okkar grunnstoðum í samfélaginu séu vandamálið. Það er stundum ekki hægt að lesa annað í það.

Við erum hér að tala um afmarkaðan hluta, alþjóðlega vernd. Það er talað um að það sé allt stjórnlaust. Ég hef ekki dregið dul á að mér hefur þótt vanta forystu, ekki síst af hálfu flokks sem er búinn að vera hér í 11 ár með forystu í nákvæmlega þessum málaflokki. Um tíma sáum við glitta í framsýni, stefnu, hugsjónir, að byggja upp fjölmenningar- og fjölþjóðlegt samfélag sem þar sem allir geta eða flestir geta a.m.k. lifað í sátt og samlyndi. Við sáum að undir forystu bæði Hönnu Birnu og síðan Ólafar Nordal, fyrrum hv. þingmanna og ráðherra sem beittu sér fyrir þverpólitískum hópi til að reyna að vinna þetta svolítið eins og önnur Norðurlönd — en af því að hér er alltaf verið að tala um Norðurlöndin: Já, ég er sammála því, við eigum að líta til Norðurlandanna. Þau eru ekkert öll eins en mér er minnisstæð nýleg umræða sem ég átti við norska Hægriflokkinn, sem er systurflokkur til að mynda Sjálfstæðisflokksins. Ég spurði hann: Hvernig er útlendingaumræðan hjá ykkur? Er allt að verða vitlaust? Hann horfði á mig og sagði: Nei, nei, eiginlega ekki, en það eru ákveðin viðfangsefni og vandamál sem við erum að taka á og takast á við.

Það var ekki verið að nota tækifærið og kynda undir og ýta undir skautun í samfélaginu. Þar var pólitísk forysta fyrir því, bæði af hálfu þessarar ríkisstjórnar sem er í Noregi er líka af hálfu Høyre sem var á undan við það að leiða ekki bara umræðuna í jörð heldur til þess að taka mannúðlega en af festu og af raunsæi á útlendingamálum, hælisleitendamálum. Það er það sem ég sakna svo sárlega af hálfu þessarar ríkisstjórnar sem hefur verið í sjö ár. Það eina sem hún hefur fram að færa er að segja: Þið í stjórnarandstöðunni, þið eruð bara þvælast fyrir. Það er nokkurn veginn eina svarið. Þegar við t.d. í Viðreisn — við töluðum minna en þingmenn Sjálfstæðisflokksins, og ég held að það hafi bara verið tveir eða þrír af hálfu Sjálfstæðisflokksins sem töluðu í þessu máli á síðasta ári og ríkisstjórnin hefur fengið allt fram sem hún hefur viljað, meira og minna. Það segir mér að það hefur ekki verið stjórn, alla vega ekki þor eða kjarkur til þess að taka á ákveðnu viðfangsefni sem við vitum alveg að þarf að gera. Þess vegna segi ég: Það er verið að grauta þessu öllu saman. Ég skynja það til að mynda þegar við í Viðreisn  fórum um og lögðum sérstaka áherslu á menntamálin og heimsóttum menntastofnanir, líka heilbrigðisstofnanir, að stundum var því miður undirtónninn sá að það væru of margir útlendingar. Svo spyr maður: Eru svona margir hælisleitendur? Nei, það er ekki það heldur bara útlendingar. Það er út af því að fólk hefur ekki séð forystu af hálfu ríkisstjórnar í þessum málum.

Það væri rosalega einfalt fyrir mig að standa hérna og hugsa um skoðanakannanir til að mynda og segja bara: Heyrðu, nú ætlum við að velja annaðhvort bara allt galopið eða allt lokað,   bara taka harðlínu í þessum málum, loka sem mest á Schengen-fólkið eða EES-fólkið sem kemur í gegnum EES, ekki hugsa  neitt um það hvaða afleiðingar það hefði fyrir okkur úti í Evrópu — enda erum við að sjá það að Sjálfstæðisflokkurinn er að hökta við það að verja EES-samninginn. Það kemur ekkert lengur á óvart í þessum heimi.

Hvað erum við þá að tala um? Við erum að tala um 4.000 manns samkvæmt þessu frumvarpi, það er verið að tala um það. Það er Úkraínufólkið sem við styðjum vonandi öll eindregið að verði tekið á móti og það er frábært að sjá hvernig það hefur náð takti í íslensku samfélagi og er hluti af okkar samfélagi hvar sem borið er niður. Það sama má segja um Venesúelahópinn. Já, það má alveg taka undir þá gagnrýni að þetta var tekið einhliða pólitískt til að slá einhverjar pólitískar keilur af hálfu þáverandi utanríkisráðherra Sjálfstæðisflokksins á erlendri grundu, en ég hélt í einfeldni minni að þetta hefði verið rætt sérstaklega í ríkisstjórn: Hvernig tökum við á móti hugsanlega 1.000 manns frá Venesúela sem eru að flýja kommúnismann og pólitískar ofsóknir? Hvernig tökum við á móti þeim? Munum við styðja áfram við fólkið inn í skólakerfið, inn í heilbrigðiskerfið? Ég hélt að ríkisstjórnin hefði rætt þessi mál. Svo kemur þeim rosalega á óvart að það sé álag á innviði landsins en það á að kenna 400–500 manns um það ástand og það álag sem er núna á innviðum landsins af því að ríkisstjórnin er í sjö ár búin að vanrækja uppbyggingu innviða í samfélaginu.

Ég vara við þeirri skautun og Viðreisn varar við þeirri pólaríseringu sem er að eiga sér stað í dag. Við erum skelkuð við að sjá alls konar birtingarmyndir í samfélaginu eftir helgina af þeim hreina og klára rasisma sem birtist okkur eftir Eurovision til að mynda. Á báða bóga voru pólarnir alveg á fullu. Svo sjáum við og upplifum líka ákveðna örvilnan og ótta hér í þingsal í dag. Það sem má ekki gerast er að pólitíkin notfæri sér þessa stöðu. Ég held að minn ástkæri Bubbi Morthens hafi einmitt verið að vara við þessari miklu útlendingaandúð, þessum rasisma sem er verið að byggja undir og flokkar ætla að slá pólitískar keilur. Viðreisn ætlar ekki þangað. Viðreisn vill leggja sitt af mörkum og við skrifuðum bréf í haust til forsætisráðherra einmitt um það að við óttuðumst þessa skautum, að það kæmi á endanum einhver frelsari, einhver riddari á hvítum hesti sem ætlaði að leysa þjóðina undan þessu með einhverjum snilldarlausnum með rasískum undirtónum. En Viðreisn vill vera hluti af lausninni og það þarf að taka erfiðar ákvarðanir. Já, við erum að taka hlutfallslega á móti fleirum með alþjóðlega vernd. Það þarf að taka á því. En þetta hefur byggst upp í boði Sjálfstæðisflokksins af því að hann hefur ekki undirbyggt risastórar ákvarðanir eins og það að taka á móti fólki frá Venesúela til að mynda, sem ég styð að sé gert. Ég sé bara þegar ég fer að heimsækja mömmu mína á Hrafnistu að þá er fólk af erlendu bergi brotið að byggja undir alla þjónustuna sem þar er. Takk fyrir það. En það þarf líka að segja að við þurfum að taka betur á þessum málum og það hefur vantað þessa forystu.

Ég vil hins vegar segja það, og ég vona að sé ekki að skaða hæstv. dómsmálaráðherra með því að segja að það er ákveðin breyting núna varðandi það hvaða tóna er verið að slá af hálfu Sjálfstæðisflokksins í dómsmálaráðuneytinu. Eru þeir harðari? Eru þeir linari? Ég veit það ekki. Ég sé og heyri bara tóna sem vilja frekar leita lausna og ég er til í það samtal. Ég veit alveg hvaða manneskju hæstv. ráðherra hefur að geyma og ég veit að ráðherra vill beita sér fyrir því að það verði hér fastari tök, ákveðnari tök á útlendingamálum, sérstaklega þessu máli sem við erum að tala hér, um alþjóðlega vernd. Það er ýmislegt sem við eigum eftir að ræða frekar, viðkvæmir hlutir eins og það sem er ekki í þessu frumvarpi. Margir hafa haft samband við mig og sagt: Hvað með lokuðu búsetuúrræðin og allt það? Ég hef sagt: Ég er tilbúin í umræður um móttökumiðstöðvar. Ég er til í hana. Línan sem við í Viðreisn drögum í sandinn er að við setjum ekki börn í lokað búsetuúrræði. Þar er línan sem ég dreg í sandinn. Ég er reiðubúin í öll önnur samtöl af því að við þurfum að ná betri tökum á umhverfinu eins og það er í dag.

Ég geri mér grein fyrir því að þó að mér finnist öllu grautað saman og alið á ákveðinni útlendingaandúð sem er búin að vera hræðilega áberandi núna á síðustu dögum, m.a. út af því að fólk í pólitíkinni er að slá ákveðna tóna — það breytir ekki því að ég þarf líka að horfast í augu við þennan veruleika sem er að við erum ekki með stjórn á þessum málum. Ég vil verða að liði þannig að við náum betri tökum og betri stjórn á þessum málum. Ég er sammála því að við eigum að líta meira til Norðurlandanna og það kallar á ákveðnar ákvarðanir og við eigum að læra, við eigum ekkert að vera feimin við það, við eigum að læra af því  sem hefur verið gert vel á Norðurlöndum og við eigum líka að læra af því sem hefur gengið illa, eins og t.d. í Svíþjóð. Þar eru ýmis málefni sem ég hef m.a. rætt við sænska þingmenn sem segja þvert yfir litrófið að þeir hefðu átt að gera hlutina öðruvísi. Það eigum við óhikað að segja. En stóra línan er sú, af minni hálfu a.m.k., að við eigum að gera allt sem við getum til að gera þetta ekki að kosningamáli. Ég hef líka verið gagnrýnd fyrir það að ég sé naívisti að segja að það verði ekki að kosningamáli. Við upplifum að það eru flokkar sem vilja hafa þetta og gera þetta að kosningamáli.

Þó að þetta sé viðkvæmt málsefni og verkefni er þetta ekki það flókið. Það þarf bara að hafa forystu í þessu máli og það þarf líka að vera þannig að við sem erum þvert á hið pólitíska litróf séum tilbúin í þetta samtal. Við erum greinilega svolítið mistilbúin í þetta samtal, en ég vil hvetja þá flokka sem ekki hafa viljað taka þátt í þeim leiðangri að reyna að ná samstöðu um þetta til að reyna að gera það sem í þeirra valdi stendur til að nálgast umræðuna á mennskan og mannúðlegan hátt en líka með raunsæi. Það eru ýmsir þættir sem við þurfum að taka inn í þetta, hvort sem það er hvað við einfaldlega höfum bolmagn í fjárhagslega og samfélagslega, en við verðum að þora að segja nei við einu, og ég geri það, og það er að ég vil ekki þessa skautun í íslensku samfélagi. Ég vil ekki taka þátt í því að byggja undir ótta í íslensku samfélagi. Ég vil sjá pólitíska forystu þvert yfir flokka til að leiða þessi mál áfram inn í öflugri og bjartari framtíð fyrir Ísland.  Við getum gert þetta saman.


Ræðumaður: Þorgerður Katrín Gunnarsdóttir

Virðulegi forseti. Forsætisráðherra hljómaði í lokin eins og Terminator: Ég kem aftur. En sjö ár, virðulegi forseti, sjö ár. Ríkisstjórnin ætlar ekki að axla ábyrgð á því ástandi sem blasir við í skólum landsins. Það dugar ekki að mínu mati, þrátt fyrir góðan hug, að ríkisstjórnin dembi bara verkefnunum inn í skólana án þess að fjármagn eða annar stuðningur fylgi með. Það er ekki boðlegt lengur. Við verðum að tala um hópastærðir. Við verðum að tala um það hvernig við getum fundið tíma fyrir kennara til að sinna því sem þeir eru bestir í, að kenna. Námsgögn hafa staðið í stað síðan 2008 per haus. Allt þetta eru verkefni sem þessi ríkisstjórn í sjö ár hefur ekki sinnt að mínu mati. Það þýðir ekki að láta þetta verða eingöngu verkefni skólanna af því að þetta hefur verið þannig að skólarnir fá verkefnið og það er bara þeirra að finna út úr því. Þeir þurfa stuðning, skólafólkið okkar allt þarf stuðning og börnin okkar þurfa að finna raunverulega fyrir því að við ætlum að byggja upp menntakerfi sem er jöfnunartæki og tækifæri til að auka lífsgæði og möguleika fólks til skemmri og lengri framtíðar.


Ræðumaður: Þorgerður Katrín Gunnarsdóttir

Virðulegi forseti. Við í Viðreisn fórum vítt og breitt um landið í kjördæmaviku eins og margir fleiri og við einbeittum okkur sérstaklega að menntastofnunum. Við fórum í skóla á öllum skólastigum og það verður að segjast eins og er að hljóðið er frekar þungt. Það er mjög þungt, svo að ég tali fyrir sjálfa mig, þegar kemur að grunnskólanum. Við báðar, forsætisráðherra og ég, þekkjum ágætlega til varðandi menntamálin og menntamálaráðuneytið en hún var ráðherra fram til 2013. Síðan þá hefur samfélagsgerðin breyst verulega og tónninn í skólafólkinu okkar, tónninn í stjórnendum var þungur. Hann var þungur af því að, og við sjáum það svolítið í PISA, að þau ná ekki að sinna þörfum ólíkra hópa. Og ég er ekki bara að tala um það risavaxna samfélagsverkefni sem þessi ríkisstjórn hefur eiginlega dembt á skólana með fjölgun útlendinga úr 30.000 í 70.000. Þeim er dembt inn í skólakerfið án þess að hafa neitt plan, án þess að hafa neitt inngildingarplan, án þess að hafa neitt íslenskuplan. Það er á ábyrgð þessarar ríkisstjórnar.

En það er allt hitt líka, að passa upp á fegurðina í fjölbreytileikanum, fegurðina í því að skólarnir eru okkar jöfnunartæki. Við erum að missa það jöfnunartæki svolítið út úr höndunum og það er sárt. Við sjáum það í gegnum PISA en við finnum það ekki síst í gegnum þessi samtöl sem við áttum í okkar dýrmætu kjördæmaviku.

Í sjö ár eru þessi teikn búin að vera ítrekað á lofti en samt er staðan þessi núna. Hvert var svar ríkisstjórnarinnar eftir síðustu kosningar? Jú, skiptum bara menntamálaráðuneytinu upp í þrennt. Það er það eina sem hefur gerst á þessum vettvangi. Mín spurning til verkstjóra ríkisstjórnarinnar í þessu risavaxna verkefni, að halda utan um skólakerfið okkar, halda m.a. utan um grunnskólana til þess að þeir geti skilað ólíkum einstaklingum inn í framhaldsskólann, út í atvinnulífið, er: Hvernig gat þetta gerst á ykkar vakt?


Ræðumaður: Guðbrandur Einarsson

Virðulegur forseti. Ég heyrði það á hæstv. fjármálaráðherra að hann er ekki sáttur við mig. Ég græt það svo sem ekkert. Ég hef lagt það í vana minn að reyna að hlusta á þá skjólstæðinga sem ég er að vinna fyrir og þess vegna hef ég tekið þessa afstöðu. Ef fyrir hefði legið sú umgjörð sem á að skapa fyrir ákveðna hópa í Grindavík á fundum samstarfsnefndarinnar þá hefði afstaða mín verið allt önnur. Að því sögðu þykir mér miður að verið sé að fella þessa breytingartillögu, sem var gert áðan, en vil taka það fram að þrátt fyrir það er málið þannig úr garði gert að það er verið að hjálpa ýmsum, búa til réttarbætur sem skipta marga miklu máli. Það er verið að bæta við fólki sem er með kaupréttarsamninga, verið er að lengja tímabilið og veita fólki frekara ráðrúm til að ganga að þessum skilmálum. Að því sögðu lýsi ég vonbrigðum með að þessar breytingartillögur hafi ekki verið samþykktar.


Ræðumaður: Guðbrandur Einarsson

Virðulegur forseti. Við í þessum svokallaða samstarfshópi fengum að líta þetta frumvarp augum uppi í ráðuneyti fyrir tveimur vikum síðan og þá náðist ágæt sátt um að brunabótamatið skyldi vera 95%. Þegar málið var síðan tekið til nefndar kom í ljós að fleiri hundruð Grindvíkingar stóðu fyrir utan þetta. Þeir gátu ekki mátað sig inn í þetta frumvarp sem hér er til afgreiðslu. Að mestum hluta er þetta ungt fólk sem segir mér og segir öðrum að eign þess í húsnæðinu sínu í Grindavík hverfi við þetta frumvarp. Það er af þeirri ástæðu að mér finnst bara eðlilegt að við þingmenn hlustum á þær umsagnir sem berast okkur og af þeirri ástæðu tók ég ákvörðun um að leggja fram breytingartillögur, af því að ég tel eðlilegt að við hlustum á raddir fólksins.


Ræðumaður: Þorbjörg Sigríður Gunnlaugsdóttir

Virðulegi forseti. Mig langaði bara rétt að koma upp til að nefna kannski hið augljósa í þessari vinnu en það hefur verið gott að finna einhuginn í nefndinni um það markmið sem hér er verið að framfylgja og einhuginn um ekki síður þann þátt málsins að það verði ríkisins að fjármagna þann skaða sem við okkur blasir í kjölfar náttúruhamfaranna í Grindavík.

Ég ætlaði síðan að öðru leyti að vera samkvæm sjálfri mér, kannski ekki á ósvipuðum slóðum og hv. þm. Björn Leví Gunnarsson, og ræða stuttlega um stóru myndina. Auðvitað er það skiljanlegt í samhengi hlutanna að við séum hér 22. febrúar að líkindum að fara að ganga til atkvæða um mál sem kom til umfjöllunar í fjárlaganefnd 19. febrúar. Það er ekki langur tími. Eins og ég segi, það er skiljanlegt í samhengi hlutanna og það er auðvitað mjög skiljanlegt í samhengi hlutanna að við stöndum frammi fyrir því að fjármagna stærri bita. En ég trúi því að við værum betur stödd í verkefnum sem þessum ef við værum markvissari í því gegnumgangandi í allri vinnu fjárlaganefndar að vera með stóru myndina undir, að reyna að gæta að því í öllum okkar skrefum að skoða leiðir til þess að fara betur með fé skattborgaranna, að við séum að rýna rekstur og rýna forgangsröðun.

Hv. þm. Björn Leví Gunnarsson nefndi hérna að við værum víða komin að þolmörkum og það er alveg rétt. Ég tek heils hugar undir upptalningu hans; löggæslu, menntamálin, heilbrigðismálin og svo víðar. Það breytir ekki því að það má rýna reksturinn í öllum þeim stofnunum sem ríkið rekur.

Ég vildi kannski nefna þetta með þá stöðu sem mér finnst við stundum vera í, nefndarmenn í fjárlaganefnd, gagnvart Stjórnarráðinu, gagnvart ráðuneytunum, hvað varðar upplýsingagjöf og frumkvæði þar um. Hér er í nefndaráliti rakið að við höfum fengið minnisblað með viðbótarupplýsingum. Það eru upplýsingar sem við fáum eftir að við óskum sérstaklega eftir þeim. Þetta er ég ekki að nefna í einhverjum sérstökum leiðindum. Ég átta mig auðvitað á því að ráðuneyti eru í nákvæmlega sömu stöðu og Alþingi hvað þetta varðar, að málin eru að vinnast hratt, en við sjáum þetta í öðrum málum líka og mér finnst það ekki vera bundið við einn ráðherra eða eitt ráðuneyti. Ég held að þetta sé eitthvað sem eigi að skoða um að það sé betri skilningur á því að það þurfi að vinna leikfléttuna alla leið, frá ráðherra, inn í ráðuneyti, til þingsins, til að það liggi fyrir skjalfest skref fyrir skref hvað var verið að ræða, á hvaða forsendum var verið að taka ákvarðanir og atriði eins og hér þegar við erum að ræða lántökur á verðbólgutímum, erum við að ræða um lántöku innan lands eða í erlendri mynt? Erum við að sækja nýtt fjármagn inn í hagkerfið að utan? Það er ekki ágreiningur um að það þurfi að sækja lánsfé en ég staldraði við það hversu lítið við fengum að sjá á spilin um það hvernig eigi að sækja fjármagnið, innan lands eða utan, hvaða peningar þetta eru, því við erum auðvitað líka að fást við þetta stóra verkefni núna sem er verðbólgan og við vitum, eins og hv. formaður nefndarinnar hefur farið ágætlega yfir, að þetta fjármagn mun hafa áhrif úti í samfélagi. Ég vildi bara nefna þetta í þessu samhengi. Mér finnst það skipta máli, það er kannski lögfræðingurinn í mér, þegar við skoðum hvernig lagasetningin verður til, að það á að vera hægt að rekja sig áfram um það á hvaða forsendum ákvarðanir voru teknar.

Ég er ósammála þeim þingmönnum sem hér hafa komið upp og talað um, sem mér finnst alltaf dálítið kómískt orðalag, aðgerðir á skattahliðinni, sér í lagi þegar verið er að tala um aðgerðir á skattahliðinni sem þýða auknar skattheimtur á almenning í landinu, á heimilin í landinu, að það sé hið eina svar um það þegar við erum að tala um fjármál ríkisins. Það á að vera markmið okkar að tala líka um það hvernig við sýnum fjármunum almennings þá virðingu að við forgangsröðum, að við skoðum og rýnum rekstur og séum markviss í því, alltaf. Það er líka almannahagsmunamál að við verjum peningunum fyrst í brýnustu verkefnin, og hér erum við sannarlega að tala um eitt þeirra, að við förum vel með fjármuni almennings en séum ekki eilíflega að tala um kreatífar nýjar lausnir um það hvernig við ætlum að sækja skattfé til fólksins í landinu.


Ræðumaður: Guðbrandur Einarsson

Virðulegur forseti. Við þurfum auðvitað alltaf að spyrja okkur að því hvaðan peningarnir eigi að koma. Á að taka lán, á að auka tekjur með skattheimtu, á að hagræða? Ríkisstjórnin hefur valið þá leið að fara inn í náttúruhamfaratryggingarsjóð, sem í eru ekki hennar peningar, og sælast þar í 15 milljarða. Þetta hefur ríkisvaldið verið að gera og ekki bara gagnvart náttúruhamfaratryggingarsjóði, sem það ætlar að taka 15 milljarða út úr núna. Ég þekki það hafandi setið í stjórn Atvinnuleysistryggingasjóðs í mörg ár að hann var tæmdur inn í ríkissjóð og eftir situr stjórn Atvinnuleysistryggingasjóðs og bíður bara eftir úthlutun frá fjármálaráðherra, hvað sé til skiptanna í atvinnuleysistryggingar á Íslandi. Þetta er eitthvað sem við hljótum að gera athugasemdir við. Ég er reyndar svo upptekinn af hinni hliðinni á málinu, frekar en fjármögnuninni, en við getum líka nefnt að það gæti verið betra fyrir ríkið að taka innlent lán heldur en erlent lán. Þá er minni hætta á að við séum að auka peningamagn í umferð. Það er þá kannski verið að taka einhverja peninga sem annars hefðu farið í umferð annars staðar en með því að taka erlent lán erum við að sjálfsögðu að bæta peningum í pottinn. Ég held því að það væri rétt að skoða þann möguleika, að í stað þess að taka erlent lán myndum við taka innlent lán. En mér finnst skrýtið að við séum að nota náttúruhamfaratryggingarsjóð með þessum hætti af því að við vitum ekki heldur hver endirinn verður á þessum hamförum og við vitum heldur ekki hvort það verða aðrar hamfarir sem fara í gang á sama tíma. Það er komið tjón þarna upp á 10–15 milljarða nú þegar, 15 milljarðar út úr sjóðnum, og hann á 60. Maður aður veltir fyrir sér: Í hvaða stöðu verður náttúruhamfaratryggingarsjóður í framhaldinu?


Ræðumaður: Guðbrandur Einarsson

Virðulegi forseti. Ég vil þakka hv. þingmanni fyrir hennar andsvar. Já, þetta er réttlætismál á milli kynslóða eins og hún réttilega segir. Það er slæmt að skilja unga fólkið okkur eftir sem er að hefja sinn búskap, er kannski búið að stofna fjölskyldu, búið að koma sér fyrir uppi í Grindavík og á góða möguleika á ágætisafkomu og ágætislífi þar miðað við stöðuna eins og hún var fyrir 10. nóvember. En nú er allt farið. Nú er allt hrunið. Þá veltir maður fyrir sér möguleikunum, fyrir utan það andlega ástand sem fólk er að upplifa bara vegna fjárhagsáhyggna, óvissu um framtíðina, búið að missa vinnuna; hvar á ég að koma barninu mínu í skóla, ég get ekki keypt mér hús fyrir þann pening sem ég fæ út úr þessu. Við hljótum að þurfa að spyrja okkur þessara spurningar af því að við erum ekki bara að horfa á einhverjar tölur á blaði. Við erum að tala um þúsundir einstaklinga sem eiga þarna í hlut. Mér finnst það vera mergur málsins: Hvernig ætlum við að ná utan um hópinn sem á um sárt að binda eftir þessar miklu hamfarir sem dunið hafa yfir í Grindavík? Það hlýtur að vera meginmarkmið okkar hér á þingi og vera okkar ábyrgð.


Ræðumaður: Guðbrandur Einarsson

Hinn 10. nóvember 2023 var neyðarstigi lýst yfir í Grindavík og bærinn var rýmdur. Íbúar bæjarins hafa síðan þurft að lifa í mikilli óvissu um framtíð sína og enn sér ekki fyrir endann á raunum þeirra. Frumvarp þetta er lagt fram í þeirri umleitan ríkisstjórnarinnar að „verja fjárhag og velferð íbúa“ bæjarins, svo vísað sé til markmiðsákvæðis laganna. 1. minni hluti tekur undir þetta markmið. Það er mikilvægt að verja fjárhag og velferð íbúanna. Frumvarpið er þó því marki brennt að það hjálpar einungis hluta íbúanna og í raun bendir allt til þess að það bæti ekki stöðu þeirra bæjarbúa sem mest þurfa á stuðningi að halda.

Einungis tveimur vikum eftir að eldgos hófst í Heimaey, 23. janúar 1973, lagði forseti sameinaðs þings fram frumvarp sem fól meðal annars í sér stofnun Viðlagasjóðs. Hlutverk sjóðsins var að bæta fólki tekjumissi og eignatjón af völdum náttúruhamfaranna. Tveimur mánuðum eftir upphaf gossins í Heimaey var hafin uppbygging á viðlagasjóðshúsum. Til samanburðar eru nú meira en þrír mánuðir liðnir frá rýmingu Grindavíkurbæjar og viðbrögð ríkisstjórnarinnar hafa því miður verið bæði fálmkennd og ómarkviss.

Viðreisn leggur áherslu á að frumvarp þetta verði nýtt til að rétta hlut Grindvíkinga og gera þá tjónlausa vegna þeirra jarðhræringa og eldsumbrota sem dunið hafa yfir.

Í frumvarpinu kemur fram að greiðsla fyrir íbúðarhúsnæði skuli nema 95% af brunabótamati á kaupdegi að frádregnum áhvílandi veðskuldum og greiddum vátryggingarbótum frá Náttúruhamfaratryggingu Íslands. Líkt og gildir um mörg sveitarfélög á landsbyggðinni er ekki í öllum tilvikum samræmi milli brunabótamats og markaðsvirðis húsnæðis í Grindavík.

Í bænum er nokkur fjöldi stórra eldri húsa þar sem brunabótamat er mun hærra en fasteignamat og jafnvel enn hærra en söluverð sömu eða sambærilegra húsa síðustu mánuðina fyrir rýmingu bæjarins. Eitt slíkt hús var til dæmis selt á um 90 milljónir króna árið 2023 á sama tíma og brunabótamat þess er um 150 milljónir króna. Eigendur þess geta vænst þess að fá húsið keypt af ríkinu á verði sem er 52.500.000 kr. hærra en kaupverðið sem þeir greiddu fyrir nokkrum mánuðum síðan.

Á sama tíma hefur verið hröð uppbygging smærri íbúða í bænum þar sem brunabótamat er lægra en fasteignamatið. Ung fjölskylda sem keypti sér sína fyrstu íbúð í nýbyggðu raðhúsi á 57 millj. kr. með 85% láni árið 2023, þar sem fasteignamat er 55 millj. kr. en brunabótamat 50 millj. kr., hefur með þessari ráðstöfun ríkisstjórnarinnar tapað allri útborgun sinni í fasteigninni og milljón krónum til viðbótar. Tjón margra annarra fyrstu kaupenda er að sögn svipað og jafnvel meira.

Hér er mismunurinn augljós og þessi mismunur hefur verið gagnrýndur af fjölda Grindvíkinga. Fyrirséð er að einhverjir bæjarbúar muni fá tjón sitt bætt að fullu, og rúmlega það, á meðan aðrir munu fara út af fasteignamarkaði með neikvætt eigið fé. Þar hallar sérstaklega á kaupendur smærri og ódýrari íbúða, sem í flestum tilvikum eru ungt fólk, tekjulágir einstaklingar og eldri borgarar sem hafa minnkað við sig. 1. minni hluti telur mikilvægt að orðalagi frumvarpsins verði breytt þannig að komið verði til móts við ólíka stöðu bæjarbúa og þeir íbúar Grindavíkur sem búa í fasteignum þar sem brunabótamat er undir markaðsverði verði ekki skildir eftir.

Fyrsti minni hluti leggur því til breytingu á frumvarpinu þess efnis að í stað þess að greiðsla fyrir íbúðarhúsnæði nemi 95% af brunabótamati muni hún nema áætluðu markaðsverði á kaupdegi sem reiknað skuli líkt og jarðfræðilegir atburðir svæðisins, þ.e. jarðhræringar og eldsumbrot, hafi ekki átt sér stað. Með áætluðu markaðsverði er vísað til orðalags sem þegar er að finna í 2. mgr. 3. gr. frumvarpsins varðandi íbúðarhúsnæði í smíðum. Þar segir:

„Ef brunabótamat íbúðarhúsnæðis eða áætlað endurstofnverð miðað við byggingarstig íbúðarhúsnæðis í smíðum er greinilega hærra en áætlað markaðsverð þess hinn 9. nóvember 2023 skal fjárhæð greiðslu nema slíku markaðsverði [...]“.

Í frumvarpinu er með öðrum orðum þegar gert ráð fyrir að unnt verði að áætla markaðsverð húsnæðis og leggur 1. minni hluti því til að það verði látið gilda um öll íbúðarhús bæjarins. Til þess að áætla markaðsverð líkt og jarðfræðilegir atburðir svæðisins hafi ekki átt sér stað er hægt að taka mið af verðþróun í nágrannasveitarfélögum Grindavíkurbæjar á Suðurnesjum og Suðurlandi síðastliðna þrjá mánuði.

Í frumvarpinu kemur fram að fasteignir sem keyptar verða skuli hafa verið í þinglýstri eigu einstaklings 10. nóvember 2023 sem jafnframt var með skráð lögheimili í húsnæðinu. Undanþága frá þessu er veitt ef „tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu“.

Að mati 1. minni hluta er hér um afar íþyngjandi kröfu að ræða. Skilyrðið um tímabundnar aðstæður gerir það til dæmis að verkum að eldra fólk í dvalarrýmum sem ekki hefur selt íbúðarhúsnæði sitt mun ekki fá það bætt, enda er það ekki tímabundin ráðstöfun að flytja á dvalar- eða hjúkrunarheimili fyrir aldraða.

Skilyrðið um lögheimili gerir það síðan að verkum að fólk sem hefur keypt aðra íbúð en það býr í fær hana ekki bætta. Þar geta margvíslegar aðstæður búið að baki. Til dæmis getur fólk hafa lagt sparnað sinn til efri áranna í fasteignakaup, það getur verið að byggja sér húsnæði og það getur hafa keypt íbúð með eða fyrir börnin sín. Í öllum tilvikum getur fólk hafa stækkað fasteignalánin sín eða tekið ný lán með veði í húsnæði sínu til að fjármagna slík kaup. 1. minni hluti hefur heyrt frá Grindvíkingum sem hafa með slíkum kaupum rýrt eignarhlut húsnæðis síns svo mikið að þótt ríkið kaupi húsnæðið sem það á lögheimili í þá muni greiðslan ekki duga fyrir útborgun við kaup íbúðar utan Grindavíkur. Þeir einstaklingar og fjölskyldur munu því, þrátt fyrir fögur markmið ríkisstjórnarinnar, hrekjast út af fasteignamarkaði og enda á leigumarkaði.

Fyrsti minni hluti leggur því til að skilyrðið um lögheimili eiganda húsnæðis verði fellt brott úr frumvarpinu.

Í nefndaráliti meiri hluta efnahags- og viðskiptanefndar kemur fram að fjármálaráðuneyti hafi upplýst nefndina um að Seðlabanki Íslands hafi til skoðunar hvort fyrstu kaupendum sem selja húsnæði sitt á grundvelli frumvarps þessa verði veitt við kaup á öðru húsnæði undanþága frá greiðslubyrðarhlutfalli líkt og þeir væru enn að kaupa sína fyrstu eign. Að mati 1. minni hluta er ekki fullnægjandi að þetta verði einungis skoðað heldur verður að tryggja það að ungt fólk sem nýlega hefur keypt sína fyrstu eign beri ekki skarðan hlut frá borði í kjölfar náttúruhamfaranna. Það gerist síðan eftir að nefndarálitið var sent frá mér að Seðlabankinn bregst við í morgun en þá var of seint fyrir mig að breyta þessu ákvæði í lögunum. Ég fagna því að sjálfsögðu að Seðlabankinn hafi brugðist við. Þar vísar 1. minni hluti m.a. til rökstuðnings sem kemur fram í erindi stjórnmálahreyfingarinnar Rödd unga fólksins. Í erindinu er einnig gerð krafa um að fyrstu kaupendum verði áfram veitt heimild til lántöku sem nemur 85% af kaupverði fasteignar, afsláttur af fasteignagjöldum og heimild til að nýta viðbótarlífeyrissparnað skattfrjálst við útborgun eða sem greiðslu inn á lán. Tekur 1. minni hluti undir þessar kröfur. Og eins og ég segi brást fjármálastöðugleikanefnd Seðlabanka við þessu erindi í morgun og veitti heimild til að gera þetta með þessum hætti.

Í frumvarpinu kemur einnig fram að aðeins einstaklingum sé veitt heimild til að óska þess að íbúðarhúsnæði þeirra verði keypt. Þetta undanskilur mikilvægan hóp eigenda íbúðarhúsnæðis í Grindavík, þ.e. félög sem hafa keypt íbúðarhúsnæði til útleigu. Óháð því hvort leigufélag sé óhagnaðardrifið eða rekið í hagnaðarskyni er fyrirséð að kostnaðinum vegna þess tjóns sem rýming bæjarins hefur valdið verði velt yfir á aðra leigjendur sömu félaga. Það mun þýða aukinn húsnæðiskostnað fólks sem býr í leiguhúsnæði víðs vegar um landið. Þetta undanskilur líka félög sem hafa staðið í uppbyggingu í bænum sem ekki eru öll umsvifamikil í byggingargeiranum. 1. minni hluti veit til þess að einyrkjar standi að uppbyggingu í Grindavík í gegnum félag og að þeir hafi lagt bæði fjármuni, tíma og vinnu í verkið en muni nú standa eftir með tvær hendur tómar, verði frumvarpið óbreytt að lögum.

Því leggur 1. minni hluti til að frumvarpið nái til jafns til íbúðarhúsnæðis sem sé í eigu einstaklinga og lögaðila. Með þeirri breytingu verður jafnframt óþarft að veita sérstaka undanþágu fyrir dánarbú, enda eru dánarbú lögaðilar í skilningi laganna.

Í breytingartillögum meiri hluta nefndarinnar er lagt til að frestur íbúa til að óska eftir sölu verði framlengdur til 31. desember 2024 og að forgangsréttur þeirra verði þrjú ár en ekki tvö. Þá leggur meiri hlutinn til að búseturétthafar njóti sama réttar og eigendur íbúðarhúsnæðis. Undir þessar breytingar tekur 1. minni hluti.

Með hliðsjón af framangreindu leggur 1. minni hluti því til eftirfarandi breytingu:

1.   Við 1. gr.

a.   Í stað orðanna „verja fjárhag og velferð“ í 1. mgr. komi: rétta hlut.

b.   3. mgr. orðist svo:           Fasteign sem ætluð er til íbúðar og keypt er á grundvelli laga þessara skal hafa verið í þinglýstri eigu einstaklings eða lögaðila hinn 10. nóvember 2023.

c.   Orðin „og er í eigu einstaklinga“ í 4. mgr. falli brott.

2.   Við 3. gr.

a.   Í stað orðanna „95% af brunabótamati á kaupdegi“ í 1. málsl. 2. mgr. komi: markaðsverði þess á kaupdegi sem áætla skal líkt og jarðfræðilegir atburðir svæðisins hafi ekki átt sér stað.

b.   Í stað orðanna „95% af“ í 2. málsl. 2. mgr. komi: fullu.

Virðulegur forseti. Eins og ég hef rakið í nefndaráliti þá tel ég ekki ásættanlegt að miðað sé við brunabótamat. Það nær engan veginn utan um alla þá sem þurfa að losa um eign sína í Grindavík til að fjárfesta annars staðar. Margir hafa nefnt að miða ætti við brunabótamat eða fasteignamat eftir því hvort er hærra. Það hef ég einnig gert en eftir að hafa ígrundað hlutina betur tel ég eðlilegast og réttast að miðað sé við markaðsvirði eigna eins og það var áður en þessir atburðir áttu sér stað. Það væri a.m.k. raunhæfari mælikvarði en eingöngu brunabótamatið sem hyglir mörgum en skilur aðra eftir í sárum. Það má spyrja um möguleika þeirra sem skildir verða eftir í framhaldinu. Margar af þeim minni eignum sem voru til sölu í Grindavík voru seldar á verði langt umfram brunabótamat sem í flestum tilfellum var talsvert lægra en fasteignamatið.

Mig langar, virðulegur forseti, að lýsa slíku dæmi. 80 fermetra íbúð var keypt á 57 milljónir. 15% útborgun var því 8.550.000 kr. Hugsanlega var þetta persónulegur sparnaður eða séreignarsparnaður sem var nýttur í útborgun. Lánið verður því 48,5 millj. kr. Brunabótamat þessarar eignar er 50 milljónir og 95% af því væru þá 47,5 milljónir. Þessi unga fjölskylda hefur því tapað allri sinni útborgun og skuldar tæplega milljón til viðbótar þar sem uppkaupin duga ekki einu sinni til að greiða upp áhvílandi lán. Hvernig getur fjölskylda farið inn á annan og dýrari íbúðamarkað annars staðar þegar ekkert eigið fé er til staðar? Það var skilið eftir í Grindavík í íbúð sem ríkið mun eiga. Eini möguleikinn er því að fara inn á bilaðan leigumarkað þar sem frumskógarlögmálið eitt gildir nema viðkomandi sé svo heppinn að komast inn í leiguíbúð hjá Bríeti. Þetta er ekki versta dæmið sem ég hef heyrt, virðulegi forseti. Því miður eru mörg svona dæmi. Besti kosturinn gæti kannski verið að bara selja ekki og láta bankann hirða eignina, þ.e. ef viðkomandi er ekki í persónulegum ábyrgðum. Fyrir aðila í þessari stöðu eru allir möguleikarnir vondir og þýða í raun ekkert annað en eignaupptöku. Þá eru margir eldri borgarar í vondri stöðu eftir að hafa selt stærri eign og keypt tvær minni. Þeir eiga ekki samkvæmt þessu frumvarpi að fá bætur fyrir báðar sínar eignir.

Virðulegi forseti. Mig langar til að nefna aðeins frekar dánarbú sem komu inn í frumvarpið eftir það var lagt fram upphaflega. Samkvæmt skilningi laganna er dánarbú lögaðili og ætti því ekki að falla undir þetta frumvarp. Yfirmarkmið þessa frumvarps gengur út á að bjarga heimilum fólks en dánarbú eru ekki heimili. Það býr enginn í dánarbúi þó svo að einhver geti búið í eign sem dánarbú á. Slíkt gildir einnig um aðra lögaðila og þess vegna ætti þetta frumvarp einnig að ná til annarra lögaðila. Þegar skoðaðar eru íbúðir í eigu lögaðila kemur í ljós að u.þ.b. 40% þeirra er í félagslegri eigu, þ.e. nýttar fyrir einstaklinga með lægri tekjur og fjölskyldur í viðkvæmri félagslegri stöðu. Grindavíkurbær á t.d. 45 félagslegar íbúðir, Búmenn eiga 30 raðhús sem eru fyrst og fremst nýtt af eldra fólki með kaupréttarfyrirkomulagi, Bjarg, sem er félag í eigu stéttarfélaganna sem byggir og leigir til tekjulægri einstaklinga, á 10 íbúðir og Brynja, félag sem byggir fyrir fatlað fólk, á þrjár íbúðir.

Sú breyting hefur orðið á frumvarpinu að greiða á út kaupréttinn til þeirra sem eiga hann — mínus 5% að sjálfsögðu. Það er í sjálfu sér góð breyting og ástæða til að taka undir hana en Búmenn fá ekkert af sínum hlut greiddan út. Á fundi í efnahags- og viðskiptanefnd upplýstu forsvarsmenn Búmanna um þau áform sín að byggja í nágrannasveitarfélögum ef þeir fengju hlut sinn útgreiddan og þá myndu þeir sem átt hafa kauprétt í Grindavík að sjálfsögðu njóta forgangs. Nú er hætt við að lítið verði um þau áform og útlit fyrir að núverandi kaupréttarhafar í Grindavík endi eins og svo margir aðrir á leigumarkaði í framhaldinu. Allir þessir aðilar sem áður voru nefndir verða því skildir eftir og í mínum huga ætti það ekki að eiga sér stað. Það eitt er í sjálfu sér næg ástæða að undanskilja ekki lögaðila í þessum uppkaupum.

Virðulegi forseti. Þetta snýst ekki um yfirboð af minni hálfu heldur um réttlæti, að allir sitji við sama borð. Í byrjun hélt ég að brunabótamat myndi ná að fanga alla þá sem eiga húsnæði í Grindavík en eftir því sem ég hef fengið betri og meiri upplýsingar frá heimamönnum er það bara alls ekki þannig. Þegar yfirlýstur tilgangur þessa frumvarps er að búa til tækifæri fyrir Grindvíkinga til að búa sér heimili verður það að ná til allra en ekki bara sumra.

Virðulegi forseti. Við getum gert betur og eigum að gera betur.


Ræðumaður: Guðbrandur Einarsson

Virðulegur forseti. Ég þakka hv. þingmanni fyrir hans svar. Ég er ekki löglærður maður en ég skil það þegar staðan hjá fólki er þannig að við einhverjar aðgerðir stjórnvalda þá blasir bara gjaldþrot við. Ég get ekki undir neinum kringumstæðum sem þingmaður tekið þátt í slíkri lagagerð vegna þess að við erum hér til að standa með því fólki sem er að verða fyrir einhverjum stærsta viðburði sem Íslendingar hafa upplifað og markmiðið með þessu upphaflega var að koma fólki í skjól utan Grindavíkur. En þegar við erum að tala um eitthvað sem heitir almenn viðmið þá næ ég því ekki alveg akkúrat á þessum tímapunkti. Þurftu ekki að koma til sértæk viðmið til að ná utan um þann hóp sem er að verða fyrir mestum skaða í Grindavík?


Ræðumaður: Guðbrandur Einarsson

Virðulegur forseti. Við ræðum að mínu viti kannski mikilvægasta málið sem hefur verið rætt hér síðan ég kom inn á þing 2021 og varðar uppkaup á íbúðarhúsnæði í Grindavík. Ég vil lýsa yfir ánægju minni með þær breytingar sem hafa verið gerðar á frumvarpinu sem eru góðar og ég vil þakka hv. framsögumanni fyrir skýra framsögu í málinu. Stóra málið í þessu er hins vegar fyrirkomulag uppgreiðslu. Hv. framsögumaður nefndi hér að þetta væri bara einn þáttur en þetta getur verið lokaþátturinn fyrir marga. Ég hef allan tímann eftir að nefndin fékk þetta mál til sín og eftir að við fórum að taka á móti gestum og fá umsagnir gert mér grein fyrir því að 95% reglan næði ekki utan um þann hóp sem við er að eiga. Við erum með hópa og það kemur í ljós þegar grannt er skoðað að tæplega 30% af hópnum eru með fasteignamat sem er hærra en brunabótamat. Þá veltir maður fyrir sér hvort 95% reglan nái utan um þann hóp. Við höfum fengið fregnir af ungu fólki sem fer hreinlega út úr þessu eignalaust. Í mínum huga getur það ekki gengið að við séum að leggja fram frumvarp sem gerir unga einstaklinga í Grindavík eignalausa. Mig langar að spyrja hv. framsögumann hvort það hafi komið til greina að skoða annars konar fyrirkomulag á uppgreiðslunni heldur en 95% regluna.

Ég minni þingmenn á ræðutímann.


Ræðumaður: Guðbrandur Einarsson

Virðulegur forseti. Ég held að það sé nauðsynlegt að við grípum til einhverra aðgerða vegna atvinnuhúsnæðis í Grindavík  og þá sé kannski sérstaklega horft til þessara minni fyrirtækja. Stóru fyrirtækin í Grindavík hafa ekki lifað nema vegna þess að litlu fyrirtækin voru til, afleiddu störfin sem urðu til af því að stóru fyrirtækin voru til, til þess að þjónusta þessi stóru fyrirtæki, hafa að stórum hluta haldið uppi góðu lífi í Grindavík og fjölbreyttu lífi. Líf í Grindavík væri mjög einhæft ef þessi litlu fyrirtæki hefðu ekki komið til, fyrirtæki sem hafa blómstrað svo vel í kringum sjávarútveginn þarna sem er kannski sá öflugasti á Íslandi. Við í efnahags- og viðskiptanefnd þurfum núna að fara að skoða með hvaða hætti við getum gripið til einhverra þeirra aðgerða sem geta hjálpað þessum fyrirtækjum. Mér finnst nú að meiri hluti nefndarinnar sé að lýsa hér í pontu vilja til þess að fara í slíkar aðgerðir, a.m.k. athugun á því hvort hægt sé að grípa til slíkra aðgerða. Ég ætla að taka því boði með góðum hug og vonast til þess að þegar nefndin kemur saman á nýjan leik eftir kjördæmaviku þá förum við öll í það af fullum krafti að skoða annað það sem við erum ekki að ræða hér í dag. Það er ýmislegt sem þarf að gera upp í Grindavík til að ná utan um allt þar af því að samfélagið er í molum, fólkið er farið og ástandið á fólkinu er ekki gott og við þurfum svo sannarlega að huga að því.


Ræðumaður: Guðbrandur Einarsson

Virðulegur forseti. Ég er þá jafn gleyminn og hv. þm. Þórhildur Sunna Ævarsdóttir, ég man ekki eftir fleiri úrræðum en hv. þingmaður nefndi hér til stuðnings fyrirtækjum í Grindavík. En jú, ég var í þessum undirhópi sem var aðallega að velta fyrir sér og kannski eingöngu því úrræði sem verður rætt hér á eftir, um uppkaupin á húsnæði í Grindavík. Mestur tíminn fór í það. Ég styð það svo sannarlega að við fáum til fundar við nefndina hæstv. fjármálaráðherra til að velta vöngum yfir framhaldinu. Eins og hún nefndi hér eru í Grindavík fjölskyldur sem eiga allt sitt undir því að fjölskyldufyrirtæki þeirra haldi áfram. Þær eiga kannski húsnæði og við fengum til fundar við nefndina einstaklinga sem tilheyrðu fjölskyldu sem átti atvinnuhúsnæði fyrir þrjú fyrirtæki, þrjú atvinnuhúsnæði og lífeyrir sem einn einstaklingur horfði til, væntanlega til þess að geta selt þetta í framhaldinu, var bundinn í þessu atvinnuhúsnæði, þ.e. ellilífeyrir viðkomandi einstaklings var bundinn í þessu húsnæði í Grindavík sem verður ekki selt væntanlega í marga áratugi. Hver ætlar að fara að kaupa fyrirtæki upp í Grindavík? Það dettur engum í hug þannig að viðkomandi einstaklingur er búinn að tapa ævistarfi sínu ef ekkert verður að gert og hann mun ekki eiga annað en þá berstrípaðan ellilífeyri í framhaldinu af því að allt hans var undir, hann veðjaði á Grindavík.


Ræðumaður: Guðbrandur Einarsson

Virðulegur forseti. Ég vil byrja á að þakka fyrir þessa umræðu sem hér hefur átt sér stað sem hefur verið bæði gagnleg og góð. Þó er ég algjörlega meðvitaður um að það sem við erum að gera hér getur ekki verið annað en tímabundið því að við erum ekki búin að ná utan um þennan atburð sem er í gangi í Grindavík. Við vitum heldur ekki hvaða fyrirtæki geta starfað þar áfram. Þetta er, eins og hér hefur verið sagt, væntanlega fyrsta skrefið í mörgum aðgerðum sem þurfa að koma til til stuðnings fyrirtækjum í Grindavík. Við erum að tala um atburð sem byrjaði fyrir rúmum fjórum mánuðum síðan og við erum núna fyrst að grípa til einhverra aðgerða til að standa með fyrirtækjunum þannig að þetta hefur tekið tíma. Þetta er að mínu mati frekar takmarkað og ef maður skoðar bara 5. gr., sem er í raun og veru það sem þetta gengur út á allt saman, þá á rekstrarstuðningurinn sem verið er að veita að byggjast á tveimur liðum eða einum lið með þremur undirliðum:

„1.   Rekstrarkostnaði umsækjanda þann almanaksmánuð sem umsókn varðar.

2.   Margfeldi eftirfarandi stærða:

a.   600 þús. kr.

b.   Fjöldi stöðugilda hjá umsækjanda í þeim almanaksmánuði sem umsókn varðar, þó að hámarki tíu stöðugildi.

c.   Tekjufall skv. 2. tölul. 4. gr.“

Það liggur alveg í hlutarins eðli þegar maður skoðar þessi skilyrði að þessu er eingöngu beint að minni fyrirtækjum. Stóru og sterku fyrirtækin í Grindavík, stóru sjávarútvegsfyrirtækin, hafa mikinn mannafla í störfum hjá sér og það er ekki hægt að sjá endilega að þetta nái eitthvað til þeirra svo nokkru nemi.

Við hljótum auðvitað að fagna því að staðan sé orðin núna þannig að þau fyrirtæki sem eru við höfnin séu eitt af öðru að hefja starfsemi á nýjan leik. Vonandi rætast þau áform sem hafa verið kynnt í fjölmiðlum, að kalt vatn fari að renna inn í þau fyrirtæki væntanlega í dag þannig að starfsemi geti þá verið rekin undir eðlilegum kringumstæðum í framhaldinu.

Ég er einn af þeim sem skrifa undir nefndarálit um þetta frumvarp af því að mér finnst eðlilegt að við förum af stað. Það er fullt af fyrirtækjum sem eiga þess ekki kost að hefja starfsemi á nýjan leik eins og þau fyrirtæki sem núna eru farin af stað. Einhver fyrirtæki hafa hreinlega yfirgefið Grindavík og komið starfseminni í gang í öðrum sveitarfélögum. Við vitum svo sem ekki hvernig það mun fara í framhaldinu. Munu þessi fyrirtæki komi til baka eða verða þau kyrr þar sem þau eru? Þetta eru spurningar sem hvíla þungt á fólki. Við erum líka með fyrirtæki sem eru inni í miðri Grindavík og geta hreinlega ekki hafið starfsemi. Hér var nefnt iðnaðarsvæðið í Grindavík sem væri sundursprungið, held að það hafi verið orðið sem var notað. Þar eru fyrirtæki, þar eru líka sjávarútvegsfyrirtæki eða fyrirtæki sem eru í afleiddum störfum fyrir sjávarútveginn og nýsköpunarfyrirtæki einnig. Þessi fyrirtæki geta hreinlega ekki hafið starfsemi og við vitum ekki hvað bíður þeirra í framhaldinu. Þar eru fyrirtæki líka sem eru með starfsmenn umfram tíu og fá þá ekki að fullu bættan þann skaða sem þau verða fyrir þó að þetta hjálpi auðvitað til og skipti máli.

Ég vil bara lýsa yfir ánægju minni að fyrir nefndina hafi komið fulltrúar fyrirtækja sem hafa viðhaldið ráðningarsambandi og greitt umfram þann launastuðning sem búið var að samþykkja hér upp á 633.000 kr., held ég að það hafi verið, og greitt þeim starfsmönnum sem voru með hærri laun það sem upp á vantaði þrátt fyrir að fyrirtækin hafi ekki verið með starfsemi. Það sýnir viðleitni þessara fyrirtækja til að reyna að halda þessu gangandi og reyna að viðhalda því ráðningarsambandi sem er svo nauðsynlegt fyrir Grindavík í framhaldinu. Ef ráðningarsambandið rofnar — sem það er farið að gera núna, það er farið að kvarnast upp úr ráðningarsambandinu vegna þess að fyrirtækin hafa ekki bolmagn endalaust til að nýta eigið fé til að greiða laun fyrir störf sem ekki er unnin, það liggur í hlutarins eðli. Vonandi geta þessi fyrirtæki hafi störf á nýjan leik. Ef ekki, þá veit maður ekki hvað gerist. Fólk þarf þá hreinlega að fara að leita sér að nýrri vinnu og hvað þá?

Staðan er því auðvitað alvarleg hvernig sem á hana er horft. Það langar alla til að fara heim til Grindavíkur á nýjan leik, að fyrirtækin fari af stað með fullum krafti og okkur langar öll til að veita þá aðstoð sem þarf að veita. En við vitum ekki hvað gerist í framhaldinu. Á Facebook mátti lesa það í gær að landrisið í Svartsengi væri komið á svipaðar slóðir og það var fyrir gosið sem dundi á okkur í febrúar og eyðilagði heitavatnslögnina til Njarðvíkur þannig að við erum væntanlega að fara að sjá nýjan atburð innan tíðar. Hvað hann hefur í för með sér vitum við ekki.

En gott og vel, við erum hér að stíga ákveðin skref sem geta hjálpað til og munu eflaust gera það. En við þurfum að vera á tánum. Ég styð þessar tillögur sem hér hafa komið fram um að efnahags- og viðskiptanefnd ræði innan tíðar við fyrirtækin upp í Grindavík um með hvaða hætti þau vilji sjá framhaldið því að þessi aðgerð ein og sér dugar hvergi til að standa með þeim fyrirtækjum í Grindavík sem þurfa svo sannarlega á hjálp að halda.


Ræðumaður: Þorgerður Katrín Gunnarsdóttir

Virðulegi forseti. Já, umræðan hérna er góð og hún er mikilvæg, enda skiptir máli að okkur auðnist að ræða aðgangsstýringar og gjaldtöku þegar kemur að innviðum okkar. Ferðaþjónustan er vissulega orðin ein stærsta atvinnugreinin okkar og hefur vaxið gríðarlega síðastliðin ár en það hefur vantað langtímasýn fyrir greinina. Viðreisn hefur í langan tíma lagt áherslu á það að hér verði mótað langtímaplan um það hvernig við ætlum að sjá heildstæða ferðaþjónustu þróast til næstu ára og áratuga. Það eru auðvitað margar áskoranir í þeim efnum. Við í Viðreisn höfum lagt áherslu á að móta heildstæða ferðaþjónustustefnu. Við leggjum áherslu á að nýta náttúruauðlindir okkar á sjálfbæran hátt og að nýtingin eigi að byggjast á heildstæðu mati og þjóðhagslegum ávinningi og afleiðingum. Ég vona það auðvitað, virðulegur forseti, að það sé þverpólitískur skilningur fyrir nauðsyn þess að fjárfesta í innviðum á ferðamannastöðum um allt land til verndar umhverfi og náttúru og tryggja um leið jafnari dreifingu ferðamanna um landið allt yfir árið. Við eigum ekki að vera feimin að ræða gjaldtöku og aðgangsstýringar í þessum efnum. Það er eðlilegt að það sé tekið þjónustugjald fyrir veitta þjónustu enda kostar sitt að halda uppi aðgengi og öryggi þegar kemur að náttúruperlum þjóðarinnar.

Það verður hins vegar að segjast eins og er að þegar ég las spurningarnar frá hv. þingmanni til ráðherra — þetta eru stjórnarþingmenn að tala — þá allt að því hló ég upphátt, ekki út af innihaldslausum spurningum heldur fannst mér þetta draga fram að við erum búin að vera hér í sjö ár með ríkisstjórn sem hefur algjörlega verið með ómarkvissa stefnu í þessum málum. Það er ekkert búið að gerast. Það er ekki búið að taka neina ákvörðun, m.a. um heildstæða stefnu í ferðaþjónustu sem markerar og setur niður sporin í því hvernig við ætlum að taka þjónustugjöld. Sjö ár, þannig týnist tíminn, eins og segir í laginu. Það er kominn tími til þess að við fáum einfaldlega ríkisstjórn sem tekur ákvarðanir í málum en hummar ekki málin endalaust fram af sér.


Ræðumaður: Þorgerður Katrín Gunnarsdóttir

Virðulegi forseti. Ég vil sérstaklega fagna síðustu orðum ráðherra. Ég vona að samsetning ríkisstjórnarinnar leiði ekki til þess að við mótum ekki okkar eigin sjálfstæðu varnarstefnu. Auðvitað fer margt fram innan þjóðaröryggisráðsins en á þessum tímum eigum við að mínu mati að móta varnarstefnu. Ef ráðherra er með eitthvað svipað í huga þá fagna ég því sérstaklega því að við verðum að hafa plan, við getum ekki alltaf lifað á því að þetta reddist. Við getum ekki leyft okkur að haga okkur þannig þegar kemur að öryggi borgaranna og öryggi þjóðarinnar þegar það er undir. Þjóðir Evrópu eru að leggja meira fram til hernaðarmála, ekki síst í ljósi þess að við erum í baráttu um að verja frelsið, verja lýðræðið, verja jafnrétti, verja mannréttindi um alla Evrópu. En þessi orð Trumps hafa grafið undan NATO. Það sjá það allir. Það er mikil umræða í Evrópu um þetta allt, að þau orð hans hafi grafið undan NATO. Þess vegna spyr ég: Hvaða plan erum við með í gangi til þess að treysta og byggja undir tvíhliða varnarsamninginn við Bandaríkin? Hvaða samtal hefur átt sér stað?

Mig langar líka rétt í lokin að spyrja hæstv. ráðherra hvort hann taki undir skoðanir fyrrverandi framkvæmdastjóra NATO, Anders Fogh Rasmussen,  um að hleypa Úkraínu inn í NATO sem allra fyrst og hernumdum svæðum innan Úkraínu verði bara hleypt inn þegar búið er að frelsa þau. Það eru þessar tvær spurningar sem ég myndi gjarnan vilja fá svar við.


Ræðumaður: Þorgerður Katrín Gunnarsdóttir

Virðulegi forseti. Ég vil byrja á því að hrósa hæstv. utanríkisráðherra fyrir að hafa tekið starfsmenn rússneska sendiráðsins inn á sinn fund og mótmælt harðlega meðferðinni á Navalny. Mér finnst það til mikillar fyrirmyndar og í samræmi við það sem m.a. ég hef hvatt íslensk stjórnvöld til að gera, að standa fast í fæturna með því að hjálpa þeim sem eru í andófi við þessa andlýðræðislegu stjórn sem er í Rússlandi. Eftir innrás Rússa í Úkraínu hafa allar þjóðir í Evrópu farið í það, og ekki síst nágrannalönd okkar,  að endurmeta varnir sínar og öryggi. Við sjá hvernig Svíar og Finnar ákváðu að fara þá leið að fara inn í NATO. Fyrir okkur Íslendinga eru grunnstoðir okkar í varnarmálum náttúrlega annars vegar NATO-aðildin, og gríðarlega mikilvægt að við beitum okkur mjög skýrt á þeim vettvangi, og síðan er hin undirstaðan tvíhliða varnarsamningur okkar við Bandaríkin. Mig langar að vita frá hæstv. ráðherra — af því að nú eru mjög glannalegar yfirlýsingar Trump, og þó að hann sé ekki orðinn forseti er því miður  hætt við að hann verði það, þegar farnar að hafa áhrif á samtalið innan Evrópu. Við erum að sjá Þjóðverja tala um m.a. byggingu kjarnavopna og Evrópa er öll að þjappa sér saman, sérstaklega í ljósi þess ef fimmta stoðin innan NATO er að veikjast, þ.e. að árás á eitt ríki þýði árás á öll aðildarríki NATO. Mig langar að vita frá hæstv. ráðherra hvaða sviðsmyndir hafa verið teiknaðar upp og hvort hann hafi ekki áhyggjur af þessari nálgun Bandaríkjamanna. Það er alveg skýrt að Joe Biden er ekki þarna en þetta hefur engu að síður þau áhrif að ríki Evrópu eru að endurmeta líka að nýju sína varnir og öryggi. Ég vona og ég hvet hæstv. ráðherra til að segja okkur að þetta sé haft í huga því að við megum ekki vera með þann hugsunargang þegar kemur að vörnum og öryggi að þetta reddist bara og svo sjáum við til. Við þurfum að vera með plan og hvert er planið?


Ræðumaður: Guðbrandur Einarsson

Herra forseti. Ég mæli hér fyrir þingsályktunartillögu um lækkun lóðarleigu ríkisins í þéttbýli Reykjanesbæjar. Meðflutningsmenn mínir að þessari tillögu eru Ásmundur Friðriksson, Ásthildur Lóa Þórsdóttir og Oddný G. Harðardóttir.

Tillagan er einföld og er svohljóðandi, með leyfi forseta:

„Alþingi ályktar að fela fjármála- og efnahagsráðherra að veita 25% afslátt af lóðarleigu ríkisins í þéttbýli Reykjanesbæjar í samræmi við gjaldskrá sveitarfélagsins.“

Í greinargerð með þessari þingsályktunartillögu er eftirfarandi texta að finna:

„Íbúar í Reykjanesbæ búa við langhæstu lóðarleigu á landinu eða 2% af lóðarmati, samanborið við 0,5% á Akureyri og 0,2% í Reykjavík. Sveitarfélagið sjálft veitir þó 25% afslátt til þeirra sem leigja af því. Íbúar á Ásbrú“ — sem er gamla varnarsvæðið — „njóta ekki þess afsláttar. Íbúðarlóðir á því svæði fékk ríkið að gjöf við brottför bandaríska hersins árið 2006. Af þeim lóðum er innheimt af íbúum full 2% lóðarleiga fyrir hönd ríkisins. Nemur hún 222 millj. kr. á ári.

2Byggðastofnun gefur út skýrslu á hverju ári um fasteignagjöld. Þar kemur m.a. fram að meðaltal lóðarleigu á Íslandi, af viðmiðunarstærðinni 808 m, sé 49.435 kr. Í þessum samanburði er Reykjanesbær langt frá meðaltalinu, þar sem lóðarleiga reiknast hæst á landinu í Keflavík, 149.655 kr., og í Njarðvík, 139.275 kr. Þau sem greiða lóðarleigu til sveitarfélagsins og njóta 25% afsláttar greiða hins vegar 112.241 kr. í Keflavík og 104.456 kr. í Njarðvík.

Í svari fjármála- og efnahagsráðherra um lóðarleigu á lóðum í eigu ríkisins, frá 5. september 2023 (þskj. 2264, 678. mál), segir að lóðarleiga ríkisins í þéttbýli Reykjanesbæjar sé almennt 2% af lóðarmati í samræmi við gjaldskrá sveitarfélagsins. […]

Flutningsmenn leggja því til að fjármála- og efnahagsráðherra verði falið að veita íbúum á lóðum í eigu ríkisins í þéttbýli Reykjanesbæjar sama 25% afslátt af lóðarleigu og þeir íbúar sem leigja af sveitarfélaginu njóta.“

Virðulegur forseti. Þetta mál er búið að vera lengi í skoðun. Ég veit til þess að bæjarstjórn Reykjanesbæjar hafði fyrir mörgum árum síðan forgöngu um að reyna að fá fram lækkun á þessari leigu en það fékkst því miður ekki. Svar ráðuneytisins á þeim tíma var á þann veg að húsin á varnarsvæðinu hefðu verið seld svo ódýrt að þeir myndu þurfa að ná þessu í gegnum lóðarleiguna, sem er að mínu mati algerlega út í hött.

Ég lagði fram fyrirspurn til fjármála- og efnahagsráðherra á síðasta ári, ég held að það hafi verið í janúar í á síðasta ári, en ég fékk nú ekki svar fyrr en um mitt sumar. Þar er fullyrt að lóðarleiga — svo að ég lesi bara upp úr svarinu, með leyfi forseta:

„Lóðarleiga ríkisins í þéttbýli Reykjanesbæjar er almennt 2% af lóðarmati í samræmi við gjaldskrá sveitarfélagsins.“

Þetta er fullyrt en síðan stendur neðanmáls með pínulitlu letri undir mynd sem fylgdi svarinu: Ath. Reykjanesbær veitir 25% afslátt til þeirra sem greiða 2% lóðarleigu samkvæmt gjaldskrá.

Þarna er verið að halda því fram að ríkið sé að leggja á þessa 2% lóðarleigu í samræmi við gjaldskrá Reykjanesbæjar. En það hefur orðið breyting. Reykjanesbær hefur verið innheimtuaðili fyrir ríkið á einhverjum hluta held ég og jafnvel fyrir landeigendur sem hafa margir hverjir verið að rukka 2% lóðarleigu líka. Til að hafa samræmda gjaldskrá var farið í að hafa 2% lóðarleigu en veita síðan afslátt. En sveitarfélagið er búið að breyta þessu núna. Nú stendur bara klárt og skýrt í framlagðri gjaldskrá Reykjanesbæjar að lóðarleiga sé 1,5%. Hún er bara 1,5% í Reykjanesbæ. Hún er ekkert annað. Ef ríkið ætlar að vera trúverðugt og standa við það sem er sagt, að lóðarleiga ríkisins sé í samræmi við lóðarleigu Reykjanesbæjar, ætti það að lækka þessa lóðarleigu niður í 1,5%.

VíkurfréttirVirðulegur forseti. Það sem við erum að horfa á hér og þær upplýsingar sem ég hef um þessa lóðarleigu eru fengnar frá stofnun ríkisins, Byggðastofnun, sem skoðar á hverju ári hvernig þessi mál standa. Þegar maður les og ber saman sveitarfélögin þá slær í augun að horfa á þær tölur sem þarna birtast. Eins og kemur fram í greinargerðinni með þingsályktunartillögunni þá eru íbúar í Keflavík að borga 149.000 kr. fyrir viðmiðunareign. Í Sandgerði væru þetta 94.000 kr. í samanburði. Nýlega skrifaði íbúi í Sandgerði grein í þar sem hann kvartaði yfir þessari háu tölu í Sandgerði en hún er samt 50 og eitthvað þúsund krónum lægri heldur en í Keflavík. Í Vogum er hún bara 42.000, sbr. 149.000, í Grindavík 41.000. Í Kópavogi, sem notar annan álagningarstuðul, væri samsvarandi eign að greiða 17.000 kr. í lóðarleigu. Þetta eru sláandi tölur að lesa, að það sé verið að rukka íbúa Reykjanesbæjar af hálfu ríkisins á svæði sem er kannski ekki í sterkri félagslegri stöðu. Við höfum margfalda lóðarleigu á við það sem verið er að rukka í öðrum sveitarfélögum. Hafnarfjörður borgar 59.000, á móti 149.000, Garðabær 89.000. Öll önnur sveitarfélög eru langt frá því sem er verið að rukka í Reykjanesbæ. Vonandi nær þessi þingsályktunartillaga fram að ganga og við förum að breyta þessu.

Mér finnst að ríkið þurfi að fara eftir því sem hér er verið að ræða um og kemur fram í þessari þingsályktunartillögu um að samræma a.m.k. lóðarleiguna við gjaldskrá sveitarfélagsins Reykjanesbæjar. Það væri mér að meinalausu og ég myndi fagna því ef ríkið færi niður fyrir það og breytti lóðarleigunni þá eitthvað til samræmis við þau sveitarfélög sem standa í kringum Reykjanesbæ.

Í mínum huga er þetta okur. Í mínum huga er það okur að leggja á slíka lóðarleigu í einu sveitarfélagi sem er í engu samræmi við það sem önnur sveitarfélög eru að gera. Þess vegna ætti ríkisvaldið að taka sér tak og laga þetta. Ríkið getur aldrei og á aldrei að vera mesti okrarinn. Ríkið þarf að gæta sannmælis í þessu og vera sanngjarnt í álagningu á þá íbúa sem búa á svæði sem ríkið fékk gefins. Þeir eru búnir að fá þetta gefins, ríkið er búið að hirða úr þessu svæði á annan tug milljarða í sölu á eignum en skilur svo íbúana eftir með hæstu lóðarleigu á Íslandi.

Virðulegur forseti. Ég hef svo sem ekki meira um málið að segja. Ég þakka fyrir að félagar mínir hafi verið tilbúnir til að leggja fram þessa þingsályktunartillögu með mér. Ég vænti þess og vonast til þess að við náum þessu í gegn. Að lokinni þessari umræðu legg ég til, virðulegur forseti, að tillögunni verði vísað til hv. efnahags- og viðskiptanefndar.


Ræðumaður: Guðbrandur Einarsson

Virðulegur forseti. Einsleitni er góð. Það er gott að réttur sé svipaður hér og annars staðar eða a.m.k. eins og hann er í löndunum í kringum okkur, þannig að mér þykir það skjóta skökku við. Auðvitað kostar þjónusta, hver sem hún er, og ef við ætlum að vera sambærileg í að veita þjónustu þá þurfum við bara að gera það sem aðrir eru að gera, við þurfum aðeins að skoða það.

Jú, ég heyrði á hæstv. ráðherra að það hefði þurft meiri tíma. Maður veltir því fyrir sér, hávær umræða um bólusetningu varð ekki fyrr en í Covid. Ég hugsa að önnur lönd hafi glímt við svipuð tímamörk frá því að Covid skall á okkur til dagsins í dag, að þau hafi þá nýtt þennan tíma betur og það hlýtur að vera ef þessi lög eru síðan 2001 en við ætluðum að vera búin að endurskoða þau fjórum árum seinna, en við erum að gera það 24 árum seinna, þannig að við erum greinilega ekki að vinna mjög hratt hérna í því að yfirfara það sem okkur ber að gera.


Ræðumaður: Guðbrandur Einarsson

Herra forseti. Ég vil byrja á því að þakka hæstv. heilbrigðisráðherra fyrir framsöguna. Það er svo sem eitt og annað að ræða í þessu en mig langar kannski að óska eftir frekari upplýsingum um kafla 3.1., um hámarksbætur. Þar stendur, með leyfi forseta:

„Rétt er að benda á að annars staðar á Norðurlöndum er ekki lögbundið hámark á bótum úr sjúklingatryggingu.

Hækkun hámarksbóta eða niðurfelling þess ákvæðis væri til þess fallin að auðvelda tjónþola að sækja rétt sinn, en núverandi verklag er þannig að tjónþola er bent á möguleikann á því að leita til ríkisins ef hámarki bótafjárhæðar skv. 2. mgr. 5. gr. laganna er náð til að fá tjón sitt fullbætt. Í þeim tilvikum þarf tjónþoli að rökstyðja kröfu um skaðabætur með vísan til almennrar sakarreglu. Við meðferð máls hjá sjúkratryggingastofnuninni er aðkoma lögmanns óþörf og er það því íþyngjandi fyrir tjónþola að tjón hans fáist ekki að fullu bætt hjá stofnuninni.“

Bætur eru núna 14 milljónir og eiga að fara upp í 21 milljón. Maður veltir fyrir sér hvers vegna er ekki farin sú leið eins og þarna er bent á í frumvarpinu, af því að hér er alltaf verið að segja að við ætlum að gera þetta eins og Norðurlöndin. Gott dæmi eru hælisleitendamálin. Hvers vegna er ekki verið að gera þetta í þessu tilfelli eins og Norðurlöndin gera þetta, þ.e. að hafa ekki eitthvert hámark á bótum sem þarf þá að sækja með einhverjum allt öðrum hætti?


Ræðumaður: Þorbjörg Sigríður Gunnlaugsdóttir

Frú forseti. Heimilin finna í dag mikið fyrir því hvað matarkarfan er dýr, hvað vaxtakostnaður á lánum rýkur upp. Fólk bæði veit og finnur hvað gerist þegar greiðslur á lánunum hækka. Það hefur áhrif á getuna til að gera hluti sem við vildum annars vera að gera. Heimilin þurfa að forgangsraða. Þetta er líka staða íslenska ríkisins. Lán ríkisins eru dýr, skuldirnar kosta, hallinn hefur afleiðingar. Ríkissjóður Íslands er að sprengja sig á vaxtakostnaði og það hefur áhrif á getuna til að gera hlutina sem við vildum gera, getuna til að fjárfesta í þjónustu fyrir fólkið í landinu. Hallinn og dýr lán hafa áhrif á getuna til að fjárfesta í þjónustu. Þess vegna er svo mikið hagsmunamál fyrir fólkið í landinu að ríkið lækki skuldir sínar. Við eigum að koma í veg fyrir það að stór hluti útgjalda ríkisins fari í að borga af lánum. Þeir peningar geta ekki farið í neitt annað á meðan og við eigum að forgangsraða, ekki eyða bara til að eyða. Á sama tíma er almenningur á Íslandi að borga mjög háa skatta í alþjóðlegum samanburði en fjárfesting stjórnvalda í heilbrigðisþjónustu er minni en á öðrum Norðurlöndum. Biðlistar eru vörumerki heilbrigðiskerfisins. Fólk kemst ekki til heimilislæknis. Aldrað fólk fær hvorki þjónustu við hæfi heima hjá sér né kemst inn á hjúkrunarheimili. Löggæslan er veikbyggð. Lögreglumönnum á höfuðborgarsvæðinu hefur farið fækkandi. Þess vegna þarf að hætta að láta eins og það kosti ríkið ekki að skulda, að halli ríkisins skipti engu máli. Það þarf að fara vel með fjármuni ríkisins, forgangsraða í þjónustu og almannahagsmuni, hætta að eyða eins og peningar séu endalausir og að skuldir ríkisins kosti ekki en geta síðan ekki einu sinni haldið úti grunnþjónustu í heilbrigðiskerfinu eða hvað varðar öryggi borgaranna um löggæslu.


Ræðumaður: Sigmar Guðmundsson

Frú forseti. Ég vil nefna hér í upphafi míns máls að mér finnst gríðarlega mikilvægt þegar við erum að ræða um þau mál sem skipta landsmenn máli að sú umræða sé byggð á staðreyndum, að staðreyndir hafi rými í umræðunni og að við gætum okkar í því, sérstaklega þegar við erum að tala um hópa í viðkvæmri stöðu. Það er staðreynd að 90% allra útlendinga á Íslandi eru ekki hælisleitendur. 90% eru ekki hælisleitendur. Helmingurinn af þeim sem koma síðan í gegnum hælisleitendakerfið er fólk frá Úkraínu. Þetta fólk höfum við ákveðið að taka út fyrir sviga. Það er velkomið og við spyrjum ekki einu sinni spurninga. Hópurinn sem eftir stendur er um 2.000 einstaklingar eða þar um bil. Því er núna haldið fram af ríkisstjórnarflokkunum, sérstaklega þeim sem er lengst til hægri,  Sjálfstæðisflokknum, að álag á innviði sé þess eðlis að það megi heimfæra það upp á hælisleitendur, þennan 2.000 manna hóp. Hvaða sögu segir það okkur um uppbyggingu innviða í þessu landi, heilbrigðiskerfisins, menntakerfisins, og við getum meira að segja tekið vegakerfið, samgöngur og öll velferðarkerfin okkar, ef 2.000 einstaklingar eru þess megnugir að setja þá endanlega á hliðina? Hversu traustir eru innviðirnir okkar þá fyrir?

Heyr, heyr.Það er stundum talað um opin landamæri. Menn gleyma því að það eru opin landamæri þegar kemur að fólki frá Evrópu. Hingað geta 500 milljónir flutt á morgun en kjósa einhverra hluta vegna ekki að gera það. Við erum hins vegar með hreyfanlegan vinnumarkað sem þýðir að þegar atvinnustigið er hátt þá koma mjög margir og það verður þá, jú, ákveðið álag á innviði vegna þess að þetta eru tugþúsundir en ekki bara 2.000 hælisleitendur. Umræðan í samfélaginu er orðin þannig að það er orðið norm að hallmæla hópi sem er í mjög viðkvæmri stöðu. Það er orðið norm að beita ekki fyrir sig staðreyndum. Þessu verðum við að breyta.


Ræðumaður: Þorgerður Katrín Gunnarsdóttir

Virðulegi forseti. Það er verðbólga í landinu en það er líka verðbólga í yfirlýsingum, m.a. þegar kemur að útlendingamálum. Ég vil segja það hér, með nokkra reynslu í farteskinu og eftir að hafa séð ýmislegt í gegnum árin, að ég tel óskynsamlegt af okkur hér í þessum þingsal að gera útlendingamálin að kosningamáli. Það væri áfellisdómur að mínu mati yfir okkur í pólitík að geta ekki ráðið fram úr því að leysa umgjörðina utan um fólk sem vill flytja hingað eða koma hingað. Það þarf einfaldlega að mínu mati að bretta upp ermar þvert á flokka. Til þess vorum við kosin. Auðvitað eru ýmsir hér sem vilja gera þetta að kosningamáli, vilja fara í yfirboð á yfirlýsingum. Ég vil reyna að koma skynseminni inn í þetta, mennskunni, raunsæinu og að við tölum hér saman, af því að ég tel styttra á milli flokka hér í þinginu heldur en fólk mætti ætla miðað við yfirlýsingar. Það tapa allir á því að gera útlendingamál að kosningamáli. Þess vegna eigum við að einbeita okkur að því að reyna að setjast niður, fara heildstætt yfir þetta og fara í gegnum málið þannig að við skilum ákveðnum yfirlýsingum og niðurstöðu út í samfélagið sem gerir okkur öflugri til skemmri og lengri tíma.

Ég vil fara í kosningar til að ræða stöðu heimilanna, ég vil fara í kosningar til þess að ræða um nýjan gjaldmiðil, ég vil fara í kosningar til að ræða orkuskipti, orkumál, atvinnustefnu, mikilvægi þess að vera með skynsamlega og hóflega skattheimtu, ræða um einkarekstur í heilbrigðisþjónustu, ræða menntamál. Það eru mörg flókin viðfangsefni sem við þingmenn fáumst við á hverjum degi. Útlendingamál eru ekki það flóknasta. Það er val að gera þau að kosningamáli. Það er val að láta öfgarnar og bólgnar yfirlýsingarnar ráða. Ég vil láta skynsemina ráða. Ég vil að við verðum raunsæ í nálgun okkar og að við sýnum mennsku og mannúð. Ég vil vinna þannig og ég hvet alla þingmenn og þingheim til að vinna ötullega að þessu máli þannig að við getum síðan líka farið að ræða önnur mál.


Ræðumaður: Þorbjörg Sigríður Gunnlaugsdóttir

Virðulegi forseti. Þegar þetta frumvarp var lagt fram þá tók ég þátt í þeirri umræðu. Ég studdi markmiðin en hafði áhyggjur af útfærslunni. Þingflokkur Viðreisnar lagði fram breytingartillögur sem voru felldar af meiri hlutanum um þetta mál og mér finnst það skipta máli í þessu samhengi. Auðvitað eru pólitískar áherslur flokkanna ólíkar hér um en ég myndi halda að ráðherra háskólamála ætti að taka því mjög alvarlega hver staðan er varðandi greiðslukjörin, að þau séu svo slæm að það hafi áhrif á vilja fólks til að sækja í lánin. Það er þá ekki að spegla raunverulega viljaafstöðu að við séum með stóran hóp námsmanna sem ekki tekur lán bara vegna þess að eitthvað annað hentar þeim betur. Þvert á móti segir það okkur þá sögu að fólk getur ekki tekið lánin.

Síðan er hitt sem mig langaði til að ræða við ráðherra, sú mynd sem er að teiknast upp hér á landi um ávinning af háskólamenntun, tölur sem við höfum frá BHM, tölur sem við höfum frá Hagfræðistofnun um að laun háskólamenntaðra á Íslandi hafi að meginstefnu staðið í stað frá aldamótum. Hvaða framtíðarmúsík erum við að teikna upp fyrir Ísland í því samhengi?


Ræðumaður: Þorbjörg Sigríður Gunnlaugsdóttir

Frú forseti. Ég þakka hæstv. ráðherra yfirferðina. Ég held nú að þegar maður vindur sér beint í niðurstöðukafla skýrslunnar þá teiknist upp sú mynd að greiðslukjör námslána á Íslandi dragi úr vilja námsmanna til að taka námslán. Það eitt og sér hlýtur að vera mikill áfellisdómur yfir kerfinu ef skilaboðin beint og óbeint eru þannig að kjörin verði með þeim hætti að nemendur „velja“ sér það hlutskipti að sleppa þessu frekar. Auðvitað er svartnættið ekki algjört en þetta sér maður, að lánþegar búa við mikla óvissu um þróun greiðslubyrði. Það er óvissa um hvort 30% niðurfellingin fáist. Það er talað um vaxtaáhættu, að það þurfi að endurskoða vaxtaálag. Þannig að ég spyr hæstv. ráðherra: Er þessi mynd um greiðslukjörin ekki stórkostlegt áhyggjuefni fyrir umhverfi háskólans á Íslandi?


Ræðumaður: Þorbjörg Sigríður Gunnlaugsdóttir

Frú forseti. Hefur rússíbanahagkerfi áhrif á heimilin í landinu? Svarið er augljóst, en á Íslandi hefur kaupmáttur meðallauna sveiflast fjórum sinnum meira síðastliðna tvo áratugi en innan annarra OECD-landa. Glíman við verðbólgu og ógnarháa íslenska vexti er mikilvægasta hagsmunamál fjölskyldna hér á landi. Við förum hærra upp í rússíbananum og erum í frjálsu falli mun lengur en annars staðar. Þessi óstöðugleiki er mikill óvinur heimilisbókhaldsins. Þessi nagandi óvissa fyrir fjölskyldurnar í landinu, t.d. fólkið sem nýlega keypti fasteign, er með námslán og er á því æviskeiði að útgjöld heimilis eru há, m.a. vegna barna. Þetta er millistéttin á Íslandi, fólk sem finnur rækilega fyrir ástandinu í dag.

Á Íslandi greiðir þriðjungur þjóðarinnar um 70% skatta og gjalda. Í þessum hópi er meginþorri háskólamenntaðra, fólk sem gjarnan er með húsnæðislán og námslán og myndin sem teiknast upp er að millistéttin á Íslandi greiðir háa skatta, finnur mjög fyrir vaxtahækkunum og því að það er dýrt að reka heimili á Íslandi. Vextir eru enda rúmlega tvöfaldir á við nágrannalönd.

Við stærum okkur af því að jöfnuður á Íslandi sé mikill. Jöfnuður í tekjum er meiri á Íslandi en á öðrum Norðurlöndum. En nú blasir við stöðnun lífskjara, ekki síst hjá millistéttinni. Ávinningur háskólamenntunar hvað varðar launakjör er ekki augljós og í því felast vond skilaboð um menntun og vond framtíðarmynd fyrir hagsmuni þjóðarinnar. Hagfræðistofnun hefur bent á að laun háskólamenntaðra hafi staðið í stað frá aldamótum. Það er mikið áhyggjuefni að svo sé. Hvaða atvinnustefnu er verið að skapa þegar þetta er hagsmunamatið? Hvernig ætlum við að laða heim það fólk sem fer út í háskólanám ef við erum ekki samkeppnishæf um laun og lífskjör?


Ræðumaður: Guðbrandur Einarsson

Virðulegur forseti. Mig langar til að lesa bókun stjórnar Sambands sveitarfélaga á Suðurlandi um þá alvarlegu stöðu sem komin er upp varðandi heimavist fyrir nemendur í FSU, með leyfi forseta:

„Stjórn SASS skorar á mennta- og barnamálaráðherra að beita sér tafarlaust fyrir því að óvissu vegna heimavistar við Fjölbrautaskóla Suðurlands verði eytt hið allra fyrsta. Samkvæmt upplýsingum frá skólastjórnendum þá rennur samningur um núverandi húsnæði heimavistarinnar út á vordögum 2024 og engar ráðstafanir hafa verið gerðar til að tryggja nemendum sem þess þurfa húsnæðisúrræði fyrir næsta skólaár.

Það markaði tímamót þegar samningar náðust um rekstur heimavistarinnar á haustdögum 2020 eftir nokkurra ára tímabil þar sem engin húsnæðisúrræði voru til staðar. Nýtingin á heimavistinni hefur verið mjög góð og það sætir því furðu að ríkið skuli ekki ganga frá samningum um áframhaldandi rekstur hennar þegar fyrir liggur að tilboð barst frá núverandi rekstraraðila.

Heimavist við skólann er lykilatriði í því að tryggja jafnrétti til náms á starfssvæði skólans og því með öllu óviðunandi að ríkið skuli bjóða ungmennum og fjölskyldum þeirra upp á þá óvissu sem nú er uppi.“

Virðulegi forseti. Sveitarfélögin á svæðinu hafa tekið undir þessa bókun hvert á fætur öðru. Við hljótum öll að vera meðvituð um það að heimavist ætti alltaf að vera til staðar við skóla sem þjónar jafn stóru svæði og FSU gerir. Því er undarlegt að setja málið í slíka óvissu eins og SASS lýsir svo vel í sinni bókun. Ég vil því nota tækifærið og hvetja hæstv. ráðherra málaflokksins til að bretta nú upp ermarnar og hvetja hann til að klára þetta svo að sómi sé að fyrir íbúa svæðisins en ekki síst fyrir þau ungmenni sem þurfa um langan veg að fara til að sækja sér menntun.


Ræðumaður: Hanna Katrín Friðriksson

Frú forseti. Við erum hér að ræða afbrotavarnir, mál sem gera á lögreglunni heimilt að bregðast betur en hún getur nú við skipulagðri glæpastarfsemi sem ég held að ekkert okkar velkist í vafa um að fer vaxandi hér í samfélaginu okkar líkt og víðar. Þetta er mál sem fyrirrennari hæstv. dómsmálaráðherra lagði upphaflega fram í árslok 2022 og er síðan eitt þeirra mála sem stjórnvöld kipptu snögglega út af lista þegar þau fóru í skyndilegt sumarleyfi síðastliðið vor. Og nú er málið komið aftur fram.

Það hefur verið mjög skýrt, ekki bara í máli stjórnvalda, dómsmálaráðherra hverju sinni, heldur líka í máli lögreglu að lögreglan hér á landi hefur takmarkaðri heimildir en hún hefur á öðrum Norðurlöndum til rannsókna og afbrotavarna. Ekki síst er það lögreglunni hér fjötur um fót í rannsóknarsamstarfi sem nær yfir landamæri. Við höfum líka fengið mjög skýrar vísbendingar um það frá lögreglunni í öðrum Norðurlöndum og frá stjórnvöldum þar að það að hafa veikan hlekk í slíkri keðju sem norræn samvinna er er mjög slæmt. Sú staða er ekki bara vond fyrir okkur heldur líka fyrir nágrannaþjóðir okkar og getur auðvitað komið í veg fyrir árangursríkt samstarf, sem ég held að fyrst og síðast myndi koma illa niður á okkur.

Þegar málið var reifað fyrst og lagt fram snerist gagnrýnin, svona eins og ég næ utan um það, fyrst og fremst að tvennu; að þess þyrfti að gæta að heimildir lögreglu gengju ekki gegn friðhelgi einkalífs og síðan að samhliða auknum heimildum þyrfti að efla eftirlitið með lögreglunni og það helst áður en þær heimildir sem frumvarpið kvæði á um tækju gildi. Þetta óvænta hlé síðastliðið vor gerði það að verkum að ráðuneytið og nýr ráðherra í kjölfarið fengu greinilega færi á að breyta málinu. Hæstv. dómsmálaráðherra hefur farið hér vel yfir það hvaða breytingar voru gerðar á málinu og lúta þær ekki síst að eftirlitinu með lögreglu í ljósi þessara nýju heimilda sem verið er að leggja til.

Ég er þeirrar skoðunar, í ljósi þeirrar stöðu sem við búum við og þeirrar reynslu sem ekki bara við heldur nágrannalöndin búum nú yfir, að það sé mikilvægt að lögreglan búi yfir heimildum og verkfærum í samræmi við nágrannaþjóðir okkar til þess, eins og ég fór yfir, að hún geti sinnt starfi sínu og gætt öryggis borgaranna frammi fyrir nýjum og óþekktum aðstæðum og til þess að samstarfið við nágrannaþjóðir okkar sé árangursríkt á þessu sviði. Á sama tíma er það auðvitað gríðarlega mikilvægt að löggjafinn standi vörð um friðhelgi einkalífsins og gæti þess að heimildir lögreglu gangi ekki með óhóflegum hætti gegn þessari friðhelgi, sér í lagi ef það er ekki skýrt að því eigi að fylgja öflugt, sjálfstætt og óháð eftirlit.

Lögreglan hefur sjálf kallað eftir skýrara eftirliti. Ég hef ekki rætt við þann einstakling innan lögreglunnar sem ekki bara sér heldur óskar eftir því að slíkt eftirlit sé til staðar. Það er einfaldlega öllum til bóta. Í þessu frumvarpi eru tekin skref í þá átt en athugasemdir sem borist hafa í umsögnum bera það líka með sér að það er rými til að huga betur að umfanginu og skipan þess eftirlits. Síðan er ekki alveg ljóst hvort breytingarnar sem gerðar hafa verið á málinu núna í meðförum nýs ráðherra séu í nægilegu samræmi við annars vegar óskir lögreglunnar og hins vegar í samræmi við umfang heimildanna til eftirlits með borgurum landsins. Ég bendi á umsögn Persónuverndar af því tilefni. Þetta er auðvitað atriði sem allsherjar- og menntamálanefnd mun fara vel yfir í vinnu sinni við málið.

Mig langar hins vegar að nefna aðra breytingu, og ég er ekki sú fyrsta sem gerir það hér í þessari umræðu, sem myndi hafa afar jákvæð áhrif á öryggi og starfsaðstæður lögreglumanna sem og á afbrotavarnir og öryggi borgaranna. Það er að fjöldi lögreglumanna haldist í við í hendur við fólksfjölgun almennt og flóknari og stærri viðfangsefni sem lögreglan stendur frammi fyrir. Þingflokkur Viðreisnar fór nýlega í heimsókn til lögreglunnar á höfuðborgarsvæðinu og ég verð að segja að — nú er ég að forðast að nota þá enskuslettu sem mér hefði verið tamt að nota af þessu tilefni, ég ætla ekki að gera hæstv. forseta það að þurfa að slá í bjöllu af því tilefni — það opnaði augu mín fyrir því sem ég hafði ekki algjörlega gert mér grein fyrir, hvers lags ofboðslegur samdráttur hefur orðið og fækkun í lögreglunni. Það er fækkun vissulega á landsvísu þar sem tæplega 900 lögreglumenn voru á landinu öllu 2013, og þá held ég að allt sé talið til, nemar og aðrir slíkir, en síðan hefur orðið gríðarleg fólksfjölgun. Fjöldi ferðamanna hefur sprungið út og viðfangsefnin hafa orðið flóknari. Það vantar einhver hundruð lögreglumanna upp á að við séum með nægilegan fjölda í takt við þessa þróun.

Höfuðborgarsvæðið sker sig úr að því leyti til að þar er staðan verst. Lögreglumönnum á höfuðborgarsvæðinu hefur fækkað á síðustu 15 árum, ekki hlutfallslega miðað við íbúafjölda heldur hefur þeim einfaldlega fækkað. Þegar síðan eru skoðuð þau atriði sem hafa áhrif á afbrotavarnir þá liggja fyrir upplýsingar um að það er einna mest fylgni á milli fjölda lögreglumanna og færri afbrota. Þetta er skammsýni sem ég á erfitt með að átta mig á, hvernig við höfum látið mál þróast á þennan hátt. Árið 2007 voru lögreglumenn á höfuðborgarsvæðinu 339, árið 2022 voru þeir 297. Þetta er 12% fækkun á sama tíma og íbúum svæðisins hefur fjölgað um 26%. Í ljósi þess að þetta er þéttbýlt svæði þá skerum við okkur ekki bara úr á landsvísu með það hversu fáir lögreglumenn eru miðað við höfðatölu heldur eru viðfangsefnin flókin. Hér eru stærstu afbrotin, alvarlegustu afbrotin, líka þegar kemur að skipulagðri glæpastarfsemi. Höfuðborgarsvæðið sker sig líka úr þegar við berum okkur saman við þéttbýli og borgir í öðrum löndum í kringum okkur.

Það sem ég kalla eftir hér er að við lítum líka til þess að á sama tíma og við erum að taka mikilvægt skref í þá átt að fjölga verkfærum eða bæta verkfæri lögreglunnar þá tryggjum við að það séu einhverjir til að beita þeim verkfærum. Þetta er auðvitað angi af stærra máli. Ég treysti því að allsherjar- og menntamálanefnd fari vel yfir þetta tiltekna mál sem við ræðum akkúrat hér. Ég treysti því líka að hæstv. dómsmálaráðherra, ráðherra lögreglumála, hafi augun á boltanum þegar kemur að stöðu löggæslunnar í heild sinni og ég treysti því líka að hæstv. ráðherra láti aðgerðir í þá veru fylgja orðum. Það verður að segjast eins og er að hæstv. ráðherra situr hér sjöundi í röð ráðherra Sjálfstæðisflokksins. Ekki einn þeirra talaði á þann veg að ætlunin væri að draga úr löggæslu á landinu, heldur þvert á móti. Ég myndi segja: Allt er þegar sjö eru og nú erum við með ráðherra sem vonandi lætur verkin tala.


Ræðumaður: Þorgerður Katrín Gunnarsdóttir

Hæstv. forseti. Ég vil undirstrika það að ég tel mjög mikilvægt að þetta mál fái efnislega meðferð og vona að það náist sem mest þverpólitísk samstaða um það að styðja við lögregluna, bara þannig að það sé sagt, ekki síst til þess að auka  öryggi þjóðarinnar, öryggi landsmanna þegar kemur að síbreytilegum heimi. Hitt er síðan að þegar ég fer yfir fjáraukalög þá sé ég ekki forgangsraðað verulega í þágu lögreglunnar. Við vitum það nú þegar að á meðan útþensla ríkissjóðs hefur verið með þeim hætti sem hún er undir forystu Sjálfstæðismanna hefur ekki verið sett fjármagn í löggæsluna. Það er staðreynd. Þess vegna vona ég að sjötti eða sjöundi ráðherra Sjálfstæðisflokksins sýni núna dug og frumkvæði í því að hlúa betur að lögreglunni. Ég tel mikilvægt að stjórnsýslulögin hafi verið dregin fram hér. Ég held að þau muni koma hér að mjög miklu gagni. Ég vil þó vara við því að stjórnsýslulögin verði einhver skjöldur fyrir ríkisstjórnina af því að það verður að segjast eins og er að þessi ríkisstjórn sem nú situr   hefur ekki beint verið að hlýða stjórnsýslulögum eða fylgja þeim eins og á að gera.  Verkefnið þegar kemur að stjórnsýslulögum hefur ekki beint verið til fyrirmyndar.


Ræðumaður: Þorgerður Katrín Gunnarsdóttir

Virðulegur forseti. Ég vil byrja á því að fagna nálgun ráðherra og þeim breytingum sem hafa verið gerðar á þessu frumvarpi. Ég tel þær til bóta og nokkurn veginn komnar í efnislegt samræmi við það sem gerist á Norðurlöndunum. Engu að síður er umfjöllunarefni allsherjar- og menntamálanefndar mikið þegar kemur að þessu og sérstaklega þarf að fara yfir þá þætti sem snerta réttarríkið. Ég vil draga fram mína skoðun, ég tel þetta vera rétt skref. Það er mikilvægt að við tökum á þessum málum og verðum ekki einhverjir einfeldningar þegar kemur til að mynda að eftirliti með skipulagðri brotastarfsemi, svo að það sé sagt.

En ég vil taka undir það sem hefur komið fram hér áður og ég vil fá efnismeiri svör hjá ráðherra. Við sjáum að við erum næstlægst þegar kemur að lögreglumönnum per 100.000 íbúa. Við sjáum að báknið hefur þanist út undir forystu Sjálfstæðismanna en þeir hafa engu að síður forgangsraðað öðrum þáttum en  réttarvörslunni og löggæslunni. Lögreglumönnum hefur ekki fjölgað síðan 2007 á þessu svæði en samt hefur afbrotum og meðferðum afbrota hér á þessu svæði fjölgað um 25% síðan 2007. Ég vil því spyrja hæstv. ráðherra hvað raunverulega verði gert til þess að fjölga lögreglumönnum.

Forseti vill aftur ítreka að ræðutíminn er ein mínúta.


Ræðumaður: Sigmar Guðmundsson

Frú forseti. Ég þakka hæstv. ráðherra fyrir svarið sem snertir auðvitað gríðarlega mikilvægt mál fyrir alla íbúa þessa lands. Ég held að það sé gott og blessað að mæta því sem við stöndum frammi fyrir með einhvers konar endurskoðun á löggjöf og öðru slíku. Við erum þá að sjá mögulega afurð af því einhvern tímann næsta vetur en við erum auðvitað búin að vera í þessu viðbragðsástandi núna í nokkur ár. Þau hafa verið nokkur eldgosin með tilheyrandi jarðhræringum og maður veltir því fyrir sér hvað menn ætla að gera gagnvart lögreglu sem nú þegar er orðin þreytt, hvað menn ætla að gera gagnvart björgunarsveitunum sem nú þegar eru orðnar þreyttar og hvers konar viðbragð við hugsum þar, bæði til skemmri og lengri tíma. Eins og við virðum nú starfsemi björgunarsveitanna gríðarmikils þá erum við auðvitað að treysta alveg ofboðslega mikið á störf sjálfboðaliða og það er ekki hægt að treysta á störf lúinna sjálfboðaliða til lengri tíma litið. Þannig að ég kannski vil þá þrengja fyrirspurnina: Hvað er verið að gera til skemmri tíma til að mæta þessu álagi næstu mánuði?


Ræðumaður: Sigmar Guðmundsson

Frú forseti. Það virðist vera nokkuð almenn og útbreidd vissa um það í samfélaginu að við Íslendingar séum mjög góðir í að bregðast við þegar náttúruhamfarir verða enda búum við í landi þar sem náttúran minnir óþyrmilega á sig reglulega, hvort sem það eru ofanflóð, óveður, jarðskjálftar eða eldgos. Veruleikinn hjá okkur núna er hins vegar af allt öðrum toga en oft áður vegna síendurtekinna eldgosa og jarðhræringa á þeim bletti landsins þar sem mikill meiri hluti landsmanna býr. Og þar sem meiri hluti landsmanna býr eru jafnframt mikilvægir innviðir, t.d. vegir, orkuver, atvinnurekstur og heimili fólks eins og við þekkjum. Þetta ástand hefur nú þegar skapað langvarandi og gríðarmikið álag. Við vitum ekki hversu lengi þetta ástand varir við Grindavík og við vitum heldur ekki fyrir víst hvaða svæðum og innviðum verður næst ógnað né hvenær það gerist. Það er gott að vera góður í viðbragði en í þessu ástandi reynir líka á úthaldið; úthald björgunarsveita, lögreglu, almannavarna og allra þeirra sem hafa hlutverk í því gangvirki sem tryggir öryggi okkar allra. Það liggur fyrir að nú þegar hefur þetta langvarandi álag tekið sinn toll af þeim sem sinna þessu mikilvæga hlutverki og talsverð umræða skapast um það hvernig best sé að bregðast við því. Gleymum ekki að lögreglan er undirmönnuð og það sama gildir um almannavarnir. Björgunarsveitirnar eru svo ólaunaðir sjálfboðaliðar og þannig hefur það verið lengi.

Ætlum við að styrkja lögregluna og almannavarnakerfið allt til að mæta þessu betur en verið hefur? Þetta er ekki áhlaupsverkefni heldur langvarandi ástand og mikil óvissa um hvar og hvenær þörfin á viðbragði verður mest. Ætlum við áfram að treysta á sjálfboðaliða í sama mæli og verið hefur í gegnum björgunarsveitirnar sem hafa verið að benda á að viðbragð á Reykjanesskaga geti dregið úr viðbragðsþrótti annars staðar á landinu? Hvaða áform eru uppi um að bregðast við þessu mikla álagi hjá öllum þessum aðilum hratt, vel og örugglega?


Ræðumaður: Guðbrandur Einarsson

Virðulegi forseti. Mig langaði kannski að byrja þar sem síðasti hv. þingmaður endaði og þakka fyrir það samráð sem hefur verið haft við þingmenn úr öllum flokkum. Þó að maður sé ekki endilega fullsáttur við niðurstöðuna þá var svo sannarlega haft við okkur samráð og fyrir mér eru þetta ný vinnubrögð og nýtt að upplifa slíkt. Það skiptir miklu máli að slíkt samráð eigi sér stað og það er bara til fyrirmyndar.

Við erum núna að ræða mál — það hefur aldrei gerst í sögu landsins, sögu þjóðarinnar, að við værum að taka á slíku máli sem þessu. Við erum að taka ákvörðun um að íbúar í einu sveitarfélagi hreinlega fari þaðan, jafnvel til allrar framtíðar. Það er auðvitað sárt til þess að hugsa að staðan skuli vera slík að íbúar í sveitarfélagi sem hefur verið til algjörrar fyrirmyndar í gegnum tíðina séu í þessari stöðu. Þess vegna finnst mér svo mikilvægt núna að við náum utan um þetta mál á þann hátt, eins og við höfum oft sagt, að það falli enginn milli skips og bryggju. Það er orðalag sem við höfum nýtt hér og notað þegar við höfum verið að ræða þessi mál, bæði í kórónuveirufaraldrinum og síðan líka varðandi önnur mál sem við höfum verið að takast á við hér til stuðnings Grindvíkingum, um launastuðning, húsnæðisstuðning og síðan erum við með inni á borði frumvarp um rekstrarstuðning til fyrirtækja sem við þurfum að vanda mjög vel.

Mig langar að byrja á 1. gr. frumvarpsins þar sem segir:

„Markmið laga þessara er að verja fjárhag og velferð íbúa í Grindavíkurbæ í ljósi óvissuástands vegna jarðhræringa með því að gefa einstaklingum í bæjarfélaginu kost á að losna undan þeirri áhættu sem fylgir eignarhaldi íbúðarhúsnæðis í bænum.“

Þetta er mergur málsins. Þetta er það sem við lögðum af stað með og þetta er það sem Grindvíkingar hafa verið að bíða eftir, að við ætluðum að taka utan um þá og losa þá undan þeirri fjárhagsskuldbindingu sem er til staðar í Grindavík og skapa þeim möguleika til að fara annað og skapa sér öryggi, skapa sér húsnæðisöryggi, skapa börnunum sínum öryggi til lengri tíma, til þess að þau geti hafið eðlilegt líf á nýjan leik og þurfi ekki að búa við þá óvissu sem nú er til staðar hjá íbúum Grindavíkur sem eru dreifðir úti um allt land. Ég vil segja það bara áður en ég held áfram að ég er að stærstum hluta til sáttur við að það sé verið að grípa til þessara aðgerða. Ég er sáttur við að það sé verið að mæta þessum hópi fólks og mæta óskum íbúa um að þeir verði keyptir út. Ég er líka sáttur við að ráðherra var tilbúinn til að skoða breytingar á þessu sem m.a. fólust í þeirri prósentu sem lögð er til grundvallar. Það hefur því vissulega verið hlustað en ég er þó þeirrar skoðunar að það hefði mátt ganga lengra og ég hefði viljað að yrði gengið lengra.

En um hvað erum við að ræða? Við erum að ræða um að það eigi að kaupa upp íbúðir sem voru í þinglýstri eigu einstaklinga þann 10. nóvember 2023 sem jafnframt voru með lögheimili skráð í húsnæðinu. Það er möguleiki að víkja frá þessu vegna tímabundinna aðstæðna. Ég verð að segja eins og hv. ræðumaður sagði hér á undan mér áðan að ég er nervus við að skilja svona eftir. Þarna erum við að skilja eftir gat sem einhverjir embættismenn eiga að ákveða hvernig skuli farið með. Ég hefði viljað að við myndum reyna að hnýta betur utan um þetta, hverjar þessar tímabundnu aðstæður geta verið, því það er ekki gott að það sé túlkunaratriði þegar við erum að ræða jafn mikilvægt mál og þetta.

Þetta frumvarp á líka að ná utan um, eins og hér hefur verið nefnt, dánarbú, þau eru nú að koma inn í frumvarpið á síðari stigum eftir að umsagnir bárust. Við erum að ræða íbúðir í byggingu sem er í eigu einstaklinga en við erum ekki að ræða íbúðir í byggingu sem er í eigu lögaðila. Við erum ekki að ræða íbúðir sem iðnaðarmenn hafa verið að smíða í Grindavík sem eru hálfkláraðar, hálfklárað húsnæði. Margir þeirra hafa lagt aleiguna undir, sett sjálfa sig að veði og sett eigið fé í þessar byggingar en þeir verða skildir eftir. Þannig að það eru hópar þarna sem falla á milli skips og bryggju.

Mig langar aðeins að fara yfir það sem mér sýnist að sé ekki í þessu frumvarpi. Maður veltir fyrir sér fólki sem dvelur á hjúkrunarrýmum. Í hvaða stöðu er það? Það hefur ekki getað dvalið heima hjá sér kannski um langa hríð. Hér hefur líka verið nefnt fólk sem á húsnæði en leigir til fjölskyldumeðlima. Það eru líka hópar sem hafa keypt hús til að leigja á almennum markaði og hér hefur líka verið nefnt fólk, fullorðið fólk, sem hefur sett sparnað í að kaupa fasteign, kannski lífeyrissjóðinn sinn að mestu leyti, séreignarsjóðinn sinn, hefur safnað sér séreignarsjóði með því að eiga kannski aukaeign. Við getum nefnt fólk sem rekur gistiheimili og býr kannski á sama stað. Síðan eru það leigufélögin sem eiga húsnæði í Grindavík og við getum alveg verið viss um að leigufélög sem tapa fjármunum á eignum upp í Grindavík munu afla þess fjármagns einhvers staðar annars staðar. Það þýðir bara hækkun á verði einhvers annars staðar.

Mig langar líka að nefna sérstaklega félög sem reka húsnæði í Grindavík á félagslegum grunni og þau eru nokkur. Við getum nefnt Bjarg sem mér er nú hugleikið, hafandi tekið þátt í að stofna það á sínum tíma. Það á íbúðir í Grindavík og það á ekki að bæta þær eignir sem Bjarg á í Grindavík. Við getum nefnt Búseta sem er í raun og veru félagslegt félag, það á reyndar að horfa til þess að reyna að greiða út búseturéttinn sem viðkomandi einstaklingar hafa lagt inn en það á ekki að greiða það sem félögin sjálf eiga. Þarna erum við að tala um Búseta og við erum að tala um Búmenn. Við erum líka að tala um Brynju sem er félag sem er að byggja fyrir fatlaða einstaklinga. Brynja hefur ekki mikið umleikis en við vitum auðvitað að félagið þjónar þeim hópi sem hvað verst stendur í samfélaginu og við ætlum að skilja Brynju eftir með þær íbúðir upp í Grindavík sem félagið á þar, það fæst ekki bætt.

Ég legg til og vonast til þess að við fáum einhverja umræðu í efnahags- og viðskiptanefnd um þessa hluti því að það skiptir máli, og ég ætla að halda áfram að segja það, að fólk sé ekki að falla á milli skips og bryggju.

Ég spurði hæstv. ráðherra að því í andsvari hér áðan hvort hún hefði tölurnar yfir þá eigendur íbúða sem ekki fást bættar. Mig langar líka að nefna að í Grindavík eru sterk og stöndug fyrirtæki sem hafa fjárfest í húsnæði fyrir starfsmenn sína, til að hafa umgjörð um starfsmenn sína og fá þá hreinlega til vinnu í Grindavík. Þau sitja kannski eftir með fjölda íbúða og þær fást ekki bættar.

Það kemur fram í greinargerðinni að það hafi 3.669 manns búið í Grindavík 1. janúar 2023 og um áramótin hafi verið þar 1.150 fullbúnar íbúðir og um 90 ófullkomnar. Fjármálaráðuneytið metur það svo að frumvarpið nái til um 850 íbúða þar sem eigendur áttu jafnframt lögheimili, að frádregnum þeim 50 íbúðum sem hafa orðið fyrir altjóni og fást væntanlega bættar í gegnum Náttúruhamfaratryggingu Íslands eða það verður fært yfir til Þórkötlu ef eigendur kjósa svo og fá síðan greitt í gegnum Þórkötlu. Þetta þýðir að 270 fjölskyldur geta lent á milli skips og bryggju. Það er bara stór pakki í mínum huga. Mér finnst eðlilegt að við skoðum þetta og reynum að fækka eins mikið þeim tilfellum og kostur er. Þegar við erum að leggja út í aðgerð sem er svona kostnaðarsöm eins og þessi aðgerð þá skiptir litlu hvort við bætum við einhverjum milljörðum til viðbótar í mínum huga. Mér finnst það bara skrýtið ef við erum að bjarga fólki á bát og við ætlum að segja: Það eru fimm í bátnum en við ætlum að bjarga fjórum en skilja einn eftir. Mér finnst það bara skrýtin pólitík að reyna ekki að bjarga öllum þeim sem eiga húsnæði í Grindavík. Það myndi líka skapa þeim möguleika á að koma  annaðhvort upp starfsemi annars staðar eða þá öðru fólki við að koma sér upp íbúðum annars staðar sem geta þá nýst því sjálfu en líka öðrum.

Virðulegur forseti. Það eru þarna atriði sem við þurfum að horfa betur á. Mér finnst skrýtið að einstaklingur sem á tvær íbúðir fái bara aðra bætta. Ef það að bæta íbúðarhús — ég bara næ þessu ekki. Ég legg áherslu á það og ég vænti þess og vonast til þess að við tökum höndum saman í efnahags- og viðskiptanefnd og reynum að knýja á um einhverjar breytingar hvað þetta varðar.

Það má líka benda á að í þessum umsögnum lýsti fólk þeirri skoðun sinni að þetta væri allt of skammur fyrirvari.  Vissulega þurfum við að vinna hratt, það er nauðsynlegt fyrir okkur að vinna hratt. En það er líka nauðsynlegt fyrir okkur að vanda okkur af því að við viljum — ég skynja góðan vilja allra til að gera eins vel og hægt er. En við verðum að vanda okkur í þessu því að þetta er svo mikilvægt mál. Það skiptir svo miklu máli fyrir alla þá sem búa í Grindavík að við stöndum okkur í þessu, ætlum ekki að vera í einhverju fúski við þetta. Þó að það verði bara einn sem fær ekki sínu framgengt, er það einum of mikið.

Ég legg áherslu á það, virðulegur forseti, eftir að þessu máli hefur verið vísað til efnahags- og viðskiptanefndar, að nefndin leggist vel yfir þetta og vandi til verka og við fáum kannski frumvarp til baka sem verður þess eðlis að við fækkum þeim sem falla utan þessa frumvarps.


Ræðumaður: Guðbrandur Einarsson

Virðulegi forseti. Ég þakka hæstv. ráðherra fyrir hennar svar hér. Það skiptir auðvitað miklu máli að um þetta frumvarp ríki mikil sátt því að við erum að tala um í mörgum tilfellum aleigu fólks sem það hefur safnað sér upp  á jafnvel tugum ára. Það er erfitt ef einhverjir hópar verða ósáttir af því að þeim var nú mörgum  gert að yfirgefa heimili sitt eða að þeir sem nýttu húsnæðið var gert að yfirgefa það, þannig að fólk hefur ekki getað nýtt það og ekkert útlit er fyrir að fólk geti nýtt það húsnæði sem það á í Grindavík, við vitum ekki hversu lengi. Það er yfirvofandi nýr atburður sem gerir stöðuna enn verri þannig að það er mikilvægt að um þetta frumvarp ríki mikil sátt. En ég upplifi það ekki eftir að hafa séð að það hafi borist á fjórða hundrað umsagnir um þetta að það sé um þetta mikil sátt. Það er greinilega einhver hópur sem er verulega óánægður. Mig langar aðeins að spyrja hæstv. ráðherra um hvort hún viti hversu margar íbúðir í Grindavík  falla undir þetta frumvarp og fást bættar og hve margar íbúðir það eru sem ekki fást bættar í Grindavík.


Ræðumaður: Guðbrandur Einarsson

Virðulegur forseti. Ég vil þakka hæstv. ráðherra fyrir framlagningu þessa máls sem er mikilvægt. Mig langar aðeins að staldra við þar sem ég sá haft eftir ráðherra í fjölmiðlum að það sé að mestu leyti komið til móts við umsagnir sem hafa borist. Ég vil kannski biðja hana um nánari skýringu á því hvernig hún telji að það hafi verið komið til móts við þá sem lögðu fram umsagnir um þetta frumvarp.


Ræðumaður: Þorgerður Katrín Gunnarsdóttir

Virðulegi forseti. Ég vil þakka hæstv. forseta fyrir að hafa greint frá því að málið gangi nú til utanríkismálanefndar. Þá geri ég ráð fyrir því að umræðu hafi ekki verið frestað heldur einfaldlega að málið fari til utanríkismálanefndar. Þá getum við einmitt farið að taka til við málið eins og hv. þm. Bergþór Ólason nefndi hér, að við fáum sem mest af tíma. Þess vegna vil ég fagna því sérstaklega og bið hæstv. forseta að leiðrétta mig ef minn skilningur er rangur í þessu;  umræðunni er lokið og málið er komið til nefndar. Það er eins og ég skil þetta og vona að það séu engin önnur spil uppi hvað þetta varðar.


Ræðumaður: Þorgerður Katrín Gunnarsdóttir

Ég  þakka forseta fyrir þetta. Ég held að það skipti máli að þetta sé alveg skýrt  nú þegar ég held að það sé einn eftir á mælendaskrá frekar en tveir, að þá verði umræðunni lokið og málið að því búnu fari til umfjöllunar í nefndinni þannig að við getum hafist handa við það að vinna þetta mál og ríkisstjórnin geti síðan komið með framhald málsins nú á vorþingi. Það eru tveir  nefndadagar fram undan og það er best að nýta tímann sem best þannig að ég vil þakka hæstv. forseta en undirstrika að það verður að vera skýrt hvað gert verður við málið að loknum þessum umræðum.




Ræðumaður: Þorgerður Katrín Gunnarsdóttir

Virðulegi forseti. Hér hafa verið fluttar fínar ræður þótt maður sé mismikið sammála því sem sagt er. En það er ekki hér til umræðu undir fundarstjórn forseta hjá mér heldur vil ég einfaldlega spyrja hvort  umræðunni um þetta mál ljúki ekki hér  og það fari síðan til  utanríkismálanefndar. Ég er eitthvað að heyra hér að það sé búið að biðja um að umræðunni sé frestað. Það er takmörkuð umræða í umræðu um skýrslu þannig að ég ætla  einfaldlega að spyrja hvort það sé ekki alveg ljóst að málið farið að umræðu lokinni núna strax til utanríkismálanefndar þannig að við getum hafið vinnu — nefndadagar eru að byrja — þannig að við getum farið í það að fara yfir þessa skýrslu.


Ræðumaður: Þorgerður Katrín Gunnarsdóttir

Virðulegur forseti. Er ég þá að skilja hv. þingmann rétt að hún telji að þeir þingmenn innan stjórnarliðsins sem eru að móast við þessu muni fylgja utanríkisráðherra og væntanlega meiri hluta utanríkismálanefndar í þessu máli og styðji það þannig að við gerum það sem þetta mál snýst um, þ.e. að halda áfram að standa vörð um EES-samninginn, þennan mikilvæga milliríkjasamning sem við höfum gert? Um leið erum við að styðja og verja réttindi borgara og lítilla og meðalstórra fyrirtækja á EES-svæðinu og ekki síst íslenska. Sér hún fram á það að ríkisstjórnarmeirihlutinn muni fylgja þessu máli eftir eða þarf meiri hlutinn líka stuðning flokka eins og Viðreisnar? Við höfum lýst því yfir að við munum gera það sem þarf til þess að samningurinn standist og verði ekki veikari fyrir vikið eftir meðhöndlun ríkisstjórnarinnar.


Ræðumaður: Þorgerður Katrín Gunnarsdóttir

Virðulegi forseti. Ég vil þakka hv. þm. Diljá Mist Einarsdóttur fyrir þessa annars ágætu ræðu, ekki rödd sem maður heyrir allt of ákveðið eða allt of mikið frá hennar flokki. Ég vil spyrja hv. þingmann að því hvort hún trúi því að þetta mál fari núna í gegnum þingið, klárist á vorþingi þrátt fyrir að það séu komnar fleiri efasemdarraddir en bara innan úr Sjálfstæðisflokknum. Við heyrðum áðan hjá hv. þm. Bjarna Jónssyni mjög skýra fyrirvara gagnvart þessari leið. Sér hún fram á að við klárum þetta mál núna á vorþingi? Um leið vil ég líka spyrja hv. þingmann hvort hún sjái fram á það að í utanríkismálanefnd — ég undirstrika að við í Viðreisn munum gera allt til að hjálpa ríkisstjórninni við að koma þessu máli í gegn og breyta því sem þarf að breyta ef það verður til þess að styrkja málið — verði einhverjar breytingar eða mögulegar breytingar á málinu þegar það kemur fyrir nefndina með vorinu. Ég ætla bara rétt að vona að þessi umræða verði ekki til þess að hæstv. utanríkisráðherra snúist hugur og hann fari aðrar leiðir.


Ræðumaður: Þorgerður Katrín Gunnarsdóttir

Virðulegi forseti. Nei, ég held að það sé aðeins byrjað að slá í gömlu. Mig rekur ekki minni til þess, svo að það sé sagt alveg hreint út. En hins vegar vil ég taka undir með hv. þingmanni þegar kemur að því hvernig við nýtum EES-samninginn. Ég ætla líka að leyfa þeim sem hafa talað í þá veru — eins og t.d. hæstv. utanríkisráðherra í gegnum tíðina sem hefur talað mjög einarðlega fyrir því að efla okkar réttindagæslu og hagsmunagæslu úti í Brussel. En síðan hefur reyndar sami flokkur líka  stjórnað fjármálaráðuneytinu og getað haft svolítið stjórn á því að efla þetta og það hefur aðeins verið eflt en ekki nægilega.

Ég held líka að til þess að  raddir okkar — af því að þær eru mismunandi, okkar nálgun er mjög mismunandi og það er eiginlega aðdáunarvert að fylgjast með Norðmönnum hvernig þau gæta sinna hagsmuna, byrja miklu fyrr í ferlinu og eru með mikinn mekanisma til að sinna sínum hagsmunum innan EES-samstarfsins. En það er tvennt sem ég vil draga sérstaklega fram og ég held að við deilum því, þessi blýhúðun sem á sér stað. Það er ekki ESB að kenna eða í EES-samningnum, það eru íslenskir ráðamenn sem hafa staðið fyrir þessu og bera mesta ábyrgð á að við erum alltaf að íþyngja regluverkinu hérna heima. Það er ekki þannig að vondu embættismennirnir eða ráðafólkið  innan ESB sé að segja okkur að gera það. Þetta er algjörlega heimatilbúinn íslenskur vandi.

Ég vil líka taka undir með hv. þingmanni þegar hann talar um  Schengen-samstarfið, sem er gríðarlega mikilvægt fyrir okkur. Við áttum okkur á því þegar þegar við erum að heimsækja lögregluna og samtalið er á viðkvæmum nótum, að það er  mjög mikilvægt samstarf fyrir okkur í öryggislegu tilliti o.s.frv. En við eigum að nota okkar möguleika til þess að stjórna landamærunum betur, mikil ósköp. Við verðum að meta það hverju sinni hvenær við ætlum að beita þeim tólum og tækjum sem EES-samningurinn, Schengen-samningurinn veitir okkur. Til þess erum við fullvalda þjóð, alveg eins og þær þjóðir sem eru innan ESB og eru í EES-samstarfinu, þær eru að nýta sér það svigrúm sem þær hafa innan þess ramma sem  þeim er búinn og við eigum ekkert að haga okkur öðruvísi. Við eigum að nýta þau tækifæri og þau tól sem gefast hverju sinni með því að meta hagsmuni Íslands líka.


Ræðumaður: Þorgerður Katrín Gunnarsdóttir

Virðulegi forseti. Ef ég á að vera alveg heiðarleg í nálgun þá finnst mér Miðflokkurinn —  sem ég hef mjög gaman af að umgangast og tala við af því að það eru ákveðnir kontrastar  á milli okkar um leið og það er mjög margt sem sameinar okkur, m.a. í efnahagsmálum, svo dæmi séu tekin, og aðhald í ríkisfjármálum, annað sem sameinar okkur hér. En ég verð að segja að stundum finnst mér þingmenn Miðflokksins  tala undir ákveðinni dulkóðun þegar kemur að EES-samstarfinu og henda sér á mál, hvort sem það er þriðji orkupakkinn, sem er búið að sýna fram á að hafði ekki þessi rosalegu áhrif sem þeir nefndu og lýstu og sögðu í rauninni að  myndi koma fyrir íslensku þjóðina, eða annað. Og það sama er  núna. Ég segi þetta einfaldlega og ég er ekkert að fara að rekja það andsvar sem hv. þm. Sigmundur Davíð Gunnlaugsson fór í við hæstv. utanríkisráðherra þar sem hann fór réttilega með það að Viðreisn — af því að Viðreisn  hefur komið hreint fram, við munum verja þennan samning. Það er margt mjög gott í þessari bókun og í þessari skýrslu frá hæstv. ráðherra sem ég get verulega stutt. En það sem kom hins vegar alveg skýrt fram — af því að hæstv. ráðherra gerði vel þegar hann var að draga fram: Hvað vill    Miðflokkurinn? Annars vegar segir hann að þetta  stangist á við stjórnarskrána, ýjar að því alla vega. Er þá ekki bara hreint og beint  réttast að segja það út að þetta stangist á við stjórnarskrána og þá ætli þeir bara að berjast gegn EES-samningnum, eða hvað er það sem Miðflokkurinn vill? Vill hann standa vörð um EES-samninginn? Vill hann gera það? Það eru mínar vangaveltur. Af því að ég hef ekki getað ráðið þessa dulkóðun sem  átti sér stað hér áðan í andsvari formanns Miðflokksins þá þætti mér bara fínt ef hv. þm. Bergþór Ólafsson myndi koma hérna og skýra nákvæmlega hvað það er sem Miðflokkurinn vill. En það er alveg ljóst að við erum ekki á sama báti í þessum efnum. Við í Viðreisn viljum standa vörð um réttindi borgaranna og réttindi fyrirtækja, ekki síst lítilla og meðalstórra fyrirtækja,  þegar kemur að EES-samningnum. Þetta er í grunninn það sem málið snýst um en ekki að þetta sé brot á stjórnarskránni. Það er fjarri því.


Ræðumaður: Þorgerður Katrín Gunnarsdóttir

Virðulegi forseti. Ég ætlaði að byrja á þessari skýrslu og innihaldi hennar en það verður að segjast eins og er að síðasta ræða dró kannski fram það sem ég óttaðist, þ.e. að ríkisstjórnin eða ríkisstjórnarflokkarnir séu ekki einhuga í því að halda áfram að standa vörð um EES-samninginn, að halda ekki áfram að gera það sem þeir lofuðu á sínum tíma og skuldbundu sig til. Það geta verið ýmsar ástæður fyrir því að það hefur ekki verið klárað en þetta snýst einfaldlega um það að við Íslendingar getum treyst því að réttindi okkar samkvæmt EES-samningnum séu virt hér á Íslandi, við séum með sömu réttindi samkvæmt samningnum, fólk og fyrirtæki sem eru starfandi á Íslandi hafi sömu réttindi annars staðar á EES-svæðinu. En ræða hv. þm. Bjarna Jónssonar, fyrrverandi formanns utanríkismálanefndar, bregður ákveðnu ljósi á það af hverju við kláruðum ekki umfjöllunina síðast og fórum ekki með málið í gegnum utanríkismálanefnd. Það er ekki bara við hann að sakast. Við höfum upplifað það ítrekað — gott og vel, við vitum að Flokkur fólksins er eindregið á móti þessu og kemur ærlega fram varðandi það, það sama með Miðflokkinn sem ætlar einfaldlega að gera út á það að vera á móti öllu sem kemur frá EES. Ég vil taka undir með hæstv. utanríkisráðherra, það væri heiðarlegra að þeir sem setja fram efasemdir um stjórnarskrána fari þá að tala gegn EES-samningnum. En það virðist vera að hvorki Flokkur fólksins né Miðflokkurinn treysti sér algerlega til að fara þangað. En ég spái því að það verði þá gert innan tíðar. Það væri heiðarlegri nálgun í þessari gagnrýni sem þeir flokkar hafa verið að setja fram á þetta mál.

En auðvitað er ekki bara núna einhver óróleiki meðal Vinstri grænna, og það eru ákveðin tíðindi, heldur erum við með gamalkunnugar raddir innan úr Sjálfstæðisflokknum sem hafa verið háværar og verða sífellt háværari. Mig langar til þess, þótt mér finnist aldrei mikill bragur á því að vitna í það sem maður hefur skrifað sjálfur, að vitna í grein sem ég skrifaði á sínum tíma, fyrir þremur árum, en þá ritaði ég grein um orkupakkann og um þá miklu andstöðu sem var gegn honum, ekki síst innan úr Sjálfstæðisflokknum sem slíkum. Sjálfstæðisflokkurinn hefur verið burðarás í utanríkispólitík oftar en ekki, að mínu mati, farsælli utanríkismálapólitík. Við getum vitnað til NATO. Við getum vitnað í EES-samstarfið og EFTA, svo ég tali nú ekki um Norðurlandamálin. En við sáum það á allri umræðu og innleiðingu á þriðja orkupakkanum að það var verulega verið að vinna gegn því máli á sínum tíma. Ég varaði við því og benti á að með því væri svolítið verið að fara frá því sem var á árum áður þegar Sjálfstæðisflokkurinn var svona ákveðin kjölfesta í utanríkispólitík landsins, þegar þingmenn beinlínis treystu sér ekki til að styðja við það mál sem var stórt og erfitt nema það kæmu fleiri þingflokkar að því. Það var m.a. þess vegna sem ég og þáverandi formaður Samfylkingarinnar skrifuðum bréf til forsætisráðherra um að við myndum styðja þetta mál ef það yrði til þess að greiða fyrir því, en það tók ein tvö ár á sínum tíma í þinginu. Það er auðvitað fullkomlega óásættanlegt að ríkið þurfi það langan tíma til þess að koma innleiðingu af því tagi í gegnum þingið.

En það sem er ekki er síður mikilvægt er hvernig við erum undirbúin til að mæta þessum nýju áskorunum í alþjóðasamvinnunni. Ég benti á það þá að ég væri hrædd um að kjarni málsins væri sá að þingmenn Sjálfstæðisflokksins hefðu ekki nægilegan stuðning í baklandinu til að geta borið ábyrgð á því í ríkisstjórn að EES-samningurinn yrði framkvæmdur eins og við viljum sjá hann framkvæmdan. Ég spurði: Hvaða mál verður tekið í gíslingu næst? Það tók ekki langan tíma. Við erum komin að þessu máli sem er nú verið að taka í einhvers konar gíslingu. Ég vona að þessi millileikur sé ekki til að nota til heimabrúks. Við munum það að hæstv. fyrrverandi utanríkisráðherra, Þórdís Kolbrún Reykfjörð Gylfadóttir, varaformaður Sjálfstæðisflokksins, mælti fyrir þessu máli fyrir ári síðan en það komst ekki í gegn. Síðan erum við að sjá þennan millileik sem skýrslan er. Gott og vel. Hún getur verið og vonandi verður hún undirstaða breiðrar umræðu um það hvernig við viljum virkja EES-samninginn sem best og mest fyrir íslensk heimili og fyrirtæki. En við bíðum líka eðlilega svolítið spennt eftir því hvort ríkisstjórnarflokkarnir treysti sér til að fylgja þessu máli eftir og leggja fram boðað þingmál sem er núna á þingmálaskránni fyrir vorið. Ég verð að segja að bjartsýni mín hefur ekki aukist eftir að fleiri raddir heldur en úr Sjálfstæðisflokknum hafa núna lýst efasemdum gagnvart þessari leið.

En gott og vel, við erum svo sannarlega tilbúin í það að segja það sem segir m.a. í skýrslu utanríkisráðherra, þ.e. að vekja umræðu og kalla fram sjónarmið á grundvelli fyrirliggjandi upplýsinga um þessar skuldbindingar okkar samkvæmt EES-samningnum. Það er vel gert að mínu mati hvernig þessir ákveðnu þættir eru dregnir fram í skýrslunni og ég hvet fólk til að kynna sér hana til að verða enn upplýstara. Ég er ósammála því, af því að hæstv. utanríkisráðherra er að safna saman ábendingum og röddum til að hann geti hugsanlega réttlætt að fara aðra leið heldur en verið er að ræða um að fara, þ.e. að fara aðra leið heldur en frumvarpsleiðina, og ég vil einfaldlega draga það skýrt fram að við í Viðreisn styðjum þá leið. Við teljum mjög mikilvægt að við fylgjum eftir okkar skuldbindingum gagnvart EES-samstarfinu af því að undir þetta falla einstaklingar, undir þetta falla réttindi fólks, réttindi fyrirtækja. Með EES-samningnum fengum við ekki bara aðgang að þessu tæplega 500 milljóna manna hagkerfi á EES-svæðinu heldur ekki síður hitt að réttindi fólks jukust. Við fengum skýrari og skarpari samkeppnislöggjöf, eitthvað sem við gátum ekki séð um alveg sjálf, og síðast en ekki síst þá jukust einfaldlega lífsgæði fólks og samkeppnishæfni Íslands. Við sjáum það alveg á bæði hagvaxtaraukningu og verðmætaaukningu og kaupmáttaraukningu að síðan við gengum inn í EES, öxluðum þá ábyrgð og nýttum fullveldið í okkar þágu, í þágu þjóðarinnar, þá hefur Ísland bara farið upp á við. Það  sýnir að það að vera þátttakendur í alþjóðasamstarfi skiptir máli þó að ég vilji að sjálfsögðu að okkar rödd heyrist enn betur með því að vera aðilar við borðið. En það er ekki til umræðu hér.

Morgunblaðið,Ég lít einfaldlega á þetta mál sem ákveðna varnarbaráttu um EES. Það er sama hvernig við lítum á það, sama hvernig við reynum að rýna í allar þær greinar og allar þær raddir sem koma ekki síst innan úr Sjálfstæðisflokknum, hvort sem það eru fyrrverandi varaþingmenn eða jafnvel þingmenn núna innan flokksins, fyrir utan málgagn Sjálfstæðisflokksins sem er það er alveg ljóst að EES-samningurinn á undir högg að sækja og það er alvarlegt. Það tökum við í Viðreisn alvarlega og þess vegna eru okkar skilaboð skýr: Við viljum standa vörð um hann, við viljum verja þennan mikilvæga samning. Ég er oft spurð: Hvað þýðir þetta í rauninni, bókun 35, Þorgerður, hvað þýðir þetta, skiptir þetta einhverju máli? Þetta er risamál. Þetta er nefnilega risamál sem er verið að reyna að afbaka í þá veru að við séum að missa einhver réttindi eða eitthvert fullveldi. Það er langt í frá þannig. Það er einfaldlega verið að fylgja eftir því sem þáverandi ríkisstjórn samþykkti, þáverandi þing samþykkti hér á Íslandi og við erum að fylgja því eftir til þess að verja og treysta réttindi einstaklinga, borgara og fyrirtækja í landinu.

Örstutt, svo það sé alveg skýrt: Í ESB gilda aðrir hlutir. Þar gildir m.a. þessi regla líka um óinnleiddar reglur. Við erum bara að tala um þær reglur og þau lög sem við hér á Alþingi höfum samþykkt. Þetta snýst um að forgangsraða lögum sem við hér, löggjafarþingið, sem erum fulltrúar almennings höfum samþykkt. Það er ekki verið að tala um neitt annað. Með þessari reglu er verið að tryggja samræmdar reglur á öllu svæðinu, t.d. til að tryggja frjálst flæði vöru þannig að innlendar reglur hamli því ekki, hvað þá reglur innan ESB, að íslenskar vörur, okkar verðmætu útflutningsvörur, geti flætt eðlilega inn á EES-svæðið og lúti sömu reglum og við viljum að þær geri og það sé ákveðið samræmi á öllu svæðinu. Það er vont ef Íslendingar sem hafa búið úti, eins og núna í því dómsmáli sem er fyrir Landsrétti, að mig minnir, frekar en Hæstarétti, og flytja hingað heim geti ekki gengið að því vísu að hér gildi sömu reglur og annars staðar á EES-svæðinu eins og t.d. varðandi fæðingarorlofið, að þeir geti sótt rétt sinn hérna heima þegar þeir eru fluttir hingað heim. Þannig að ég ítreka það, þetta er til þess að fólk geti treyst á að réttindi þess séu algild innan EES-svæðisins og þess vegna er þessi leið nauðsynleg. Hún er lagaleg nauðsyn og hún eykur réttarvernd borgaranna og hún eykur réttaröryggi borgaranna í öllu þessu samhengi. Mér finnst það auðvitað líka ótrúlega spennandi bara pólitískt að sjá hvernig umræðan er að þróast í samfélaginu um nákvæmlega þetta mál, hverjir það eru sem eru að reyna að næra óöryggi, óvissu, ýta undir eitthvað allt annað heldur en raunverulega er. Við upplifðum það í þriðja orkupakkanum. Við sáum það á erlendri grundu mjög vel, þá sem börðust fyrir Brexit, þar sem meira og minna allt sem var fullyrt voru lygar, var tilbúningur, var eitthvað til að ala á óöryggi eða vekja falskar vonir hjá breskum almenningi. Ég er hrædd um að það sé verið að fara sömu leiðina hér, nota sömu retóríkina.

Þess vegna þarf flokk eins og Viðreisn til að tala fyrir því að við höldum áfram þessu alþjóðasamstarfi, við höldum okkar mikilvægasta milliríkjasamningi sem við höfum gert fram til þessa, EES-samningnum, og fylgjum honum eftir til þess að passa upp á íslenska ríkisborgara, íslenska þegna, íslensk fyrirtæki, að þau njóti jafnræðis gagnvart öðrum einstaklingum, borgurum og fyrirtækjum innan EES-svæðisins annars staðar. Það er mikið undir og ég undirstrika það að ef stjórnarþingmenn ætla að fara að hlaupast undan merkjum í þessu, hvort sem þeir eru frá Vinstri grænum eða Sjálfstæðisflokknum, sem hafa talað nokkuð digurbarkalega í þessu, þá er Viðreisn tilbúin til að styðja þessa leið sem var kynnt á vorþinginu síðasta og er boðað af hálfu ríkisstjórnarinnar að verði lögð aftur fyrir þingið. Við munum fara þá leið að styðja ríkisstjórnina. Við segjum: Það skiptir ekki máli hvaðan gott kemur. Við munum gera það sem þarf til að verja þennan samning.


Ræðumaður: Þorgerður Katrín Gunnarsdóttir

Virðulegur forseti. Það mun ekki standa á okkur í Viðreisn að taka breiða umræðu um þetta mál. Eins og ég sagði áðan er þetta einn mikilvægasti milliríkjasamningur sem við Íslendingar höfum gert og að sjálfsögðu þorum við að standa með samningnum og klára það sem við skuldbundum okkur til að samþykkja á sínum tíma. Þetta snýst um réttindi fólks, réttindi borgaranna og líka réttindi fyrirtækja. Ég vona svo innilega að þessi breiða umræða sem við vonandi fáum í gegnum þessa skýrslu, þetta milliskref, sé ekki bara ætluð til heimabrúks innan Sjálfstæðisflokksins, bara þannig að það sé sagt. Ég ætla að fá að leyfa mér að trúa því einlæglega að hæstv. utanríkisráðherra sé að koma með málið hingað til þess að ýta því áfram, til þess að tryggja réttindi okkar Íslendinga samkvæmt EES-samningnum og standa með honum. Ég vona að þetta sé gert af einlægni en ekki bara út af innanbúðarerfiðleikum og innanflokkserjum innan Sjálfstæðisflokksins. Það vekur vissulega miklar spurningar að ríkisstjórnin hafi ekki getað klárað þetta mál á síðasta vori og þess vegna spyr ég aftur: Sér ráðherra fram á að það sé þingmeirihluti fyrir þessu máli? Það mun ekki standa á Viðreisn hvað það varðar að greiða atkvæði með því en sér hann fram á að ríkisstjórnarflokkarnir allir geri það?


Ræðumaður: Þorgerður Katrín Gunnarsdóttir

Virðulegi forseti. EES-samningurinn er mikilvægasti milliríkjasamningur sem við Íslendingar höfum gert. Þar fengum við Íslendingar tengsl, bæði fólkið og fyrirtækin, við 500 milljóna hagkerfi. Við sáum að viðskiptin örvuðust, samkeppni jókst og það sama var hægt að segja um lífsgæðin, þau jukust líka. Þetta er gott dæmi um það hvernig við beitum einmitt okkar fullveldi í þágu þjóðar — þannig að það sé undirstrikað og sagt. Einfalda myndin sem við erum að ræða hérna er að þessi regla, ef hún er ekki til staðar þá getur fólk hérna á Íslandi ekki treyst á þessi mikilvægu réttindi sín sem það fær innan EES-svæðisins.

Mig langar að spyrja hæstv. ráðherra, af því að þetta mál var lagt fram síðastliðið vor og það var einfaldlega þannig að það var ekki rætt, það var ekki sett á dagskrá af því að það var viðkvæmni þá innan stjórnarmeirihlutans: Er eitthvað núna sem er því til fyrirstöðu að við getum klárað þetta mál, burt séð frá því hvort við afgreiðum þessa skýrslu eða ekki? Má búast við því að ríkisstjórnin leggi fram málið aftur að breyttu breytanda og treysti sér til þess að verja EES-samninginn?


Ræðumaður: Þorgerður Katrín Gunnarsdóttir

Virðulegi forseti. Ég vil grípa þau orð sem voru sögð hér síðast, undir lok síðustu ræðu; samkennd, samstaða með því fólki sem býr á þessu örlagaríka svæði sem eru Suðurnesin, Grindavík, og undirstrika það af heilum hug að við hér í þingsal munum gera allt til að eyða óvissu og treysta öryggi fólks, enda er það líka okkar hlutverk. Það er okkar hlutverk til að mynda,  ef þær tillögur sem við öll hér í þinginu höfum staðið að varðandi Grindavík passa ekki inn í þá mynd sem fólk taldi sig vera að ganga inn í,  þá einfaldlega skoðum við það. Það er lykilatriði að mínu mati að hér verði mótaðar tillögur sem koma til móts við Grindvíkinga, við Suðurnesjafólkið okkar, sem eyða óvissu og treysta öryggi.

Það er svo sannarlega rétt sem hefur komið fram hér að við erum að horfa upp á í rauninni algjört kraftaverk vera að gerast, kraftaverkfólk, í þeim aðgerðum sem við erum að upplifa núna, við að koma á almennilegum leiðslum, heitu vatni, treysta kalda vatnið, treysta rafmagnið til Suðurnesjamanna þannig að þeir þurfi ekki að búa áfram við þetta og sem betur fer er heita vatnið að komast á. Í rauninni hafa allar þessar hamfarir sýnt okkur það og við höfum séð það líka annars staðar á landinu að við Íslendingar erum góð í því að, sumir vilja nota stór orð og segja heimsmethafar í því að bregðast við hamförum, ég vil alla vega segja að við séum góð í að bregðast við hamförum, góð í að bjarga hlutum.

Það sem við verðum hins vegar að treysta og gera betur, ekki síst hér í þingsal, er að leggja meiri áherslu á að taka ákvarðanir til lengri tíma, bjóða upp á langtímasýn, bjóða upp á það að við séum með stjórnvöld sem taka ákvarðanir, bjóða upp á það að tekið verði á innviðaöryggismálum heildstætt. Tilfinning fólks, og ég hef áður bent á það hér, hefur verið sú að ákveðin svæði fái ákveðna athygli í skamman tíma í senn, eftir snjóflóð, eftir aurskriður, eftir jarðskjálfta, og síðan taki bara næsti atburður við og fókusinn fari af fyrri stöðum. Þannig að við verðum öll hér að geta haft marga bolta á lofti í einu.

Þegar við köllum eftir langtímasýn — og Viðreisn leggur gríðarlega áherslu á að við bjóðum upp á skýra afstöðu þegar kemur að því. Það þýðir að við þurfum að taka ákvarðanir, ákvarðanir sem snerta okkur næstu misserin og þá þurfum við að taka þær í dag. Ég verð að segja alveg eins og er, virðulegur forseti, að mér finnst staðan eins og hún er vera líka áminning um að við verðum að rjúfa áralanga kyrrstöðu í orkumálum. Við þurfum að fá ríkisstjórn sem tekur ákvarðanir til framtíðar. Við verðum að hafa ríkisstjórn sem þorir líka að taka næstu skref í að einfalda leyfisveitingaferli. Við erum m.a. að sjá þá birtingarmynd sem er núna verið að leysa t.d. með Suðurnesjalínu 2 en við þurfum að skoða þetta heildstætt og við þurfum að gera allt til þess að um leið og við tökum tillit til náttúrunnar þá einföldum við líka kerfið þannig að þetta verði gegnsætt, að ferlinu sé ekki komið upp til þess eingöngu að tefja málið heldur líka til þess að treysta innviði landsins.

Við erum að horfa upp á ríkisstjórnina, til að mynda í orkumálum og í fleiri málaflokkum, eiga erfitt með að taka ákvarðanir í erfiðum málum, oft viðkvæmum málum. Almenningur á ekki að þurfa að velta því fyrir sér hvort Sjálfstæðisflokkurinn eða Vinstri græn séu í tilfinningalegu jafnvægi eða ójafnvægi þennan eða hinn daginn. Það sem fólkið á Suðurnesjunum og landsmenn allir eru núna að velta fyrir sér er að við þurfum ákvarðanir sem veita okkur meira öryggi inn í framtíðina. Við erum góð í því sem við erum að gera núna; viðbrögðum, hvernig á að halda utan um fólkið. Við finnum leiðir eins og varðandi fjárhagsmálin. Þeim eiga Grindvíkingar til að mynda ekki að hafa áhyggjur af, það er okkar að leysa. En við verðum líka að þora að bjóða upp á ákvarðanir og langtímasýn til að eyða síðar meir óvissu hjá fólki, börnunum okkar og okkar framtíðarkynslóðum.

Verkefnin eru mörg og verkefnin eru ærin en við eigum að gera allt til þess að draga úr óvissu eins og kostur er. Já, við kunnum að misstíga okkur, já, það fylgir því oft að taka ákvarðanir í stórum málum en við verðum að halda áfram og hlusta m.a. á fólkið okkar og hlusta á þá gagnrýni sem upp kemur hverju sinni, allt til þess að gera samfélagið okkar betra.


Ræðumaður: Guðbrandur Einarsson

Virðulegur forseti. Að morgni fimmtudagsins síðasta lagði ég af stað heiman frá mér í Reykjanesbæ um sjöleytið að morgni til og upplifði strax eldhafið sem við blasti frá gosinu. Það vakti óneitanlega ugg að horfa á þetta sjónarspil og um leið vangaveltur um hverjar afleiðingarnar gætu orðið fyrir eignir Grindvíkinga og fyrir Suðurnesin í heild sinni. Ég róaðist aðeins á leiðinni við að hlusta á sérfræðingana í útvarpinu; gosið var á besta stað norðan megin við vatnaskilin og hraunið myndi eflaust renna til norðurs og valda litlum skaða. Annað kom hins vegar í ljós þegar hluti af hrauninu tók að renna til vesturs í átt að Grindavíkurvegi á miklu meiri hraða en nokkur hafði gert ráð fyrir. Svo fór að hitaveitulögnin sem liggur frá orkuverinu og í tankana í Njarðvík fór undir hraun og skemmdist. Við tóku heldur óskemmtilegir dagar fyrir okkur sem búum þarna suður frá, ekkert heitt vatn til að hita húsin né heldur rafmagn sem fylgdi álagi við að hita húsin með ofnum sem gengu fyrir rafmagni. Það þykir hafa gengið kraftaverki næst að tekist hafi að koma hita á húsin á skaganum á nýjan leik, þökk sé mikilli og fórnfúsri vinnu þeirra sem lögðu nótt við nýtan dag til að það mætti takast.

Staðan í Grindavík hefur legið nokkuð ljós fyrir síðan í nóvember en þessir atburðir setja stöðuna í alveg nýtt samhengi. Gosið sem flestir töldu að væri það hættuminnsta af þeim gosum sem orðið hafa við Svartsengi reyndist valda miklum skaða sem kallar á að staldrað verði við og hlutirnir hugsaðir upp á nýtt. Endalaust er verið að ræða innviði og þá hvort innviðir séu nógu sterkir eða hreinlega fyrir hendi. Ekkert lát virðist vera á þessum atburði og hafa sérfræðingar nú sannreynt að landris sé hafið að nýju og gos sé hugsanlegt aftur innan fárra vikna. Hvað ætlum við að gera ef hraunið tekur að renna í átt að Grindavíkurvegi á nýjan leik? Verðum við nægjanlega vel búin undir það? Getum við með einhverjum hætti brugðist við þessari stöðu á þeim skamma tíma sem við höfum fram að næsta gosi til að koma í veg fyrir að Suðurnesin verði öll hita- og rafmagnslaus á nýjan leik? Verður hægt að ýta upp einhvers konar leiðigarði til að koma í veg fyrir að hraun renni í átt að Grindavíkurvegi á þessum kafla og koma þá í veg fyrir skemmdir á lögninni á nýjan leik?

Suðurnesin hafa algjörlega verið háð orkuverinu í Svartsengi allt frá stofnun Hitaveitu Suðurnesja eða í allt að 50 ár. Nú er veruleikinn hins vegar annar og við honum þarf að bregðast. Það getur ekki gengið að 30.000 manna byggð fái ekki grunnþjónustu sem er svo nauðsynleg, og þá er ég að tala um heitt og kalt vatn og rafmagn. Nú er verið að leita leiða til að virkja lághitasvæði í nágrenni Njarðvíkur sem hægt væri að styðjast við ef áfall af svipuðum toga ríður yfir. Það mun hins vegar taka tíma að koma slíkri lausn í gagnið og þangað til má reikna með að óvissan sem þessi eldsumbrot eru að valda haldi áfram.

Það hefur einnig vakið athygli margra að dreifikerfi rafmagns í sveitarfélögunum sé þannig að það ráði ekki við það að settir séu í gang nokkrir rafmagnsofnar þegar atburður eins og þessi ríður yfir. Það hlýtur að kalla á heildarendurskoðun á kerfinu. HS Veitur hafa haft einokun á dreifingu orku á svæðinu og íbúar hljóta að krefjast þess að úr þessu verði bætt. Það mun auðvitað hafa talsverð útgjöld í för með sér en það verður svo að vera.

Þá hafa margir velt upp þeirri spurningu hvort rétt sé að grunninnviðir eins og orkuöflun séu í höndum einkaaðila. HS Orka var á sínum tíma hluti af Hitaveitu Suðurnesja en í mars 2007 auglýsti ríkið 15,2% hlut sinn í fyrirtækinu til sölu. Kaupandi var á sínum tíma Geysir Green sem var orkuútrásarfyrirtæki í eigu FL Group, Glitnis og Mannvits. Þessi sala varð á vakt Samfylkingarinnar sem stjórnaði á sínum tíma ráðuneyti iðnaðar. Í framhaldinu tóku sveitarfélögin á Suðurnesjum ásamt Hafnarfirði að selja sig út úr hitaveitunni og endanleg niðurstaða varð síðan sú að skipta fyrirtækinu upp í HS Orku, sem var alfarið í eigu einkaaðila, og HS Veitur, sem er og hefur verið í meirihlutaeigu Reykjanesbæjar en tók einnig þátt í sölunni á HS Orku. Eina andstaðan við þessa sölu kom frá minni hluta bæjarstjórnar Reykjanesbæjar en annars staðar var þessi aðgerð samþykkt þegjandi og hljóðalaust. Sagan er skráð og ágætt að hafa það í huga þegar krafan um að innviðir skuli vera í opinberri eigu verður hávær.


Ræðumaður: Guðbrandur Einarsson

Virðulegur forseti. Ég vil þakka hæstv. ráðherra fyrir svarið. Mig langar kannski að byrja á því að leiðrétta hv. þm. Oddnýju Harðardóttur þegar hún nefnir að þessi fyrirtæki séu öll í einkaeigu. Ég vil bara minna á það að HS Veitur eru í meirihlutaeigu Reykjanesbæjar þannig að HS Veitur eru að meiri hluta í opinberri eigu til viðbótar við þá lífeyrissjóði sem þar eiga í hlut.

Við erum með fyrirtæki þarna sem njóta í raun og veru einokunar. Við getum í sjálfu sér keypt rafmagn frá öðrum en HS Orku en við getum ekki keypt heitt vatn frá öðrum en HS Orku og HS Veitur eru einokunarfyrirtæki í dreifingu á Suðurnesjum. Maður veltir því fyrir sér: Er ekki eðlilegt að það séu gerðar meiri kröfur á þessi fyrirtæki sem sinna þessari grunnþjónustu af því að þau eru í einokunarstöðu og neyða íbúana til að versla við þau?


Ræðumaður: Guðbrandur Einarsson

Virðulegur forseti. Ég vil byrja á að þakka fyrir þessa umræðu sem hér á sér stað. Hún er mikilvæg og mikilvægt að við eigum þetta samtal um þessa stöðu. Ég vil líka lýsa ánægju minni með að hæstv. forsætisráðherra skyldi gefa sér tíma til að heimsækja Suðurnesin í gær og finna á eigin skinni hver staðan er og jafnframt skynja það æðruleysi sem ríkir meðal fólksins á Suðurnesjunum.

VíkurfréttumTekið var viðtal við hæstv. ráðherra í og þar benti hún á mikilvægi þess að hafa heildarsýn sem tæki mið af þessari náttúruvá sem við getum farið að reikna með. Mig langar aðeins að spyrja betur um þessa heildarsýn, af því að ég held að við vitum öll hver heildarsýnin er og hvað við þurfum að gera, en ég held að okkur skorti í raun og veru þau verkfæri sem við þurfum að hafa til að ná utan um þetta og skapa öryggi allra þeirra  sem búa á Suðurnesjum.


Ræðumaður: Þorbjörg Sigríður Gunnlaugsdóttir

Forseti. Í gær heyrðum við lögreglustjórann á Norðurlandi eystra lýsa því hvað lögreglan þar er fáliðuð og að þar hefði lögreglumönnum ekki fjölgað um áratuga skeið. Þetta helst í hendur við veruleika lögreglunnar hér á höfuðborgarsvæðinu sem þjónar tæplega 250.000 íbúum þjóðarinnar en þar starfa í dag færri lögreglumenn en þegar embættið var stofnað árið 2007. Lögreglumönnum hefur fækkað um 40. Þetta gerist á sama tíma og fólksfjölgun hefur verið gríðarleg og öll verkefni lögreglunnar hafa þyngst. Dómsmálaráðherra staðfesti í sérstakri umræðu hér á Alþingi um daginn að á sama tíma hefur það jafnframt gerst að við sjáum aukinn vopnaburð í íslensku samfélagi. Við upplifum það að vopnuðum útköllum lögreglu og sérsveitar ríkislögreglustjóra hefur fjölgað. Fjöldi útkalla þar sem sérsveit hefur vopnast vegna skotvopna hefur þrefaldast frá árinu 2016. Starfsumhverfi lögreglunnar hefur því gerbreyst á síðustu árum. Fólki á landinu hefur fjölgað gríðarlega og lögreglan þarf mannafla, aukinn mannafla til að bregðast við. Viðbragð stjórnvalda er og hefur verið á höfuðborgarsvæðinu að fækka starfandi lögreglumönnum þegar við skoðum tímalínuna frá því að þetta embætti var stofnað og hver staðan er í dag. Það vill stundum gleymast, finnst mér, þegar við erum að tala hér inni í þessum sal um grunnþjónustu við fólkið í landinu og innviði að löggæslan er þar undir, mörg samfélagsleg verkefni sem hafa í sjálfu sér ekkert með afbrot að gera heldur þjónustuhlutverk lögreglunnar við borgarana í landinu. Ég er þeirrar skoðunar að við sem samfélag höfum ekki efni á því að vera með svona fáliðaða lögreglu,  svona vanfjármagnaða lögreglu og að löggæslan og réttarkerfið allt,  sjálft öryggi fólksins í landinu eigi ekki að vera afgangsstærð í pólitískri umræðu, hvað þá í fjármögnun.


Ræðumaður: Hanna Katrín Friðriksson

Herra forseti. Sjálfsögð vörn fyrir launafólk í landinu. Það er það sem forsvarsfólk hinnar svonefndu breiðfylkingar verkalýðshreyfingarinnar í kjaraviðræðum við Samtök atvinnulífsins kallar forsenduákvæðið sem þau vilja hafa um þróun vaxta og verðbólgu á næstu árum. Það er mikilvægt að tryggja eins og kostur er að heimili og fyrirtæki búi ekki við reglubundið vaxta- og verðbólguskrið. Það sama á auðvitað við um ríki og sveitarfélög, ekki síst á tímum þegar þau eru jafn skuldbundin og raun ber vitni núna. Það er í þessu sem hina raunverulegu kjarabætur liggja og það er ekki annað að heyra en að flestir átti sig á því. Árangurinn hins vegar er ekkert til að hrópa húrra fyrir, ekki bara nú hin síðustu ár heldur er þetta einn af rauðu þráðunum í efnahagssögu okkar hve illa tekst að koma böndum á vaxtakostnað okkar hér á landi, á þennan séríslenska vaxtakostnað.

Það er í þessu ljósi sérstakt og dapurlegt hve lítinn hljómgrunn tillaga Vilhjálms Birgissonar, formanns Starfsgreinasambandsins, hefur fengið um að fengnir verði óháðir erlendir sérfræðingar til að gera úttekt á kostum og göllum krónunnar og meta hvort við værum betur sett með annan gjaldmiðil. Þetta er risahagsmunamál fyrir bæði heimili og fyrirtæki. Þetta er tillaga sem á fullt erindi inn í kjaraviðræður. Hún á fullt erindi inn í vinnu stjórnvalda. Langtímaraunvaxtamunur, ekki bara við núverandi aðstæður heldur langtímaraunvaxtamunur okkar við okkar helstu viðskiptalönd, er í kringum 3% og þegar teknar eru saman skuldir opinberra aðila, skuldir fyrirtækja og skuldir heimila þá hleypur þessi aukakostnaður á hundruðum milljarða króna. Hvernig er það ekki forgangsmál stjórnvalda, samtaka atvinnurekenda, hagsmunasamtaka, einstakra starfsstétta, verkalýðshreyfingarinnar og fleiri að kafa ofan í þessi mál? Hvað kostar krónan okkur? Hvaða kosti eigum við aðra í stöðunni með hagsmuni þjóðarinnar í huga?


Ræðumaður: Guðbrandur Einarsson

Virðulegi forseti. Frumvarp fjármálaráðherra um uppkaup fasteigna í Grindavík fellur í grýttan jarðveg meðal margra Grindvíkinga. Þó að frumvarpið gagnist vel flestum eru til staðar jaðartilvik sem frumvarpið nær ekki að fanga. Þessum tilvikum er ágætlega lýst í mörgum þeirra umsagna sem fram komu um helgina. Það að komið hafi rúmlega 300 umsagnir ætti að segja okkur ýmislegt. Margir eru ósáttir við að verið sé að miða við hluta af brunabótamati, margir eru ósáttir við skilyrði um lögheimili og þá finnst mörgum súrt að geta ekki flutt áhvílandi lán með sér, væntanlega á nýja eign. Byggingarverktakar hafa líka sett sig í samband við þingmenn og lýst stöðu sinni sem ekki er góð. Ekki er verið að gera ráð fyrir að kaupa upp íbúðir sem þeir eru með í sölu. Það mun væntanlega gera það að verkum að þeir munu eiga erfitt með að halda áfram starfsemi þar sem þeirra eigið fé er bundið í húseignum sem ekki fást bættar.

Það er ljóst, virðulegur forseti, að gera þarf verulegar breytingar á þessu frumvarpi eigi það að geta náð utan um alla þá sem eiga allt sitt eigið fé bundið í húseignum í Grindavík, bæði íbúana sem margir falla á milli skips og bryggju í frumvarpinu og aðra sem eiga hagsmuna að gæta. Fulltrúar í undirnefnd um málefni Grindavíkur hafa óskað eftir fundi í nefndinni og í morgun komu viðbrögð við þessari beiðni.

Virðulegi forseti. Nú er orðið ljóst að einhver bið verður á því að þetta frumvarp verði lagt fram til þinglegrar meðferðar en gert hafði verið ráð fyrir að það myndi eiga sér stað í þessari viku. Vonandi er það vegna þess að taka eigi tillit til þeirra athugasemda sem borist hafa og við fáum í hendur frumvarp sem nái betur utan um alla þá sem í hlut eiga.


Ræðumaður: Hanna Katrín Friðriksson

Herra forseti. Ég þakka hæstv. ráðherra fyrir svarið. Það er auðvitað rétt að það er gríðarlega mikið álag á kerfinu. Við þekkjum það öll. Nákvæmlega þess vegna finnst manni liggja ljóst fyrir að eitt af lykilverkunum sé að hreinsa það af því sem er ekki annað en óþarfaskriffinnska þegar upp er staðið og í öllu falli að hafa upplýsingar fyrir hendi um hvort þetta fyrirkomulag, þetta tilvísanakerfi sem virðist býsna alltumlykjandi, svari raunverulega kostnaði. Ef staðreyndin er sú að á sex árum hafi ekki verið farið í það að átta sig á því hvort þetta spari tíma lækna, auki aðgengi fólks, bæti meðferð fjár — þetta eru allt grunnstoðir í því risavaxna verkefni sem er að bæta og tryggja hér áfram gott heilbrigðiskerfi — ef þær upplýsingar liggja ekki fyrir þá er það auðvitað ekki nógu gott. Ég tók þessa barnalækna sem dæmi af því að það er nærtækast og vegna þessa ákalls frá heimilislæknum, en dæmin eru bara svo miklu fleiri. Ég ætla að túlka svörin þannig, og kannski getur hæstv. ráðherra verið skýrari með það í seinni umferð, að raunverulega sé verið að fara í vinnu þannig að við fáum upplýsingar um það upp á borð hvort þetta sé kerfi sem virkar fyrir okkur eða hvort tími sé kominn til að snúa og finna aðrar leiðir.


Ræðumaður: Hanna Katrín Friðriksson

Herra forseti. Við þekkjum stöðuna á heilsugæslum landsins. Við vitum af erfiðleikum fólks við að fá tíma þar sem persónulegar tengingar og smá frekja er gulls ígildi í kerfi sem er sprungið. Við vitum líka af óheyrilegu álagi á heimilislækna en könnun frá síðasta ári sýnir að 25% þeirra hafa íhugað mjög alvarlega að fara í veikindaleyfi. Formaður Félags íslenskra heimilislækna segir að þessar sláandi niðurstöður hafi því miður ekki keyrt af stað þær breytingar sem læknar hefðu viljað sjá í kjölfarið. Þetta er í samræmi við orð formanns Læknafélags Íslands sem segir lækna upplifa í auknum mæli samráðsleysi við sig við mótun heilbrigðiskerfisins. Það er eiginlega sturlað að í þessu ástandi skuli skriffinnska að kröfu stjórnvalda vera að kæfa læknana. Nú virðist mælirinn fullur og þeir farnir að taka málin í sínar eigin hendur eftir áralanga þrautagöngu við að ná eyrum stjórnvalda. Félag íslenskra heimilislækna hefur sent frá sér áskorun til félagsmanna um að hætta að skrifa tilvísanir vegna barna þegar læknarnir eiga enga beina aðkomu að málinu nema einungis að skrifa út tilvísun að kröfu stjórnvalda svo að fólk geti fengið niðurgreiðslu frá Sjúkratryggingum. Í áskoruninni kemur fram að þrjú ársverk heimilislækna fóru í slíkar tilvísanir vegna barna á síðasta ári og þetta er bara brot af skriffinnskunni. Þetta veldur auðvitað ekki bara óþarfaálagi á lækna heldur líka foreldra sem þurfa að þvælast um í kerfinu til að þóknast kerfinu.

Mig langar til að spyrja hæstv. heilbrigðisráðherra hvort hann hafi upplýsingar um það hvort þessi krafa undanfarinna ára, krafa stjórnvalda um tilvísanir, hafi leitt til þess að betur sé farið með almannafé, hvort krafan hafi leitt til betri þjónustu við notendur kerfisins, hvort ráðherra hafi upplýsingar um að kraftar lækna séu betur nýttir með þessari skriffinnsku og í raun og veru,  af því að það liggur ekki ljóst fyrir, fyrir hverja þetta kerfi er hugsað.


Ræðumaður: Sigmar Guðmundsson

Virðulegur forseti. Ég á í þessum orðaskiptum við fjármálaráðherra að þessu sinni en þetta er málaflokkur sem teygir sig inn á öll málefnasvið, nánast öll málefnasvið, þannig að það er ofur einfaldlega þannig að við þurfum öll að taka höndum saman.

Ég fagna nú því sem hæstv. ráðherra er að tala um, til að mynda skaðaminnkun. Það er nefnilega hægt að gera ansi margt, bæði í skaðaminnkun, það er hægt að vinna betur í því að taka á móti fólki í bráðum vanda þannig að það fái aðstoð strax, þurfi ekki að bíða lengi eftir meðferðarplássi, við skulum ekki gleyma því að tala um forvarnir. En það sem kannski liggur mest á núna er auðvitað að fjölga meðferðarrýmum því að vandinn er þannig að fólk er ekki alltaf tilbúið, eins einkennilega og það hljómar, til að þiggja hjálp þannig að við verðum að geta mætt fólkinu þegar það vill það.

Heimildinvar til að mynda að fjalla um Mark Gunnar Roberts sem lést í desember eftir að hafa verið í fangelsinu á Hólmsheiði. Móðir hans segir:

„Fangelsin grípa þá fyrr en geðdeildin. Það er fáránlegt að anda léttar þegar þeir fara í fangelsi því þeir fá betri geðaðstoð þar, þótt hún sé ömurleg, heldur en þegar þeir ganga lausir.“

Þetta er bara ósköp einfaldlega veruleikinn sem blasir við okkur. Ég ætla að spyrja hæstv. ráðherra: Kann ráðherra einhverja skýringu á því af hverju samfélagið er svona sinnulaust, af hverju ráðamenn eru svona sinnulausir, og við hér á þingi, þegar ástandið er jafn alvarlegt og raun ber vitni?


Ræðumaður: Sigmar Guðmundsson

Herra forseti. Ég hef í vikunni verið að vekja athygli þingheims og fleiri á því, og við í þingflokki Viðreisnar, að það er fólk að deyja í stórum stíl vegna fíknisjúkdómsins hérna á Íslandi. Fjölmiðlar greindu frá því fyrr í vikunni að 18 ára drengur lést núna í janúar og ég veit um þrjú tilfelli til viðbótar þar sem fólk rétt yfir tvítugu hefur fallið á síðustu vikum vegna ópíóíðafíknar. Þetta eru um 100 einstaklingar, allt að 100 einstaklingar á ári ef miðað er við þær tölur sem hægt er að vinna upp úr gagnagrunni SÁÁ, sem falla úr þessum sjúkdómi á hverju einasta ári. Það deyja fleiri úr þessum sjúkdómi heldur en öllum samgönguslysum á Íslandi og það deyja fleiri úr þessum sjúkdómi heldur en flestum öðrum illvígum sjúkdómum á Íslandi. Hér er ég ekki byrjaður að tala um allt tjónið, þjáninguna, sorgina, eymdina sem leggst yfir heilu fjölskyldurnar, heilu stórfjölskyldurnar, ég er ekki að tala um allt fjárhagstjónið sem bæði fjölskyldur, fyrirtæki, sveitarfélög og ríkið verða fyrir með beinum og óbeinum hætti vegna þessa. Við getum auðvitað bæði sett þetta í samhengi við peninga og andlega líðan og við hljótum að þurfa að skoða báða þætti þegar við erum í einhvers konar viðbragði við þessum sjúkdómi. En vandamálið er að þrátt fyrir að við séum öll full af góðum vilja, því að það skynja ég svo sannarlega sterkt, þá gerist lítið. Það er ekki í gildi stefna. Við erum ekki að vinna samkvæmt neinni stefnu eða plani þegar kemur að þessum illvíga vágesti í samfélaginu og það er miður. Sú áætlun sem unnið var eftir rann út árið 2020 og síðan höfum við verið að gera þetta svona tilviljanakennt í fjárlögum hvers árs, bæta við peningum hér eða kroppa einhverja peninga þar. Það vantar áætlun og það vantar stefnu og það vantar plan.

Mig langar að spyrja hæstv. ráðherra: Gerir fólk í ráðuneytinu sér ekki alveg grein fyrir því að með því að leggja meiri fjármuni og ná árangri á þessu sviði getum við sparað ógrynni fjármuna hjá ríki, sveitarfélögum, fyrirtækjum — allt vinnutapið, öll bótakerfin, annað álag á heilbrigðiskerfið? Má ekki vænta þess að ríkisstjórnin fari að vinna fyrir þennan hóp?

Forseti minnir enn á ræðutímann sem er tvær mínútur í fyrri ræðu og ein mínúta í síðari ræðu í óundirbúnum fyrirspurnum.


Ræðumaður: Þorbjörg Sigríður Gunnlaugsdóttir

Frú forseti. Ég þakka þingmönnum öllum sem tekið hafa þátt í þessari umræðu og sérstaklega hæstv. dómsmálaráðherra. Mér hefur fundist fyrstu skref hennar í embætti gefa tilefni til þess að vera jákvæð og mér finnst svör hennar í dag vera á sömu nótunum. Næsta fjárlagafrumvarp held ég að muni svara því hvort og hvernig hún ætlar að sýna það í verki því að það er auðvitað sláandi til þess að hugsa að frá árinu 2007 hafi lögreglumönnum á höfuðborgarsvæðinu fækkað um 13% á sama tíma og fólksfjölgun hefur verið hér gríðarlega mikil, ævintýraleg fjölgun ferðamanna og allt umhverfi afbrota flóknara og þyngra en þá var. Ég er sammála því sem margir þingmenn hafa komið inn á um breytt starfsumhverfi lögreglunnar og flóknari veruleika. Við sjáum það bæði í tölfræði en líka í fjölmiðlaumfjöllun að vopnaburður er t.d. að aukast. En grunnurinn í allri umræðu um löggæslu hlýtur að vera að almenna löggæslan sé sterk. Almenna löggæslan er grunnurinn að öllu öðru starfi lögreglunnar. Ég vil líka sérstaklega árétta, af því að ég er hér að tala sérstaklega um höfuðborgarsvæðið, að ég er mjög vel meðvituð um það hver staðan er á landinu öllu og ég er ekki að nefna það til að gefa til kynna að mér þyki staðan á landsbyggðinni nægilega góð. Það er hún sannarlega ekki. Ég er tilbúin í samtal um frekari verkfæri í þágu lögreglu en það getur aldrei komið í staðinn fyrir það að vera með sterka löggæslu í grunninn. Ég þakka þingmönnum öllum fyrir umræðuna. Ég vona að hún veki ríkisstjórnarflokkanna af værum svefni sínum í þessum málaflokki og að þetta verði til þess að við förum að nálgast málaflokkinn töluvert ofar á blaði en verið hefur. Það er einfaldlega svo að ekki öll verkefni ríkisins eru jafn mikilvæg og hér erum við að tala um öryggi fólksins í landinu og frumskyldu stjórnvalda.


Ræðumaður: Sigmar Guðmundsson

Frú forseti. Það velkist enginn í vafa um að það er frumskylda stjórnvalda á hverjum tíma að tryggja öryggi, að við borgararnir getum reitt okkur á að lögreglan sé til staðar þegar á þarf að halda, að dómstólar hafi tök á að sinna starfi sínu þegar lögregluvinnunni sleppir og að fangelsiskerfið geti tekið við hinum dæmdu og þeir afplánað við mannúðlegar aðstæður og eigi möguleika á þjónustu til betrunar. Þegar þessi frumskylda bregst þá minnkar öryggistilfinning fólksins í landinu og glæpum fjölgar, líka ofbeldisglæpum sem geta ógnað lífi og heilsu og velferð.

Hv. þm. Þorbjörg Sigríður Gunnlaugsdóttir fór ágætlega yfir staðreyndir málsins í sinni framsögu. Það er sláandi, svo ekki sé fastar að orði kveðið, að á 17 árum hafi lögreglumönnum á höfuðborgarsvæðinu fækkað úr 339 í 297. Á 17 árum hefur lögreglumönnum fækkað á meðan íbúum fjölgar hratt. Ekki má gleyma því að ferðamönnum fjölgar líka stórfellt og verkefni lögreglunnar aukast þar af leiðandi líka. Það eru miklu færri á vaktinni með mun fleiri verkefni og mun alvarlegri verkefni líka. Það eru færri á vaktinni á meðan glæpum fjölgar og ógnin við öryggi borgaranna eykst að sama skapi

Og hvað með öryggi lögreglunnar sjálfrar? Er líklegt að færri lögreglumenn á stærra og fjölmennara svæði séu öruggari í störfum sínum? Þeir þurfa oft að vaða inn í alls konar aðstæður sem við hin getum ekki einu sinni reynt að ímynda okkur hverjar eru. Ofan á þetta fækkar svo menntuðum lögreglumönnum. Við verðum því að hlusta eftir því þegar lögreglumenn tala um að þeir óttist um öryggi sitt í starfi. Það þarf líka flokkurinn að gera sem rígheldur í embætti dómsmála og hefur gert samfellt í áratug. Hann þarf að hlusta eftir ákalli úr fangelsiskerfinu, frá dómstólunum og frá lögreglunni vegna þess að tölurnar og sögurnar sem við heyrum þaðan eru ekki í neinu samræmi við möntruna um að tryggja þurfi öryggi og velferð borgaranna í landinu.


Ræðumaður: Þorbjörg Sigríður Gunnlaugsdóttir

Virðulegi forseti. Á höfuðborgarsvæðinu starfa núna færri lögreglumenn en þegar embætti lögreglustjórans á höfuðborgarsvæðinu var stofnað 2007. Þá störfuðu þar 339 lögreglumenn en í dag eða í fyrra voru þeir 297 talsins. Hvað skýrir þá forgangsröðun að lögreglumönnum á höfuðborgarsvæðinu hafi fækkað á sama tíma og fólksfjölgun hefur verið gríðarleg og verkefnin þyngst? Fáliðuð lögregla er ekki bara staðan á höfuðborgarsvæðinu, yfir landið allt speglast þessar pólitísku áherslur stjórnvalda.

Þessi staða er tilefni umræðunnar í dag. Það er tímabært að vekja athygli á því hversu alvarleg hún er og hverjar birtingarmyndirnar eru. Ég vil sérstaklega ræða þrjú atriði. Fyrst að lögreglunni á höfuðborgarsvæðinu. Lögreglan þar þjónar í dag tæplega 250.000 íbúum landsins. Verkefnin eru mörg, fjölbreytt og sum hver auðvitað mjög þung. Hér á svæðinu hefur orðið gríðarleg fólksfjölgun frá því að sameinað embætti var stofnað en lögreglumönnum hefur hins vegar fækkað. Íbúum hefur frá 2007 fjölgað verulega, um 25%, en lögreglumönnum fækkað um 13%. Svo mikil fækkun getur einfaldlega ekki gengið upp hjá embætti sem fær til meðferðar 75–80% allra hegningarlagabrota. Fjárlagafrumvarp ársins 2024 færði embættinu 113 millj. kr. aðhaldskröfu. Hjá stofnun þar sem um 80–90% af rekstrarfé fara í laun hefur þetta strax áhrif. Í fyrra fjölgaði lögreglumönnum vissulega, en það var hins vegar ekki um raunfjölgun að ræða því vinnutímastytting hjá stofnunum sem eru á vakt allan sólarhringinn allan ársins hring gerir að verkum að fjölga þarf bara til að halda í horfinu. 2022 voru lögreglumenn á höfuðborgarsvæðinu um 1,2 lögreglumaður á hverja 1.000 íbúa eða um einn lögreglumaður á hverja 1.000 íbúa. Til að hlutfallið yrði svipað og þar sem hlutfallið er næstlægst á landinu þyrfti að fjölga lögreglumönnum hér um í kringum 200. Telur dómsmálaráðherra að svo fáliðuð lögregla búi við öruggt starfsumhverfi og geti náð fram tilgangi sínum?

Annað atriðið sem ég ætla að nefna er landsbyggðin. Árið 2020 var fjöldi lögreglumanna á hverja 100.000 íbúa næstlægstur á Íslandi í samanburði við 32 Evrópuríki. Staðan í alþjóðlegum samanburði er þess vegna langt frá því að vera góð. Umdæmin á landsbyggðinni eru víðfeðm sem gerir starf lögreglunnar á landsbyggðinni þyngra. Hvernig birtist þetta hjá fólkinu í landinu, t.d. í viðbragðstíma lögreglu sem er víða ábótavant samkvæmt orðum hæstv. dómsmálaráðherra sjálfrar? 2013 birtist mat ríkislögreglustjóra í sérstakri skýrslu um að 860 lögreglumenn á landinu væru algjör lágmarksþörf. Síðan hefur orðið mikil fólksfjölgun á landinu og fjöldi ferðamanna auðvitað vaxið ævintýralega. Þeir 895 lögreglumenn sem eru starfandi á landinu í dag eru þess vegna víðs fjarri lágmarksþörfinni og það er reyndar svo að til þess að geta talið upp í 895 lögreglumenn þarf að telja með alla ófaglærða og starfandi lögreglunema. Lögreglan hefur sjálf ítrekað á liðnum árum varað við stöðunni.

Þriðja atriðið eru fangelsin. Vilji og niðurstaða dómstóla er ekki virt þegar það gerist að fangelsisdómar fyrnast. Fangelsismálastofnun hefur sagt að vegna vanfjármögnunar hafi ekki verið hægt að boða dæmda menn til afplánunar. Að meðaltali líða tæplega tvö ár frá því að dómur fellur og þar til afplánun hefst. Fangelsismálastofnun sætti niðurskurði samfleytt í 21 ár. Síðasta áratug fyrndist 31 dómur fyrir ofbeldisbrot, fjórir fyrir kynferðisbrot. Það eru óboðleg skilaboð til brotaþola og samfélagsins alls, hefur ekkert með refsigleði að gera heldur það að dómar fái að þjóna tilgangi sínum. Viðreisn hefur margsinnis vakið athygli á löngum málsmeðferðartíma í réttarkerfinu, t.d. að kona sem kærir nauðgun þarf að bíða mánuðum og árum saman þar til endanleg niðurstaða fæst í mál hennar. Ekkert útskýrir þennan langan tíma annað en að of fáar hendur vinna of mörg verk. Kerfið er of fáliðað.

Ég bind vonir við þessa umræðu hér í dag og að ríkisstjórnin fari að nálgast lögreglu sem frumskyldu sína um öryggi fólksins  í landinu, þjónustu við fólkið í landinu og að réttarkerfið verði ekki lengur afgangsstærð í Stjórnarráðinu.


Ræðumaður: Sigmar Guðmundsson

Herra forseti. Það er þetta með viljann og verkin. Stjórnmál eru samtal og aðgerðir. Innantóm orð um aðgerðir sem verða ekki að veruleika eru í sjálfu sér lítils virði. Mér finnst við sjá allt of mörg dæmi um þetta þessa dagana hjá stjórnvöldum. Það virðist vera vilji hjá hluta ríkisstjórnarinnar til að koma til móts við þá Palestínumenn sem hafa mótmælt því að ekkert verði úr fjölskyldusameiningu sem þó hefur verið samþykkt. Hægri hluti stjórnarinnar er hins vegar tregari til þótt sá armur ríkisstjórnarinnar vilji glaður taka á móti fólki frá Úkraínu og hafi hlutast til um á sínum tíma að fólk sem var að flýja sósíalismann í Venesúela fengi aukna aðstoð. Allt á þetta að vera svo óskaplega flókið. En þetta er þó ekki flóknara en svo að óbreyttir borgarar hafa farið og sótt fólk sem ríkisstjórninni fannst of flókið að sækja, fólk sem er þá óhult frá sprengjuregni, tortímingu og dauða. Það er nefnilega þetta með viljann og verkin. Innantóm orð segja ekkert. Það eru verkin sem tala.

Það skortir ekkert á það að ráðherrar tali um nauðsynlegar aðgerðir til að stemma stigu við ópíóíðafaraldrinum og vímuefnavandanum sem leggur fólk í gröfina í tugatali á hverju einasta ári. Samúð okkar allra er svo sannarlega með þessu fólki og aðstandendum þess, en hversu mikils virði eru orð um aðgerðir sem aldrei verða að veruleika? Vandinn er flókinn en það leysir okkur ekki frá ábyrgðinni og að orðum fylgi efndir. Að lofa úrbótum en tefja og jafnvel hætta við verkin vegna þess að þau eru svo flókin er verra en að játa strax að menn ráði ekki við verkið. Innantóm orð án aðgerða vekja nefnilega falsvonir hjá fólki sem er að flýja sprengjuregn eða missa unga ástvini úr hræðilegum sjúkdómi. Þá er betra fyrir alla að stjórnarflokkarnir játi það hreinskilnislega að þeir nái ekki saman um aðgerðir. Það er nefnilega svo að stærsta flækjan í þessu öllu og reyndar fleiri málum er ósamlyndi og þref við ríkisstjórnarborðið. Þetta þref er því miður örlagavaldur í lífi margra.


Ræðumaður: Þorbjörg Sigríður Gunnlaugsdóttir

Virðulegi forseti. Hér á eftir fer fram sérstök umræða sem ég óskaði eftir að fá að eiga við hæstv. dómsmálaráðherra um fáliðaða lögreglu. Þessi staða er alvarleg og tímabært að vekja athygli á því hversu alvarleg hún er og hverjar birtingarmyndirnar eru fyrir fólkið í landinu. Það er þrennt sem ég ætla sérstaklega að draga fram. Hjá lögreglustjóranum á höfuðborgarsvæðinu, sem þjónar tæplega 250.000 íbúum þjóðarinnar, starfa í dag færri lögreglumenn en þegar embættið var stofnað árið 2007. Þá störfuðu þar 339 lögreglumenn en í dag eru þeir orðnir 297 talsins, voru það í fyrra. Hvað skýrir þá forgangsröðun stjórnvalda að lögreglumönnum hafi fækkað á þessu tímabili á sama tíma og fólksfjölgun hefur verið gríðarleg og verkefni lögreglunnar hafa þyngst? Árið 2022 voru starfandi 1,2 lögreglumenn á hverja 1.000 íbúa á höfuðborgarsvæðinu, einn á hverja 1.000. Telur dómsmálaráðherra að fáliðuð lögregla geti sinnt grundvallarhlutverki sínu, að geta tryggt öryggi borgaranna? Telur dómsmálaráðherra að svo fáliðuð lögregla búi við öruggt starfsumhverfi? Lögreglan yfir landið allt er fámenn í samanburði við önnur ríki. Árið 2020 var fjöldi lögreglumanna á hverja 100.000 íbúa næstlægstur á Íslandi í samanburði við 32 önnur Evrópuríki. Við þekkjum það að dómar hafa fyrnst í ofbeldis- og kynferðisbrotamálum en Fangelsismálastofnun hefur lýst því að vegna vanfjármögnunar hafi ekki verið hægt að boða dæmda menn til afplánunar. Ég hlakka til umræðunnar og ég segi það tímabært að löggæslan í landinu verði ekki lengur afgangsstærð í Stjórnarráðinu.


Ræðumaður: Sigmar Guðmundsson

Virðulegur forseti. Það sem ég vildi kannski halda til haga hér er að það sem vakir fyrir okkur flutningsmönnum er einmitt að bregðast við þessum vímuefnavanda sem við stöndum frammi fyrir. Ég hef ákveðnar efasemdir um að verðstýringar eða mjög miklar takmarkanir á aðgengi hafi bein áhrif á þá sem eru veikir af þessum sjúkdómi, það er kannski pínulítið það sem ég er að reyna að koma orðum að. Það getur vel verið að verðstýring geri það að verkum að við seljum færri lítra af áfengi í landinu. Ég held að það hafi ekki mikil áhrif á fólkið sem er með sjúkdóminn og er veikt. Við þekkjum öll gamla brandarann sem er mikið sannleikskorn í, útigangsmanninn sem sagði: Það eru helvítis vandræði með áfengið, það er orðið svo dýrt að ég hef ekki lengur efni á að kaupa mér skó. Þeir sem eru veikir forgangsraða þannig að þeir svala fíkninni. Mér hefur stundum fundist í gegnum tíðina að þegar við erum að ræða um vímuefnavandann og áfengisvandann þá séum við svolítið að friðþægja okkur með því að hlaupa í svona stýritæki eins og verðstýringu eða takmarkanir á aðgengi, vegna þess að ég held raunverulega að það hafi ekki áhrif á þann hóp sem á að vera undir í þeirri stefnu sem hér er. Sem einhvers konar aðgerð til að minnka neyslu almennt, draga úr unglingadrykkju eða eitthvað þess háttar — við getum alltaf rætt það í því samhengi og það ætla ég ekki að útiloka en mér finnst brýnt að halda þessu til haga, að við erum að ræða um sjúkdóm, þetta er sjúkdómur sem er svo skrýtinn að fólk leggur alveg óheyrilega erfiðleika á sig til þess að viðhalda fíkninni, og svona opinberar stýringar af ýmsu tagi, boð og bönn, hafa ekkert endilega sýnt sig að gera mikið fyrir þennan hóp sem er veikur. Hvort það hafi síðan áhrif á hina sem drekka sér að skaðlausu skal ég ekki segja en mér finnst sjálfsagt að taka þetta allt til skoðunar í þessari vinnu.


Ræðumaður: Sigmar Guðmundsson

Herra forseti. Ég vil þakka hv. þm. Eyjólfi Ármannssyni fyrir hans innlegg inn í þessa umræðu. Ég hef verið að nefna það hér að við þurfum öll að vera svolítið fordómalaus þegar við komum að þessu. Hvernig búum við til betra samfélag sem tekst á við þann vanda sem áfengissýki eða vímuefnavandi, alkóhólismi, eða fólk með fíknivanda er að valda? Það sem ég ætlaði kannski að undirstrika hér er að það er auðvitað hárrétt sem skein í gegnum alla ræðu hv. þingmanns að áfengi er alveg ótrúlega mikill skaðvaldur í samfélaginu. Við gleymum því oft af því við erum svo mikið að tala um ópíóíðana eða ólögleg vímuefni.

Þótt ég ætli að koma algerlega fordómalaus að þessari umræðu þá spyr ég: Ef þetta væri svo einfalt að aðgengið réði öllu, værum við þá í einhverjum vanda t.d. með ólögleg vímuefni? Það er ekkert opinbert aðgengi að hassi, kókaíni, amfetamíni, heróíni eða öllu þessu, við bara beinlínis bönnum þetta og höfum gert það frá upphafi. Hverju hefur það skilað? Ég hef ákveðnar efasemdir um að bannið hafi endilega skilað því að neyslan sé eitthvað minni. Það sama á auðvitað við um áfengið. Mér finnst að við þurfum að taka þetta til greina líka vegna þess að þó að ég sé mjög ákafur í því að vilja berjast gegn þessum vágesti sem fylgir því að vera með þennan sjúkdóm þá er það auðvitað þannig að langstærstur hluti fólks sem drekkur áfengi gerir sér það að skaðlausu. Ég ætla svo sannarlega ekki að gera athugasemdir við að það sé. Ef þetta væri svo einfalt að við gætum fjarlægt vanda með því að banna þá væri gott að lifa en ég held að dæmin sýni að það er ekki alveg svo einfalt. Við sjáum þetta líka með áfengisauglýsingarnar og netsöluna sem hv. þingmaður var að nefna. Það er bara ákveðinn veruleiki í gangi sem gerir það að verkum að það getur verið erfitt að framfylgja lögum sem eru þess eðlis að það er alltaf hægt að fara í kringum þau eins og dæmin sanna.


Ræðumaður: Sigmar Guðmundsson

Herra forseti. Ég ætlaði bara að bregðast aðeins við mörgu af því sem lagt hefur verið til í umræðu um þetta mál og þakka kærlega fyrir viðtökurnar hér í salnum. Það er gott að heyra það og fá það staðfest, sem ég þó vissi, að við erum öll mjög velviljuð því að gera miklu betur í þessum málaflokki.

Það er líka áhugavert að umræðan verður á köflum svolítið persónuleg. Við erum aðstandendur, við erum alkóhólistar sjálf eða þekkjum einhverjar sögur sem við getum miðlað hér í ræðustólnum til að við glöggvum okkur öll betur á vandanum. Það hefur komið vel fram hve hið samfélagslega tjón sem fylgir þessum sjúkdómi er mikið og það er nauðsynlegt að lágmarka það.

Mig langar aðeins að nefna, af því að ég komst ekki inn á það í flutningsræðu minni, eitt í þessu sem var nefnt hér áðan, þ.e. að til eru dæmi um að fólk þurfi að fara oftar en einu sinni, oftar en tvisvar, oftar en tíu sinnum og oftar en tuttugu sinnum í meðferð. Þá er oft auðvelt hjá sumum að draga þá ályktun að þetta meðferðarstarf virki ekki neitt. Sá sem þarf að fara svona oft í meðferð — það er eitthvað að meðferðinni. Þetta er hins vegar krónískur sjúkdómur og krónískir sjúkdómar eru þess eðlis að þeir geta tekið sig upp aftur og aftur. Hv. þm. Tómas Tómasson kom ágætlega inn á þetta hér áðan. Fólk getur farið í margar meðferðir og síðan allt í einu náð árangri í þeirri tuttugustu. Ég held því að lykilatriðið sé að við eigum aldrei að gefast upp á fólki. Ég þekki mörg dæmi um fólk sem hefur farið aftur og aftur en aldrei náð neinum sérstökum árangri en allt í einu gerist eitthvað. Það nær bata og verður fyrir vikið nýtur þjóðfélagsþegn. Þetta snýst bara um það að gefast ekki upp á veiku fólki, jafnvel þótt tilraunirnar séu margar. En þetta er ofsalega flókinn sjúkdómur og það er líka hárrétt, sem hv. þm. Tómas Tómasson kom inn á hér áðan, og fleiri nefndu það líka, að eftirfylgnin skiptir gríðarlega miklu máli einmitt vegna þess að þetta er krónískur sjúkdómur. Þú getur verið í bata í mörg ár. Svo verður eitthvert áfall í þínu lífi eða miklar breytingar eða annað og þá kikkar sjúkdómurinn inn og hringekjan fer af stað aftur. Fólk fellur og veikist á nýjan leik. Þetta er bara flókið. Þetta er bara eins og með marga aðra geðsjúkdóma. Þetta er svo margslungið, það er ekki þannig að til sé eitthvert eitt módel af því sem hægt er að gera sem henti öllum. Úrræðin verða að vera margvísleg og þau verða umfram allt að vera þannig að þau geti mætt fólki á þeim stað sem það er, alveg óháð því hvort menn eru að koma í fyrsta sinn í meðferð eða í það fimmtugasta. Þetta er einn angi af því sem ég vildi nefna.

Ég vildi líka leggja áherslu á það að þegar við erum að tala um að móta einhverja stefnu í þessum málaflokki til lengri tíma þá er nauðsynlegt að við komum öll svolítið fordómalaus að því borði. Ég hef t.d. alltaf haft ákveðnar áhyggjur af því í gegnum tíðina að við séum of mikið að velta fyrir okkur hlutum eins og verðlagningu á áfengi eða aðgengi að áfengi og að það verði einhvers konar skálkaskjól: Já, við erum að gera helling. En ég upplifi það einhvern veginn þannig að þeir sem veikastir eru kaupa vodkað sitt eða dópið sitt alveg óháð því hvað það kostar og þeir finna leið til að verða sér úti um það hvort sem það er til í búð eða ekki. En þessi umræða með aðgengið og verðið og allt hlýtur auðvitað samt, eins og ég nefndi hér í andsvari við hv. þm. Líneik Önnu Sævarsdóttur, að vera umhugsunarefni fyrir okkur sem viljum vera fordómalaus í þessu, hvort það sé tæki og tól sem virki vel í  fyrirbyggjandi aðgerðum. Að sama skapi verða þeir sem hafa miklar efasemdir um skaðaminnkandi úrræði, t.d. afglæpavæðingu neysluskammta eða jafnvel hreina lögleiðingu — getur það verið tæki sem minnkar skaða samfélagsins af þessum sjúkdómi? Mér finnst að við þurfum líka að vera fordómalaus þarna.

Ég nefndi það hér áðan í ræðu að auðvitað er það þannig að glæpaheimurinn sem fylgir fíkniefnum er óheyrilega stór, það er óheyrileg velta. Það er verið að selja efni sem kosta í raun ekkert sérstaklega mikið í framleiðslu. En af því að þetta fer í gegnum eitthvert neðanjarðarhagkerfi, er falið á milli landamæra og annað, þá er þetta orðið að mjög verðmætri vöru þegar það er komið á leiðarenda. Í þessu skjóli þrífst alls konar glæpastarfsemi, ofbeldi, hótanir, mansal og annað, og við verðum auðvitað að velta því fyrir okkur þegar við erum að móta stefnu til framtíðar. Getur verið að við þurfum að taka alvarlega umræðu um þetta og sjá hvort einhverjar breytingar þarna geti skilað okkur betra samfélagi? Ég vildi því kannski leggja áherslu á það að við séum bara fordómalaus í allar áttir í þessu.

Síðan langaði mig að nefna annað. Einstaklingar komu að máli við mig og voru að benda á hvað gert er í Danmörku. Þegar ungt fólk sem er komið á einhverja refilstigu — er farið út í afbrot, jafnvel farið að nota fíkniefni og alls konar viðvörunarbjöllur klingja í kringum það og er kannski leitt fyrir dómara. Þá hefur dómarinn það úrræði, ef viðkomandi einstaklingur, í samráði við sérfræðinga í kerfinu, býr til eitthvert plan um að koma sér á beinu brautinni aftur, t.d. með námi, með því að fara í meðferð, með því að gera alls konar uppbyggilega hluti, að gefa afslátt af refsingunni. Þá er fylgst með því hvort úrræðið skilar sér á endanum í því að einstaklingurinn verður á betri stað en yrði kannski í fangelsi. Það eru alls konar leiðir sem hægt er að skoða sem gætu verið partur af þessari vinnu.

Mér fannst líka mjög áhugavert að heyra hér, hjá hv. þm. Sigþrúði Ármann, þessa sögu af lækni sem er að láta lyf fylgja án þess að það sé endilega nákvæm skoðun á því hvort það lyf hafi akkúrat átt að vera það rétta en reyndin varð síðan sú að hægt var að fá út sömu niðurstöðu með miklu vægari úrræðum. Læknar eru náttúrlega með mikla þekkingu og allt það en þeir eru ekkert endilega, bara eins og annað fólk, allir með einhverja sérþekkingu á því sem snýr að alkóhólisma. Þetta þekki ég sjálfur. Ég hef margoft tekið það fram hjá læknum, þegar verið er að segja að ég þurfi að taka verkjalyf við einhverju, að ég geti ekki tekið þetta eða hitt verkjalyfið og læknirinn bara áttar sig ekkert á því út af hverju það er. Það þarf líka, eins einkennilega og það hljómar, að auka fræðslu í heilbrigðiskerfinu gagnvart þessum sjúkdómi.

Hún er alltaf svolítið áhugaverð umræðan um það hvað veldur þessum sjúkdómi eins og velt var upp hér í andsvari. Hvernig getum við ráðist að rót vandans? Það er auðvitað eitthvað sem við þurfum líka að hafa í huga. Eru það áföll, eru það erfðir? Er það hið félagslega umhverfi sem við ölumst upp við? Þekkingarleitin þarf að halda áfram þarna. Það breytir hins vegar ekki þeirri staðreynd að vandinn sem við erum með í fanginu núna er sá að það eru þúsundir einstaklinga þarna úti sem eru fárveikir af þessum sjúkdómi. Heilinn í þeim er ekkert sérstaklega mikið að velta því fyrir sér hvort vímugjafinn sé fenginn í gegnum áskrift hjá lækni eða hvort hann komi með einhverri ólöglegri leið í gegnum neðanjarðarhagkerfi til landsins eða hvort hann er löglega seldur í ÁTVR. Þarna þurfum við ákveðið fordómaleysi líka, við þurfum að átta okkur á því að heilinn í veiku fólki virkar eins gagnvart öllum þessum vímugjöfum. Það verður auðvitað að vera eitthvert pínulítið samræmi í þessu, þegar við erum að tala um þetta sem heilbrigðisvanda; að við séum ekki alltaf með það í huga líka að það þurfi að vera einhver refsielement í þessu. Auðvitað á allt fólk að vera ábyrgt gjörða sinna og ef fólk fremur afbrot á það að sjálfsögðu að svara til saka fyrir þau. En veikir fíklar eru oft bara mjög veikt fólk sem þarf miklu frekar aðstoð en refsingu og það er eitt af því sem við gætum svo sannarlega tekið inn í þessa umræðu. Það var nefnt hérna með fangelsiskerfið okkar. Við vitum það alveg að fangelsin eru full af fólki sem glímir við fíknivanda. Þar er fólk inni í lengri tíma. Einhver virkni í einhvers konar bata- og meðferðarúrræðum þar gæti gert það að verkum að þessi hringrás rofni sem alltaf er verið að lýsa. Þeir sem fara inn í fangelsin eru svo gjarnir á að lenda þar alltaf aftur og aftur.

Það er svo ótrúlega margt sem við getum skoðað til að laga ástandið í samfélaginu, bæði sem snýr að því að taka á bráðavandanum og taka utan um veika fólkið, líka það sem snýr að því að laga regluverkið okkar þannig að við séum  mögulega að lágmarka skaðann, viðurkenna að við getum ekki bjargað öllum, taka utan um það að þetta þarf að verða heilbrigðisvandi en ekki endilega vandi refsivörslukerfisins. En umfram allt finnst mér að við þurfum að vera svolítið fordómalaus gagnvart öllu því sem til álita kemur þegar verið er að móta stefnu af þessu tagi. Ég ætla bara að þakka aftur fyrir góðar viðtökur við þessu þingmáli.


Ræðumaður: Sigmar Guðmundsson

Frú forseti. Ég þakka hv. þingmanni aftur fyrir innleggið. Ég ætla ekki að hætta mér út í umræðu um það hvað af lyfjunum — þetta sem við í daglegu tali köllum læknadóp — eigi að nota og hvað ekki. En mig langar að nefna það við þingheim að ég held það sé hollt fyrir okkur öll að skoða svolítið söguna af því hvers vegna oxycontin varð svona algengt verkjalyf. Það var markaðssett í Bandaríkjunum sem sterkt verkjalyf sem væri öðruvísi en hin verkjalyfin að því leyti til að fólk yrði ekki háð því. Þannig fór það í gegnum allt lyfjaeftirlitið, blessað og staðfest af yfirvöldum í Bandaríkjunum. Um þetta eru til sjónvarpsþættir, bækur og annað. Afleiðingin er sú að milljónir fengu þessu lyfi ávísað vegna þess að læknarnir héldu að þeir væru að ávísa lyfi sem væri öruggt að ávísa. Faraldurinn sem síðan brýst út í framhaldinu er bara staðreynd og það hefur reyndar endað þannig í Bandaríkjunum að fjölskyldufyrirtækið sem framleiddi þetta lyf hefur þurft að greiða óheyrilegar skaðabætur til þeirra sem fallið hafa vegna þessa faraldurs.

Það sem snýr að fíkninni sjálfri og rótum hennar; hv. þingmaður kom ágætlega inn á þetta. Ég held að það sé orðin talsverð sátt um þá kenningu að áföll hafi mikið að segja í þessu. Við höfum vísindamenn sem hafa verið að reyna að velta því fyrir sér hvort þetta liggi einhvers staðar í genamenginu. Það getur verið erfitt fyrir okkur að átta okkur á því. Oft liggur alkóhólismi í fjölskyldum. En er það út af því að börn alast upp við alkóhólisma eða er það hreinlega vegna þess að það er eitthvað í genamenginu? Þetta vitum við t.d. ekki. Þetta er auðvitað mjög hollt að vita. Því fleiri rannsóknir um þetta, því betra. Þetta þurfum við allt að skoða og vega og meta þegar við erum að móta stefnu.

Við megum hins vegar ekki gleyma því að eins og staðan er núna skilgreinum við fíkn sem sjúkdóm. Þetta er heilbrigðisvandi og rétt eins og með annan heilbrigðisvanda verðum við að grípa fólkið sem þegar er orðið veikt og á úrræðin skilið. En ég tek undir það að við eigum líka að skoða hver rótin er. Það væri mjög forvitnilegt að vita það.


Ræðumaður: Sigmar Guðmundsson

Forseti. Mig langar aðeins að bæta við. Við erum t.d. að fá fréttir af því núna að svona oxycontin-töflur, sem eru stór partur af þessum ópíóíðafaraldri sem gengur, eru til hér á Íslandi þar sem búið er að blanda fentanýli saman við, sem þýðir þá að fólk er að taka miklu sterkara eitur en það áttar sig á. Þetta hefur valdið mörgum dauðsföllum ytra. Við höfum ekki séð neinar upplýsingar opinberlega um að sama staða sé hér. En það var í fjölmiðlum á dögunum frétt af því — það var verið að vitna í samskiptasíðu þar sem menn eiga viðskipti með alls konar efni og þá var einmitt verið að vara við þessum blönduðu töflum. Það er einn anginn af þessu öllu.

Auðvitað er það sem við köllum í daglegu tali læknadóp stór partur af vandanum núna, ópíóíðafaraldrinum og allt þetta. En við megum auðvitað ekki gleyma því að öll þessi lyf eru til vegna þess að þau gera gagn. Mikið af þessum lyfjum sem verið er að misnota eru líka lyf sem fólk hefur mikið gagn af í alls kyns læknismeðferðum og öðru slíku. En svo erum við líka með faraldur efna sem hvorki eru lögleg né eru læknadóp eða neitt annað heldur bara framleidd af einhverjum glæpahópum hér og þar um heiminn og flutt á milli landa. Þetta er risavaxinn og stór iðnaður sem þrífst náttúrlega mjög vel á því að þetta er allt saman neðan jarðar.

Við verðum auðvitað að grípa strax inn í. Við eigum ekki að líða það að við séum að missa svona margt fólk, hvort sem fólk er nú að nota áfengi, sem enn er stærsti og alvarlegasti vímugjafinn sem við notum á Íslandi, eða  eitthvað sem læknar skrifa út eða jafnvel læknadóp sem er flutt inn til landsins eins og er algengt og selt á svörtum markaði eða hvort við erum að tala um hin ólöglegu fíkniefni. Ég lít þannig á að þetta sé sjúkdómur. Allir þeir sem eru með þennan sjúkdóm geta orðið háðir öllum þessum efnum. Heilinn í okkur sem erum veikir alkóhólistar, á meðan við erum veikir, er ekkert að velta því fyrir sér hvort efnið sé löglegt, hvort hægt sé að kaupa það með löglegum hætti eða á svörtum markaði eða ekki. Þetta er bara fíkn og fólk verður ofurselt henni.


Ræðumaður: Sigmar Guðmundsson

Frú forseti. Ég þakka hv. þingmanni fyrir skoðanaskiptin um þetta. Ég held að í grundvallaratriðum séum við nú býsna sammála um það að þegar við erum að marka einhverja stefnu í einhverjum málaflokki til lengri tíma litið þá hljótum við að reyna að rýna öll þau gögn sem liggja fyrir, eru jafnvel byggð á vísindalegum rannsóknum og staðreyndum og jafnvel á því sem reynt hefur verið í öðrum löndum og gefist vel eða illa og allt þetta verði hluti af þessari vinnu. Þetta þarf allt saman að vera undir. En þar sem ég hef að meginefninu til verið að velta þessu fyrir mér út frá þeim sem mest eru veikir þá held ég að þessi lýðheilsumarkmið í sjálfu sér — fólk er eiginlega komið svolítið yfir þann hjalla að rök um hollustu eða heilbrigði skipti í sjálfu sér máli. En þetta á auðvitað heima í því sem snýr að forvarnahlutanum og öllum þessum fyrirbyggjandi aðgerðum sem við hljótum að hafa með okkur í vinnunni þegar við erum að skoða þetta. Eitt er að grípa fólk þegar það er orðið alvarlega veikt. Hitt er síðan að koma í veg fyrir að fólk verði mjög veikt eða grípa nægilega snemma inn í til þess að fólk eigi möguleika á því að lifa eðlilegu lífi án þess að vera ofurselt áfengi eða vímuefnum.

Mér finnst bara frábært að fá svona pælingar inn í alla þessa vinnu. Og af því að hv. þingmaður var að nefna að það væri gott að fá fram þessa tillögu óháð því sem er í gangi í ráðuneytinu þá vonast ég til þess að það sem er í gangi þar sé a.m.k. einhver viðleitni í því að við munum til lengri tíma vinna eftir einhverju plani. Við gerum það í samgöngumálum. Við erum að tímasetja og reyna að fjármagna áætlanir í loftslagsmálum. Við erum að móta okkur stefnu þegar kemur að mörgum öðrum þáttum heilbrigðisins. Við erum að reyna að gera það í menntakerfinu, vinna eftir einhverju plani, hafa einhverja sýn. Það að við séum ekki að gera það í þessum málaflokki er óboðlegt til lengri tíma.


Ræðumaður: Sigmar Guðmundsson

Frú forseti. Ég þakka hv. þm. Líneik Önnu Sævarsdóttur fyrir þetta innlegg. Mér fannst þetta afbragðsgott innlegg inn í þessa umræðu. Ég ætlaði reyndar að nefna það í ræðu minni, af því að ég hef sjálfur lagt áherslu á það og ég veit að það gera fleiri, að þetta mál er auðvitað ekki nein flokkapólitík. Þegar við erum að tala um svona alvarlega hluti þá held ég að við séum öll svolítið sameinuð í því markmiði að gera betur og megum ekki, finnst mér, missa þetta í einhverjar flokkspólitískar skotgrafir sem hefur reyndar ekki verið reyndin hér í þessum sal þegar kemur að þessum málaflokki. Ég hef ekki lesið þessa skýrslu sem hv. þingmaður nefnir en þarna er komið inn á nokkra þætti sem eru auðvitað mjög þess verðugir að þeir verði með í þeirri vinnu sem felst í því að búa til svona stefnu. Ég hef alls konar skoðanir á sumu af því sem hv. þingmaður nefnir, t.d. verðlagningu, aðgengi og öðru í þeim dúr. Að sjálfsögðu er hægt að færa rök fyrir því að þetta allt saman skipti máli. Það sem ég hef verið að reyna að gera í þessari umræðu er að beina sjónum mínum að allra veikasta hópnum sem er það fólk sem er með þennan sjúkdóm og er í virkri neyslu eða drykkju. Ég held t.d. að verðlagning eða aðgengi eða eitthvað slíkt hafi engin áhrif á þennan hóp. Veikur alkóhólisti og veikur fíkill skríður á milli sveitarfélaga til að sækja sér vín eða dóp ef hann þarf. En það sem hv. þingmaður nefnir getur hins vegar verið eitthvað sem við þurfum að taka umræðu um þegar kemur að ákveðnum forvarnaþætti eða þess háttar. Ég hef alltaf haft ákveðnar efasemdir um að t.d. mikil verðstýring hafi áhrif á þennan alvarlegasta hluta vandans sem ég er að nefna, bara út frá þessu sem ég tiltók, að þeir sem eru veikir sækja sinn vímugjafa hvað svo sem hann kostar. En allt þetta sem nefnt var hér af hálfu hv. þingmanns er eitthvað sem við þurfum mögulega að taka inn í stefnuvinnuna og kannski ekki síst það sem snýr að forvarnaþættinum.


Ræðumaður: Guðbrandur Einarsson

Virðulegur forseti. Ég þakka hv. þingmanni fyrir þetta. Ég er bara nokkuð glaður með að mannanafnanefnd skuli hafa leyft þessi nöfn af því að það voru foreldrar barnanna sem óskuðu eftir því að fá að láta börnin heita þessum nöfnum. En ég skil ekki samhengið á milli þess að leyfa eitt nafnið en banna hitt, en uppbygging nafnanna var alveg sú sama. Ég hef ekki verið að nefna eitthvað þarna sem er íþyngjandi. Ég vil frelsi. Ég óska eftir frelsi til að gefa börnunum mínum það nafn sem ég sjálfur kýs. Ég óska þess sama réttar fyrir aðra foreldra, að það sé ekki nefnd úti í bæ sem ákveður hvað börnin okkar eiga að heita samkvæmt einhverri málhefð sem, miðað við þau nöfn sem ég var að nefna hér, stenst engan veginn. Þetta er ekki málhefðin okkar eins og við þekkjum hana í dag, þetta gæti hafa verið þekkt einhvern tímann í fyrndinni. Við sjáum þetta bara vera að gerast. Eins og ég nefndi í ræðunni minni þá var það bannað hér á árum áður á Norðurlöndum að kenna sig við föður og móður. Það var verið að banna það. Og það var verið að banna okkur að taka upp ættarnöfn. Þeir sem voru búnir að því, þeir máttu halda þeim og börnin þeirra. En ég mátti ekki taka upp ættarnafn. Eins og hv. þingmaður nefndi hér í ræðu áðan þá eru það mörg sem vilja ekki kenna sig við föður eða móður, staða margra er slík. Þess vegna eigum við að virða frelsi fólks til að heita það sem það vill.


Ræðumaður: Guðbrandur Einarsson

Forseti. Ég þakka fyrir ræðuna sem hér var flutt. Þó að ég sé ekki sammála henni þá hafði ég gaman af henni. Ég leyfði mér hér í andsvari áðan að vitna í orð manns sem heitir Eiríkur Rögnvaldsson og las þau hér uppi í pontu en þar benti hann á að þetta gæti farið í bága við stjórnarskrá; það voru ekki mín orð í því samhengi.

Mig langar aðeins, af því að hv. þingmanni verður tíðrætt um íslenska málhefð, að geta þess sem ég nefndi hér í framsögu minni. Það er verið að leyfa nafn sem er skrifað Ullr — ég gæti kannski ímyndað mér að þetta hefði passað fyrir 200 árum eða 300 árum en ég sé þetta ekki ganga upp samkvæmt íslenskri málhefð — en ekki var leyft að heita Heiðr. Þetta er nákvæmlega eins að uppbyggingu, annað leyft en hitt er bannað. Við erum með kvennanafn sem er Erykah — er það heimilað út frá íslenskri málhefð? Þetta er ekki íslenskt, ekki eins og við myndum skilja það. Hér er vísað í íslenska málhefð sem ég veit í raun og veru ekki hver er.

Ég er íhaldssamari en andskotinn hvað þetta varðar og hef gefið börnunum mínum íslensk nöfn og haldið á lofti nöfnum formæðra og forfeðra. En mér finnst frelsið vera miklu mikilvægara en það að ég ætli að leyfa mér að styðja það að einhver hópur úti í bæ stjórni því hvað börnin mín eiga að heita.


Ræðumaður: Guðbrandur Einarsson

Virðulegur forseti. Ég heyri það að við hv. þingmaður deilum ekki sömu skoðun á þessu, það liggur bara fyrir. Ég álít að það sé ekkert endilega hlutverk foreldra að verja íslenska tungu. Ég sé það ekki sem mikla vörn fyrir íslenska tungu, ef ég miða við þau dæmi sem ég nefndi hér áðan, um hvaða nöfn er búið að samþykkja og hvaða nöfnum er búið að hafna — að þar sé verið að verja íslenska tungu eitthvað sérstaklega. Mig langar að vitna í einn frægan speking sem heitir Eiríkur Rögnvaldsson. Hann segir:

„En hefðir eru lítils virði nema samfélagið þar sem þær gilda hafi áhuga á að halda í þær. Hefð sem þarf að viðhalda með lögum er ekki hefð — heldur nauðung. Hér vegur þó þyngst að núgildandi lög standast ekki með nokkru móti jafnræðiskröfur samtímans — og eru raunar að því er best verður séð brot á 65. gr. stjórnarskrárinnar þar sem segir m.a. að allir skuli vera jafnir fyrir lögum …“

Þannig er það í dag, það eru ekki allir jafnir fyrir lögunum. Sumir fá að viðhalda t.d. ættarnafni en aðrir fá ekki að taka upp ættarnafn. Í þessu frumvarpi eins og það liggur fyrir núna er fólgið frelsi foreldra til að ákveða nöfn barnanna sinna sjálf en ekki einhver nefnd úti í bæ sem er að velta fyrir sér einhverjum allt öðrum hlutum en eru í hugum foreldra. Enda sjáum við að það er fullt af foreldrum sem eru með alls konar falleg nöfn sem þeir vilja gefa börnunum sínum en fá það ekki af því að íhaldssemi einhverrar nefndar úti í bæ er að stjórna ferðinni.


Ræðumaður: Guðbrandur Einarsson

Virðulegur forseti. Ég þakka hv. þingmanni fyrir andsvarið. Ég náði ekki fyrstu vangaveltunni hans eða númer tvö, heyrn mín náði því ekki, en varðandi rétt og skyldu, rétt  hvers einstaklings til að bera nafn og skyldu forsjáraðila til að gefa barni nafn, þá ber forsjáraðila skylda til þess að gefa barni nafn innan tiltekins tíma. Þannig er það skrifað inn í frumvarpið. Það er réttur allra að hafa nafn. Þetta snýst um frelsi. Þetta snýst ekki um það að einhver nefnd úti í bæ ákveði hvað barnið mitt á að heita heldur ákveð ég það sem ábyrgt foreldri og ég tel mig alveg til þess bæran að geta gert það, þekkjandi svona nöfn yfir höfuð. Hvaðan hefðin kemur varðar mig í sjálfu sér litlu, hvort hún komi frá Frakklandi, Danmörku, Svíþjóð, Þýskalandi eða Íslandi. Ef nafnið er bara þess eðlis að ég tel það vera fallegt og gott fyrir afkvæmi mitt þá finnst mér það vera minn réttur að fá að gefa barninu mínu slíkt nafn.

Varðandi ættarnöfnin þá kemur fram í þessu að það eru sumir sem fá að bera ættarnöfn en ekki allir. Maður veltir fyrir sér hvernig standi á því að sumir fái að gera þetta en aðrir ekki. Á einhverjum tímapunkti áttu þeir forfeður sem gerðu þetta, tóku upp ættarnöfn, en þeir sem myndu hugsanlega vilja taka upp ættarnöfn í dag mega það ekki. Það er ekkert frelsi fólgið í þessu.


Ræðumaður: Guðbrandur Einarsson

Virðulegi forseti. Ég mæli hér fyrir frumvarpi til laga um mannanöfn. Flutningsmenn eru ásamt sjálfum mér Hanna Katrín Friðriksson, Sigmar Guðmundsson, Þorgerður Katrín Gunnarsdóttir, Arndís Anna Kristínardóttir Gunnarsdóttir, Björn Leví Gunnarsson, Eva Sjöfn Helgadóttir, Gísli Rafn Ólafsson og Halldóra Mogensen. Frumvarpið felur í sér löngu tímabærar breytingar til að tryggja fólki frelsi til að velja sér og börnum sínum nafn. Fólk hefur kallað eftir þessu, eðlilega, enda er fátt sem er okkur jafn persónulegt og nafnið okkar.

Ásetningur forvera minna, sem settu gildandi mannanafnalög, var góður. Menn vildu koma í veg fyrir að börnum yrðu gefin nöfn sem yrðu þeim til ama og um leið að vernda tungumálið. Það er góðra gjalda vert þó að aðferðin hafi ekkert endilega verið rétt. Varðandi nöfn sem geta verið börnum til ama þá er í fyrsta lagi afar sjaldgæft að mannanafnanefnd hafni nafni af þeim sökum. Ákvörðun á þeim grundvelli felur í sér huglægt mat sem nefndin grípur ekki til nema í algjörum undantekningartilfellum.

Í öðru lagi eru ótal aðrir hlutir sem foreldrar geta gert börnum sínum í uppeldinu sem verður þeim til ama án þess að löggjafinn telji ástæðu til að grípa þar inn í, t.d. þegar foreldrar velja börnum sínum föt, klippingu eða tómstundir, gefa þeim hollan eða óhollan mat, velja búsetu o.s.frv. Engum dettur í hug að ríkið komi inn með regluverki og opinberri nefnd til að stýra slíku.

Í þriðja lagi þá elska foreldrar börnin sín og vilja ekki gefa þeim nafn sem yrði börnunum til ama. Komi einhver tilfelli upp um hið gagnstæða — ef foreldrar eru tilbúnir til þess að gefa barni sínu slíkt ónefni að það réttlæti opinbert eftirlit —þá er einfaldlega rétt að barnaverndaryfirvöld stígi þar inn. Það væri merki um alvarlega vanrækslu strax í frumbernsku sem gott væri að kæmi fram frekar en að hún strandaði sem synjun mannanafnanefndar eða það, sem er líklegra, að hún kæmi ekki einu sinni inn á borð nefndarinnar.

Við þetta má síðan bæta að fjölmörg góð og gild íslensk nöfn í mannanafnaskrá geta verið nafnbera sínum til ama. Börn hafa ótrúlega frjótt ímyndunarafl til að finna uppnefni og ýmsar persónur, bæði raunverulegar og skáldaðar, geta haft áhrif á það hversu vel manni líkar við nafnið sitt. Núgildandi mannanafnalög veita því enga raunverulega vernd gegn því að nafn sé einhverjum til ama.

Þá eru það hin rökin sem snúa að vernd íslenskrar málhefðar og nafnahefðarinnar. Það eru athyglisverð rök því að nafnahefðin okkar þróaðist í aldanna rás án þess að um hana giltu einhver sérstök lög. Það var ekki fyrr en fyrir rétt rúmri öld sem fólki datt fyrst í hug að setja lög til að verja hefð sem þá hafði ríkt í þúsund ár. Fyrstu lögin um mannanöfn voru sett árið 1914. Það var síðan árið 1925 sem lög voru sett sem bönnuðu fólki að taka upp ný ættarnöfn. Þau ættarnöfn sem áður höfðu verið tekin upp í málið voru bundin við börn og barnabörn þeirra sem tekið höfðu þau upp. Þeim lögum var reyndar nokkuð illa fylgt eftir þannig að allnokkur dæmi voru um að ættarnöfn væru engu að síður tekin upp á árunum þar á eftir.

Árið 1991 voru ný lög um mannanöfn samþykkt. Þar voru þá bæði þessi svokölluðu löglegu ættarnöfn sem og hin ólöglegu fest í sessi að nýju og skerpt á því banni að taka mætti upp ný ættarnöfn. Það rímar mjög illa við nútímasamfélag, virðulegur forseti, þar sem við erum með einhvers konar forréttindahóp sem má bera ættarnöfn og má viðhalda þeim út frá því að forfeður þeirra hafi á einhverjum tímapunkti ákveðið að breyta nafni sínu í þessa veru. Flest eru þessi ættarnöfn, í huga þeirra sem aðhyllast forsjárhyggjuna, sennilega mjög alvarlegt frávik frá íslenskri málhefð. Auðvitað á hverjum manni að vera frjálst hvort hann kýs að taka upp ættarnafn eða ekki, viðhalda ættarnöfnum sem notið hafa hefðar í viðkomandi ættum eða endurreisa jafnvel ættarnöfn erlendra forfeðra eða foreldra sem lengi vel var bannað samkvæmt íslenskum lögum.

Stundum heyrir maður að fólk óttist það að án mannanafnalaga muni allir Íslendingar að endingu taka upp ættarnöfn. Á hinum Norðurlöndunum hafi venjan einu sinni verið föður- og móðurnöfn en nú hafi bara allir ættarnöfn. Þá spyr ég venjulega á móti: Hvaða ættarnöfn hefðir þú gefið börnunum þínum ef það væru engin mannanafnalög? Svarið er ávallt það sama. Viðkomandi hefði bara gefið barninu sínu sama föður- og móðurnafn og hann gerði. Það fylgir ekki sögunni að á hinum Norðurlöndunum voru sett lög sem skylduðu fólk til að taka upp ættarnöfn; árið 1828 í Danmörku, árið 1901 í Svíþjóð og árið 1921 í Noregi. Þar var nefnilega löggjafinn að þvælast fyrir hefðinni og afnema hana. Hefðir eru miklu sterkari þegar þær fá að lifa frjálsar frá inngripum hins opinbera.

Við þurfum ekki lög eða þvinganir til að viðhalda einhverri tiltekinni hefð eða tilteknum venjum. Menningin lifir með fólkinu en ekki með lögunum. Útgangspunktur þessa frumvarps er að við eigum að geta treyst fólki til að þróa þessa nafnahefð okkar áfram með sama hætti og við eigum að geta treyst foreldrum til að velja börnum sínum nöfn sem verði þeim ekki til ama þegar fram í sækir.

Virðulegur forseti. Þetta frumvarp hefur verið lagt fram áður, á 148. þingi, 149. og 152. þingi, en náði samt ekki fram að ganga. Þegar frumvarpið var fyrst lagt fram fól það í sér löngu tímabæra breytingu, að nöfn yrðu ekki bara bundin ákveðnu kyni og að fólk gæti valið kenninafnið „bur“ í stað „sonar“ eða „dóttur“. Síðan þá hefur ríkisstjórnin staðið sjálf fyrir breytingum á lögunum sem er afar jákvætt. Þá hafa verið gerðar breytingar á frumvarpinu frá því að það var síðast lagt fram til að bregðast við umsögnum um að hægt yrði að knýja fram breytingar á nafni ef það væri beinlínis meiðandi fyrir barnið.

Það er ágætt að hafa það í huga að réttur til nafns nýtur verndar 1. mgr. 71. gr. stjórnarskrárinnar. Það er auðvitað persónubundinn réttur og nafn er nátengt sjálfsmynd og sjálfsvitund fólks og varðar fyrst og fremst einkahagi og persónurétt. Í þeim lögum um mannanöfn sem lagt er til að breyta eru víðtækar takmarkanir á þessum rétti sem ekki verða rökstuddar með vísan til almannahagsmuna eða annarra hagsmuna sem réttlætanlegt er að byggja á í nútímasamfélagi.

Ég mun nú í stuttu máli fara í gegnum breytingarnar sem frumvarpið felur í sér og hvers vegna þær eru svo umfangsmiklar að tilefni sé til að leggja fram frumvarp um ný heildarlög í stað þess að gera breytingar á gildandi lögum.

Hinu nýja frumvarpi er skipt í þrjá kafla í stað níu í gildandi lögum. I. kaflinn ber titilinn Fullt nafn og nafngjöf. Hann er um margt sambærilegur I. kafla núgildandi laga. Einn munur er að lögin hefjast nú á þeirri yfirlýsingu að allir hafi rétt til nafns sem hefur ekki komið áður fyrir í íslenskum lögum þótt um mikilvægan grundvallarrétt sé að ræða. Þá eru í kaflanum felld brott ákvæði sem snúa að millinöfnum og hámarksfjölda nafna. IV. kafli núgildandi laga um kenninöfn er felldur inn í hann og bætt við að heimilt sé að nota ættarnöfn sem kenninafn. Varðandi millinöfn er gengið út frá því að þau millinöfn sem nú eru í notkun geti annaðhvort verið skráð sem eiginnafn eða ættarnafn eftir því hvað nafnberinn kýs.

Í II. kafla er fjallað um nafnbreytingar. Þar eru ákvæðin efnislega lík VI. kafla gildandi laga nema ákvæðin eru einfölduð og takmarkanir á því hversu oft fólk geti breytt nafni sínu eru felldar brott.

Í III. kafla er að lokum samansafn ýmissa ákvæða sem taka til ritháttar nafna í opinberum skrám, reglugerðarheimildir fyrir ráðherra um rithátt og miðlun nafna og sektarheimildir ef forsjáraðilar draga það óhóflega að gefa barni nafn eða ef þeir gefa því nafn sem augljóslega er meiðandi eða vanvirðandi. Í fyrra tilfellinu hefur fjárhæð sektar verið reiknuð upp miðað við vísitölu og námunduð niður á næsta þúsund fyrir neðan. Þar er því um að ræða raunlækkun á fjárhæð sekta. Varðandi seinna tilvikið er lagt til að sektir fyrir að breyta ekki vanvirðandi nafni séu fimmfalt hærri en sektir fyrir það að draga það að gefa nafn. Flutningsmenn vona að það dugi til að róa þá þingmenn meiri hlutans sem hafa mestar áhyggjur af velsæmi í nafngjöfum barna.

Virðulegur forseti. Ef við skoðum nöfnin sem hafa verið samþykkt og þau sem hefur verið hafnað af mannanafnanefnd þá er erfitt að sjá einhverja skýra línu. Þannig hlaut nafnið Ullr náð fyrir augum nefndarinnar en ekki nafnið Heiðr. Erykah var samþykkt en ekki nafnið Nathalía. Gottlieb var samþykkt en ekki Rósmarín. Gunni var samþykkt en ekki Theo. Ekkert af þessum nöfnum er sérstaklega meiðandi eða vanvirðandi þótt mörg þeirra séu ný fyrir mér.

Þá gilda líka ólík lögmál um nafngjöf barna og fullorðinna. Þótt áfram verði talið að einhver tiltekin nöfn væru meiðandi ef þau væru gefin nýfæddu barni þýðir það ekki að þau rök standi til þess að banna fullveðja sjálfráða einstaklingi að heita því sem hann vill. Þvert á móti ætti fullorðið fólk að geta valið sér hvaða nafn sem er, meiðandi eða ekki. Frelsið snýst nefnilega ekki bara um það hvort við styðjum rétt fólks til að gera eitthvað sem við erum sammála, það snýst líka um að styðja rétt fólks varðandi það sem við erum ósammála um svo lengi sem grunngildum um að það valdi ekki öðrum skaða er framfylgt.

Virðulegur forseti. Í um þúsund ár hafði íslensk þjóð fullt og óskorað frelsi til að nefna börn sín þeim nöfnum sem hún kaus. Það frelsi skilaði þeirri nafnahefð sem Alþingi hefur síðustu áratugi talið þörf á að festa í sessi með sérstökum mannanafnalögum og með mannanafnanefnd. Er ekki kominn tími til að treysta fólki aftur fyrir eigin nöfnum? Eru það ekki almannahagsmunir?

Virðulegur forseti. Að því sögðu legg ég til að málinu verði vísað til allsherjar- og menntamálanefndar að lokinni þessari umræðu. Þar mun það vonandi hljóta skjóta og góða afgreiðslu.


Ræðumaður: Sigmar Guðmundsson

Herra forseti. Enn eitt dauðsfallið. Fjölmiðlar greina frá því í dag að þann 16. janúar lést 18 ára gamall drengur úr ofneyslu í heimahúsi. Enn eitt lífið sem fíknisjúkdómurinn hrifsar af okkur sem samfélagi. Þetta er 18 ára gamall drengur og við getum rétt ímyndað okkur sorgina hjá aðstandendum, fjölskyldu og vinum. Við getum líka tekið eitt andartak til að hugsa um það hvort sorg fjölskyldunnar og vina eigi ekki að vera sorg okkar allra, hvort við eigum ekki að reyna að beina sjónum okkar að þeirri staðreynd að það eru 100 einstaklingar á hverju ári sem hljóta sömu örlög og ungi drengurinn sem fjölmiðlar greina frá í dag, 100 manns á ári hverju. Ég veit að það er ekkert alltaf snyrtilegt að bera saman ólíka hluti, en hvað myndum við gera sem samfélag ef 100 Íslendingar myndu deyja af völdum náttúruhamfara í einu vetfangi? Samfélagið myndi lamast af sorg, samkenndin myndi brjótast fram hjá okkur sem við þekkjum öll mætavel og þessi sorg og þessi samkennd myndi síðan finna sér farveg í vilja og verki til þess að koma í veg fyrir það að svona áföll dynji yfir aftur. Af hverju nær þessi hugsun okkar ekki yfir í þá staðreynd að við erum að missa 100 einstaklinga, margt ungt fólk, vegna þess að samfélagið er sinnulaust og sofandi þegar kemur að þessum alvarlegasta heilbrigðisvanda sem blasir við íslensku samfélagi og reyndar heimsbyggðinni allri? Ég ætlaði að tala um annað hér í dag en ég sá mig knúinn til að halda enn eina ræðuna um þennan vanda úr því að fjölmiðlar birtu þessa frétt í dag. Okkur þingmönnum gefst tækifæri til að ræða þennan málaflokk í dag því þá mæli ég fyrir máli þar sem stjórnvöldum er gert skylt að móta sér stefnu í þessum málaflokki til lengri tíma. Það hefur engin stefna verið í gildi þegar kemur að áfengisvörnum og vímuefnavörnum frá árinu 2020. Ég held að það sé orðið tímabært að sinnuleysið víki og að við vöknum.


Ræðumaður: Guðbrandur Einarsson

Virðulegur forseti. Íbúar Grindavíkur hafa nýtt undanfarna daga til að sækja þá innanstokksmuni sem þeir hafa haft tækifæri til að sækja áður en til tíðinda dregur á nýjan leik sem allt útlit er fyrir að gerist innan skamms. Eðlilega hvílir staðan þungt á Grindvíkingum og þrátt fyrir að komið sé til móts við þá á ýmsan hátt er óvissan mikil. Verður hægt að flytja til Grindavíkur á nýjan leik? Munu Grindvíkingar geta gengið að húsinu sínu vísu í framhaldinu? Verða þessir atburðir viðvarandi? Munu fyrirtækin hverfa úr sveitarfélaginu, eitt af öðru? Ræður sveitarfélagið við að halda stjórnsýslunni gangandi? Á þessum tímapunkti er erfitt að veita svör við svona spurningum. Nú er hins vegar orðið ljóst að ekki verður um neina búsetu að ræða í Grindavík, a.m.k. ekki næstu misseri. Þótt sárt sé ætti það að eyða ákveðinni óvissu. Grindvíkingar bíða nú eftir svörum um uppkaup ríkisins og eftir atvikum fjármálastofnana á húsnæði í Grindavík. Það myndi veita Grindvíkingum tækifæri til að koma sér fyrir á nýjum stað og upplifa eitthvert öryggi. Þá vakna hins vegar nýjar spurningar sem vega þungt í huga heimamanna. Fyrsta spurningin sem maður heyrir er hvort miðað verði við fasteignamat eða brunabótamat þegar innlausn húsnæðis á sér stað. Vegna mikils munar á fasteignamati og brunabótamati er eðlilegt að spurt sé. Í mínum huga ætti alltaf að miða við brunabótamat sem endurspeglar betur raunverð húsnæðis. Þá veltir fólk líka fyrir sér forkaupsrétti þar sem mörg vilja halda í þá von að komast til baka þótt síðar verði, og ef af honum verður, hver muni sjá um viðhald húsa og lóða í millitíðinni. Því þarf einnig að svara en von Grindvíkinga er að upplifa einhverja festu og fyrirsjáanleika og þá von megum við ekki taka af þeim.


Ræðumaður: Þorbjörg Sigríður Gunnlaugsdóttir

Virðulegi forseti. Hæstv. ráðherra svaraði spurningu minni um það hvort hún telji fjölda lögreglumanna haldast í hendur við þau verkefni sem á lögreglunni hvíla og hún er afdráttarlaus í svörum um að svo sé ekki. Hæstv. ráðherra veit líka að þannig hefur staðan verið til lengri tíma. Þegar við horfum á markmiðin með setningu þessa nýja embættis árið 2007 þá sjáum við að lögreglumönnum hefur frá þeim tímapunkti og til dagsins í dag fækkað um meira en 40. Það er 13% fækkun lögreglumanna á sama tíma og höfuðborgarsvæðið allt hefur vaxið og fólksfjölgun verið gríðarlega mikil. Það er rúmlega einn lögreglumaður á hverja 1.000 íbúa. Hæstv. ráðherra talar um stóreflda löggæslu og nefnir tiltekin atriði þar. En það hljómar þannig að það séu þá aukin verkefni fyrir það starfsfólk sem þegar starfar hjá embættunum því tölulegur veruleiki málsins blasir við, um mannfjölda og að allt umhverfi afbrota er snarlega að breytast. Höfuðborgin stendur eins og hún stendur í samanburði við landsbyggð og Ísland stendur eins og það stendur í alþjóðlegum samanburði. Þetta er ekki ný saga. Þetta er staða lögreglunnar til margra ára. Ég saknaði þess hjá hæstv. ráðherra að heyra hvernig hún ætlar að bregðast við, hvaða pólitísku áherslur hennar við munum sjá birtast í næsta fjárlagafrumvarpi. Þegar staðan er sú að það vantar 200 lögreglumenn á höfuðborgarsvæðinu til að ná hlutfallinu þar sem það er næstlægst á landsbyggðinni þá þarf að gera betur. Mun það birtast í fjármögnun eða verða þetta orð um aukin verkefni þeirra lögreglumanna sem þegar eru starfandi? Þetta skiptir máli fyrir öryggi landsmanna, öryggi íbúa á höfuðborgarsvæðinu en ekki síður og jöfnum höndum öryggi lögreglumanna sjálfra.


Ræðumaður: Sigmar Guðmundsson

Virðulegur forseti. Ég vil þakka fyrir þessa umræðu. Ég hjó eftir því að hæstv. ráðherra talaði talsvert um að mikið hefði verið brugðist við. Staðreyndin er hins vegar sú að þessi þróun er búin að vera hangandi yfir okkur ansi lengi. Þetta þýðir að öryggi lögreglumanna á vettvangi, sérstaklega hér á höfuðborgarsvæðinu, er minna en það á að vera og þetta þýðir auðvitað líka að öryggi borgaranna er minna heldur en það á að vera. Það er síðan áhugavert undir sama málefnahatti þessa ráðuneytis eru útlendingamálin og þar hafa flokksmenn Sjálfstæðisflokksins talaði um að ríki stjórnleysi. Mér finnst að hæstv. ráðherra megi alveg bregðast við því að þegar flokkur hefur verið með tiltekið ráðuneyti svona lengi en ástandið í málaflokknum er eiginlega alveg hið sama hvar sem við berum niður, við getum bætt fangelsismálunum hér við, og er í þeim ólestri sem verið er að lýsa, af hverju ætti það að vera trúverðugt þegar menn ætla allt í einu að blása í herlúðra með litlum fyrirvara?


Ræðumaður: Þorgerður Katrín Gunnarsdóttir

Virðulegi forseti. Í lok árs 2012 skilaði þverpólitísk nefnd mjög skýrum skilaboðum til stjórnvalda: Það þarf að fjölga lögreglumönnum um 236. Það hefur ekki orðið raunin. Samfellt frá árinu 2013 hefur Sjálfstæðisflokkurinn stýrt þessu ráðuneyti. Við horfum ítrekað upp á fækkun lögreglumanna, ekki síst hérna á höfuðborgarsvæðinu. Hún var mjög áhrifarík heimsókn okkar þingmanna Viðreisnar til lögreglunnar á höfuðborgarsvæðinu þar sem okkur var sýnt að það vantar lögreglufólk hér á þessu svæði og því hefur farið hlutfallslega fækkandi. Löggæsla er frumskylda hins opinbera. Hlutverk lögreglu er að halda uppi allsherjarreglu, stemma stigu við afbrotum og greiða götu borgaranna. Skilaboð okkar í Viðreisn eru alveg skýr: Það þarf að efla löggæsluna því löggæslan er mjög mikilvægur hluti af innviðum þjóðarinnar sem við megum ekki vanrækja eins og verið hefur síðastliðin tíu ár.


Ræðumaður: Þorbjörg Sigríður Gunnlaugsdóttir

Forseti. Árið 2007 var nýtt embætti lögreglustjórans á höfuðborgarsvæðinu stofnað. Þá störfuðu þar 339 lögreglumenn og þjónuðu sjö sveitarfélögum. Svæði embættisins í dag þjónar um 250.000 íbúum landsins og eins og gildir um allar höfuðborgir og höfuðborgarsvæði eru verkefnin mörg fjölbreytt og sum hver mjög þung. Hún sinnir umferðareftirliti og til höfuðborgarinnar koma næstum allir ferðamenn sem sækja landið heim með tilheyrandi álagi. Miðborginni fylgir næturlíf og þegar líða tekur á nóttina fylgir því erill, því fylgja útköll og ofbeldi. Það eru breytur eins og þær að hér eru öll sendiráð landsins staðsett en síðast en ekki síst hefur þýðingu að á höfuðborgarsvæðinu hefur frá því að nýtt lögregluembætti var stofnað árið 2007 orðið gríðarleg fólksfjölgun á svæðinu. Þessum aukna fólksfjölda hefur hins vegar ekki verið fylgt eftir með því að efla löggæsluna til samræmis, þvert á móti. Árið 2023 hafði lögreglumönnum embættisins fækkað frá því sem var þegar til embættisins var stofnað og voru orðnir 297 talsins. Höfuðborgarbúum eða íbúum á höfuðborgarsvæðinu hafði fjölgað um 25% en lögreglumönnum hafði á sama tíma fækkað um 13. Það er ótrúlegt til þess að hugsa að svo mikil fækkun hafi orðið í lögreglunni á þessu langsamlega fjölmennasta svæði landsins þangað sem um 75–80% allra hegningarlagabrota koma til meðferðar. Þetta hefur líka gerst á sama tíma og rannsóknir sakamála eru stærri og flóknari en áður var og skipulögð glæpastarfsemi er orðinn veruleiki. Það er eðli málsins samkvæmt á höfuðborgarsvæðinu, hér eins og annars staðar, að alvarlegustu brotin eru fleiri á þessu svæði.

Árið 2022 voru lögreglumenn á höfuðborgarsvæðinu 1,2 á hverja 1.000 íbúa, einn á hverja 1.000. Til að hlutfallið verði svipað og hjá þeim embættum sem eru með næstlægsta hlutfallið á landinu þyrfti að fjölga lögreglumönnum á höfuðborgarsvæðinu um í kringum 200. Það er staðreynd að í öðrum löndum er hlutfall lögreglumanna hærra í höfuðborgum en landsbyggð en því er ekki til að dreifa hér. Þetta er sagt með þeirri vitneskju að staðan á landsvísu er heldur ekki góð. Landsbyggðin á Íslandi er sannarlega ekki ofalin í þessu sambandi. Umdæmi lögreglunnar eru víða um land stór og víðfeðm og þar þarf að gera betur. Árið 2020 var fjöldi lögreglumanna á hverja 100.000 íbúa næstlægstur á Íslandi í samanburði við 32 önnur Evrópuríki. Við stöndum ekki vel í alþjóðlegum samanburði.

Ég spyr hæstv. dómsmálaráðherra: Stendur til að gera betur. Munum við sjá pólitískar áherslur hennar birtast í næstu fjárlögum? Mun hún bregðast við þessum veruleika og í samræmi við ummæli hennar hingað til með því að fjárfesta af auknum krafti í löggæslu?


Ræðumaður: Þorgerður Katrín Gunnarsdóttir

Virðulegi forseti. Ég kem hérna upp sérstaklega til þess að fagna þessum nýja tón frá Sjálfstæðisflokknum sem bara fyrir þremur árum felldi beinlínis frumvarp um breytingu á mannanafnalögum.  Fyrir vikið er ég hingað komin, undir liðnum fundarstjórn forseta, til þess að óska eftir því að forseti liðki fyrir öllum þeim frelsismálum sem koma frá Sjálfstæðisflokknum af því að þau eru nú ekki mörg. Við getum bara byrjað á þessu máli sem hæstv. ráðherra hefur eindreginn stuðning okkar í Viðreisn við. Við lögðum þetta mál fram síðast, þá felldi Sjálfstæðisflokkurinn það, stráfelldi því miður. En batnandi fólki er best að lifa og þess vegna vil ég óska eftir því að forseti víkki út dagskrána og reyni að koma að þessum frelsismálum sem liggja svona þungt á Sjálfstæðisflokknum. Bara greiðum fyrir þeim.


Ræðumaður: Þorbjörg Sigríður Gunnlaugsdóttir

Virðulegi forseti. Ég heyri að hæstv. dómsmálaráðherra viðurkennir þá staðreynd málsins að það líður langur tími. Þegar langur tími líður frá því að dómur fellur og þar til afplánun hefst þá erum við í einhverjum tilvikum farin að brjóta gegn mannréttindum sakborninga en við erum auðvitað um leið að brjóta gegn hagsmunum brotaþola, t.d. þegar við erum að tala um kynferðisbrotamál. Ég hjó eftir því að ráðherra nefndi þá skýrslu sem unnin var en á sínum tíma kom fram tillaga hér í þingsal sem var samþykkt og miðaði að því að beita náðunum í auknum mæli vegna stöðunnar í fangelsunum. Ekki vegna þess að náðun eða sýkna eða skilorðsbundinn dómur hefði orðið niðurstaða dómsmála, heldur þurfti að beita náðunum vegna þess að Fangelsismálastofnun var of fjársvelt til að geta tekið fangann inn til afplánunar. Þegar við erum farin að beita náðunum og samfélagsþjónustu í málum sem varða tveggja ára fangelsi þá erum við farin að beita samfélagsþjónustu í kynferðisbrotamálum. Það skiptir máli að hafa þessi tímamörk á hreinu. Ég er mjög hlynnt aukinni notkun á sáttamiðlun, mjög hlynnt aukinni notkun samfélagsþjónustu. En það á þá að vera á einhverjum faglegum forsendum en ekki þannig að það sé verið að hlaða upp í öll önnur úrræði en að viðurkenna niðurstöðu dómstóla bara vegna þess að Fangelsismálastofnun er svo fjársvelt að hún getur ekki tekið menn inn. Samfélagsþjónusta á að byggja á einhverri hugmyndafræði en ekki bara blankheitum Fangelsismálastofnunar.

Að lokum myndi ég vilja biðja hæstv. ráðherra um að svara því, ekki hér og nú en ég á skriflega fyrirspurn um þetta, hvaða fjögur dómsmál það voru, kynferðisbrotamál, þar sem dómararnir fyrndust vegna stöðunnar hjá Fangelsismálastofnun.


Ræðumaður: Þorbjörg Sigríður Gunnlaugsdóttir

Virðulegi forseti. Viðreisn hefur oft í þessum þingsal rætt um langan málsmeðferðartíma í réttarkerfinu. Það höfum við gert við nokkra dómsmálaráðherra Sjálfstæðisflokksins sem allir hafa tekið undir alvarleika málsins en svo hefur lítið gerst. Kona sem kærir nauðgun þarf enn að bíða mánuðum og jafnvel árum saman eftir að niðurstaða fáist í mál hennar um það hvort það verði fellt niður eða ákæra gefin út. Fari málið fyrir dóm er það nánast alltaf þannig að endanleg niðurstaða liggur ekki fyrir fyrr en að einhverjum árum liðnum. Það líða ár. Ekkert útskýrir þennan langa tíma annað en að of fáar hendur vinna of mörg verk. Skýringin er engin önnur. Alvarleg staða birtist líka í því að Landsréttur mildar aftur og aftur dóma í alvarlegustu sakamálum því kerfið hefur ekki þótt vinna á nægilegum hraða. Önnur hlið á stöðu mála í kerfinu birtist í því að Fangelsismálastofnun hefur síðan ekki náð að kalla dæmda menn inn í fangelsi og þetta hefur gerst í ofbeldisbrotamálum og kynferðisbrotamálum.

Í desember síðastliðnum upplýsti dómsmálaráðherra í skriflegu svari til mín að tæp tvö ár liðu að meðaltali frá því að dómur félli og þar til afplánun hæfist. Síðastliðin tíu ár fyrndust dómar fyrir ofbeldisbrot í 31 máli. Fjórir dómar fyrir kynferðisbrot fyrndust. Það eru óboðleg skilaboð til brotaþola og samfélagsins alls og það er niðurstaða sem vinnur gegn markmiðum kerfisins og samfélagsins alls um að ná fram réttlæti. Og þá er komið að efni þessarar fyrirspurnar: Hyggst hæstv. dómsmálaráðherra grípa til einhverra aðgerða til að stytta biðlista eftir afplánun í fangelsum landsins? Hyggst hæstv. dómsmálaráðherra standa þannig að fangelsisvist og fangelsismálum að þar getum við sem samfélag raunverulega farið að tala um betrun?

Forseti. Ekkert ráðuneyti hefur verið undir stjórn Sjálfstæðisflokksins lengur en dómsmálaráðuneytið. Ég verð að nefna þetta. Sjálfstæðisflokkur hefur farið með völd þar óslitið undanfarinn áratug og lengur en nokkur annar flokkur hér á landi. Á sama tíma hefur Fangelsismálastofnun sætt niðurskurði samfleytt í 21 ár. Lögreglumönnum á höfuðborgarsvæðinu hefur fækkað umtalsvert á sama tíma og sprenging hefur orðið í fólksfjölda og á sama tíma og allt umhverfi afbrota er að þyngjast. Þetta ástand getur ekki gengið upp og ég óska viðbragða frá hæstv. ráðherra.


Ræðumaður: Sigmar Guðmundsson

Frú forseti. Ég vil þakka fyrir þessa umræðu og ég ætla ekki að taka þessari fyrirspurn af neinni léttúð. Ég fór sjálfur til Bandaríkjanna fyrir fáeinum árum til þess að gera sjónvarpsþátt um almyrkva á sólu sem þar var og ég held að það hafi tekið okkur meira en tvöfalt lengri tíma að komast á staðinn sem við ætluðum að fylgjast með myrkvanum frá og ég held að við höfum verið þrisvar eða fjórum sinnum þann tíma á leiðinni til baka. Það var umferðaröngþveiti alls staðar þar sem þessi almyrkvi sást. Þetta er stórkostlegt náttúrufyrirbæri. Fólk mun sækjast á stað þar sem dýralíf er mikið vegna þess að við þessar aðstæður þá tekur dýralífið strax við sér. Ég ímynda mér að bæði út af því að myrkvinn mun sjást best og lengst frá Látrabjargi og þar er líka mikið dýralíf þá muni fólk flykkjast þangað. Það kemur gríðarlegur fjöldi ferðamanna gagngert til að sjá þetta. Óvissuþættirnir eru margir út af skýjafari og öðru slíku. En ég held að við ættum að hugsa það í fullri alvöru að vera tilbúin með plan um það að fólk í þúsundatali muni mögulega sækja á staði sem við erum ekkert endilega vön að sæki á með litlum fyrirvara. Þannig að ekki er ráð nema í tíma sé tekið.


Ræðumaður: Þorgerður Katrín Gunnarsdóttir

Virðulegi forseti. Ég vil þakka hæstv. forsætisráðherra fyrir mjög efnismikið svar og mér finnst það skipta máli hvernig hæstv. forsætisráðherra fór lið fyrir lið yfir það hvað er í undirbúningi og ég fagna því sérstaklega að það er heildstætt mat um þetta mál í gangi. Ég tek undir það að áhættumat verður að vera byggt á góðum gögnum. Það skiptir líka máli að yfirvöld hverju sinni, stjórnvöld hverju sinni, miðli áfram upplýsingum, miðli gögnum og hafa það eins aðgengilegt og hægt er, ekki síst til að eyða óvissunni, eyða óöryggi. Mér finnst skipta máli að það hafi líka komið fram og þess vegna vil ég undirstrika þakkir fyrir góð svör.

Ég held að það sé annað sem er tengt og ótengt þessu sem ég vil koma inn á líka, talandi um langtímaplön. Við þurfum langtímaplön í svo mörgu. Núna þegar þessar eldhræringar og jarðhræringar eru á fullu á Reykjanesinu þá held ég að það þurfi ekki að koma neinu fólki á óvart, og ekki mér sem hef verið talsmanneskja þess að færa flugvöllinn í Reykjavík yfir í Hvassahraun, að við þurfum að halda áfram að færa flugvöllinn, ekki missa af því markmiði. Ekki síst núna eftir þessar eldhræringar þá er verðmæti flugvallarins orðið enn meira og mikilvægara þegar kemur að byggingu. Við þurfum að halda áfram að segja hvert við viljum fara með völlinn. Mín skoðun er sú að við þurfum að fara að taka þessar ákvarðanir, færa innanlandsflugið í Keflavík, byggja upp öflugar almenningssamgöngur, m.a. í formi lesta, og við þurfum að geta byggt upp áfram og gert langtímaplön líka fyrir kennslu- og æfingaflugið, sem ég sé fyrir mér að færist austur fyrir fjall eins og t.d. í nágrenni Selfoss eins og þau hafa verið að leggja áherslu á þar. Það er margt sem ýtir við okkur í stjórnmálunum og ýtir við stjórnvöldum að taka ákvarðanir sem skipta máli til skemmri tíma en ekki síður til lengri tíma þannig að við getum hafið þessi ferli. Við þurfum að tala skýrt og fara að taka ákvarðanir í þessum mikilvægu framtíðarmálum.


Ræðumaður: Þorgerður Katrín Gunnarsdóttir

Virðulegi forseti. Við Íslendingar erum að sigla inn í nýtt skeið óvissu af náttúrunnar hendi eins og við vitum. Þá er auðvitað ótrúlega dýrmætt að vera með öfluga vísindamenn sem geta varðað leiðina og gefið okkur vísbendingar um það hvar helstu áhættuþættirnir liggja og hvernig best sé að búa til raunhæf áform um framtíðaruppbyggingu á ýmsum svæðum sem liggja núna undir ákveðinni ógn. Óöryggið sem fylgir því að búa í harðbýlu landi þar sem náttúran ræður för getur verið mikil og eldgosahrinan núna á Reykjanesinu hefur sett mikilvægi þess að vera með langtímaplön og áætlanir um varnir á dagskrá.

Viðreisn leggur áherslu á að tekið sé á innviða- og öryggismálum heildstætt. Sumir hafa talað um okkur pínulítið sem lúða með langtímaplön og það getur vel verið að svo sé en við teljum mikilvægt að við þorum að horfa til lengri tíma, m.a. til að treysta öryggi fólks og reyna að ýta sem mestri óvissu út af borðinu. Tilfinning fólks er hins vegar þannig núna og hefur verið sú að ákveðin svæði fái athygli í ákveðinn tíma, skamman tíma oftar en ekki, og síðan tekur bara næsti atburður við. Ríkisstjórnir að okkar mati verða að geta haft augun á mörgum boltum í einu. Fólkið okkar um allt land, hvort sem það er fyrir vestan í snjóflóðahættunni eða austan í skriðu- og snjóflóðahættu eða hér á Reykjanesinu í stöðugum ótta vegna jarðskjálfta og eldhræringa, þarf að vita að við séum með ríkisstjórn sem horfir heildstætt á þetta.

Erfiðasta svæðið, segir Ármann Höskuldsson jarðfræðingur, í framtíðinni verður hugsanlega Hafnarfjörður. Hann segir, með leyfi forseta: „En kosturinn er sá að við erum búin að sjá hvernig þetta virkar og það þýðir að við getum farið að undirbúa og hanna og gera ráð fyrir því hvernig við bregðumst við ef eitthvað fer þar inn.“

Hann telur að það verði að fara að skoða að reisa m.a. eldgosavarnir í byggðunum vestast í Hafnarfirði og síðan þurfum við að skoða sérstaklega hvaða áhrif Brennisteinsfjalla- og Bláfjallakerfið hefur og hvað Krýsuvík og Eldvörpin segja okkur. Hann hefur varað við því að Krýsuvíkurkerfið sýni merki þess að það sé að vakna og það hafa fleiri vísindamenn gert. Á móti heyrum við líka, m.a. frá almannavörnum, að alveg frá árinu 2012 hafi verið í bígerð að búa til áhættumat fyrir þetta svæði, m.a. vegna eldfjalla. Það eru 12 ár síðan. Það eru fjögur ár eða ríflega þrjú ár síðan jarðskjálftahrinan við og um Grindavík byrjaði.

Við í Viðreisn teljum mikilvægt að það verði farið af stað og unnið þetta áhættumat. Ef það er byrjað þá er það frábært mál. Þá vil ég gjarnan fá að vita stöðuna og hvaða viðhorf hæstv. forsætisráðherra hefur m.a. í því að reyna að vinna þetta heildstætt fyrir Reykjanesið og síðan líka fyrir önnur svæði á landinu.


Ræðumaður: Þorgerður Katrín Gunnarsdóttir

Virðulegi forseti. Ég vil eins og fleiri þakka fyrir þessa fyrirspurn. Það er mikilvægt að það verði áfram unnið að þessum málum. Ég sé fyrir mér að við getum, ef rétt er á málum haldið, farið inn í ákveðið umhverfi aukinnar nýsköpunar á þessu sviði. Ég vil því taka undir það sem sagt hefur verið hér um að hraða vinnslu á þessu máli þannig að þingið geti sem fyrst tekið afstöðu til þess og mótað heildstæða stefnu í þessum málum. Sóknarfærin eru víða og m.a. á þessu sviði og ég tel mikilvægt að það verði hér ákveðinn einhugur í því að reyna að grípa þau að ákveðnum prinsippum sögðum. Við þurfum náttúrlega að huga að ákveðnum grundvallarprinsippum varðandi umhverfisvernd, varðandi náttúru og líka varðandi eðlileg auðlindagjöld og eðlilegt réttlæti sem fylgir slíkum rekstri. En fyrst og síðast þurfum við að halda áfram með þetta, helst í samvinnu allra flokka, til þess að við getum farið inn í ákveðna framtíð með m.a. enn öflugra þörungaeldi heldur en við erum að sjá núna.


Ræðumaður: Sigmar Guðmundsson

Frú forseti. Við erum reglulega minnt á það, Íslendingar, í hvers konar landi við búum, hvort sem það eru óveður, ofanflóð, heimsfaraldrar, jarðskjálftar eða eldgos. Þá fáum við oft að reyna á eigin skinni að náttúruöflin fara sínu fram og að maðurinn má sín stundum lítils þegar mest gengur á. En þótt við ráðum ekki endilega við náttúruöflin þá ráðum við okkar eigin viðbragði við yfirstandandi ógn og þeirri hættu sem getur orðið í framtíðinni. Lykilatriðið í þessu er auðvitað öflugt og gott vísindastarf sem þarf að vera grunnur að viðbragði á hverjum tíma. Viðbragð okkar við eldgosum og jarðskjálftum byggir auðvitað á þeirri þekkingu sem við höfum aflað á þeim sviðum. Það sama á við um ofanflóð, aftakaveður eða skæðar veirur. Ef við vanrækjum vísindastarfið þá erum við um leið að veikja viðbragðið, það segir sig sjálft. Góð og mikil þekking á kröftunum sem skapa hættuna er alger frumforsenda þess að verja fólk, mannvirki og innviði. Ég held að það sé óhætt að fullyrða að þótt við séum ekki endilega sammála um það nákvæmlega hvernig fjármunum ríkisins er best varið þá erum við að mestu sammála um að ríkisvaldið hafi þá frumskyldu að tryggja öryggi okkar eins og frekast er unnt gegn allri náttúruvá. Samhugur þjóðarinnar þegar slíkir atburðir verða er auðvitað besti vitnisburðurinn um það. Það hefur reynt gríðarlega mikið á almannavarnir á síðustu árum og það er rétt sem hér hefur komið fram að almannavarnir eru undirmannaðar og álagið er mikið. Þessu verðum við að breyta. Við höfum ofur einfaldlega ekki efni á því að vanrækja þennan þátt almannaöryggis. Í þessu samhengi langar mig líka að nefna að við höfum heldur ekki efni á því að taka fjármagn sem ætlað er í uppbyggingu varnarmannvirkja og nýta það í annað. Um það eru því miður dæmi.

Að lokum vil ég segja að við stöndum öll í þakkarskuld við þá sem hlutverk eiga í almannavarnakerfinu okkar, ekki síst þeim sem alltaf eru til taks með engum fyrirvara, jafnvel launalaust. Sú fórnfýsi verður seint fullþökkuð.


Ræðumaður: Guðbrandur Einarsson

Virðulegur forseti. Ég vil byrja á að þakka hv. þm. Gísla Rafni Ólafssyni fyrir að óska eftir þessari mikilvægu umræðu en um leið endurspeglar hún fyrirhyggjuleysið sem hefur ríkt í þessum málaflokki allt of lengi. Að búa í landi þar sem allt getur gerst ætti að gera það að verkum að til væru verkferlar til að takast á við náttúruhamfarir af þeim toga sem við erum t.d. að upplifa í Grindavík. En því miður virðist staðan vera sú að samhæfingu skortir, fjármuni skortir og starfsfólkið sem þarf að vinna þessi mikilvægu störf vantar. Það liggur fyrir að almannavarnir hafa ekki mannaflann til að vinna allar þær viðbragðsáætlanir sem þörf er á. Hér er mikil þörf á ofanflóðavörnum, þörfin hefur verið kortlögð, við vitum hvað þarf og hvað það mun kosta. Samt er ekki nema kannski helmingur af skattinum sem er eyrnamerktur ofanflóðasjóði að skila sér í slíka uppbyggingu. Við vitum að staða ríkissjóðs er í járnum og við sjáum að ríkisstjórnin er ítrekað að brjóta sparibauk barnanna okkar, taka peninginn sem á að fara í ofanflóðavarnir til að greiða niður yfirdráttinn. Önnur birtingarmynd þess er þegar ekki var hægt að reisa varnargarða um Svartsengi og Grindavík án þess að leggja nýjan skatt á almenning.

Virðulegi forseti. Ég vil þó fá að láta í ljós virðingu mína fyrir því fólki sem hefur unnið hörðum höndum við að bjarga því sem bjargað verður í þeim hamförum sem dynja á okkar fólki í Grindavík. Það má ekki láta það gerast að fjármagn skorti til að takast á við verkefni sem þessi. Við þurfum sem þjóð að vera undirbúin fyrir áraun af þessu tagi og þar skiptir máli að búa í haginn.


Ræðumaður: Þorgerður Katrín Gunnarsdóttir

Virðulegi forseti. Ég hef á umliðnum dögum og vikum fundað markvisst með kennurum og skólastjórnendum, þeim sem koma að skólastarfi, og það er einmitt ákall í þá veru að þau þurfi meiri stuðning, meiri stuðning í formi námsgagna, meiri stuðning í formi ákveðins utanumhalds en líka að þau geti sinnt öllum börnunum, 25, sumir með 28 börn í bekknum með fjölbreyttan bakgrunn. Þau ná ekki að sinna kennslunni, því sem þau hafa ástríðu fyrir. Þess vegna þurfum við að gera kennurunum okkar kleift að sinna öllum okkar börnum, hvaðan sem þau koma, inni í bekknum. Það er ekki að takast núna.

Ég fagna því sérstaklega ef það er þannig að hæstv. ráðherra ætlar að kynna hér frumvarp sem tengist skólaþjónustunni og PISA. Ég vil hvetja hæstv. ráðherra til að efla frekar námsgögnin. Það mun skipta kennara miklu máli en ég vona að við séum sammála um það að við þurfum að efla íslenskukennslu fyrir börn af erlendum uppruna. Við þurfum að efla íslenskukennslu fyrir alla þá einstaklinga sem vilja búa á Íslandi. Íslenskan er lykillinn að því að við verðum enn sterkara samfélag, lykillinn að enn betri lífskjörum fyrir okkur öll og við megum ekki skilja neina hópa eftir.


Ræðumaður: Þorgerður Katrín Gunnarsdóttir

Virðulegi forseti. Þegar tekin er ákvörðun um að reka öflugt skólakerfi er grunnhugmyndin sú að jafna rétt barnanna okkar í leik og starfi, að jafna stöðuna til náms og tryggja þannig jöfn tækifæri fyrir börnin okkar inn í framtíðina með sterka grunnmenntun í farteskinu. Skólinn okkar er þannig ákveðið lögheimili jöfnuðar í sterku velferðarsamfélagi. Þannig viljum við líka hafa það. En núna er hætt við komið að þessi grunnstoð skólakerfisins sé í hættu. Nú eru tæpir tveir mánuðir síðan við fengum niðurstöðu PISA. Við vorum öll hér meira og minna á innsoginu, eðlilega. Við óttuðumst þessar niðurstöður. Talað var um þetta í tvær vikur og síðan er þögnin ein eftir. Það var það sem ég óttaðist og ræddi m.a. um í þingsal. Ég lýsti áhyggjum mínum yfir því að við myndum ekki halda áfram með þetta stóra verkefni að tryggja þá grunnstoð sem skólakerfið er.

Mér finnst þetta mál, þetta risamál, það hvernig við byggjum upp skólann, styðjum við kennara, styðjum við börnin okkar, m.a. þau börn sem hafa íslensku sem annað tungumál, komum skilaboðum til foreldra, vera eitt stærsta málið í okkar samfélagi og ég vona að allir við ríkisstjórnarborðið séu einmitt að tala um þetta mál.

Mig langar að spyrja hæstv. ráðherra: Hvað er verið að gera til að styðja betur við kennara, veita þeim stuðning og styrk til að kenna?

Í öðru lagi: Hvaða áform eru um að kenna börnum sem eru með íslensku sem annað tungumál? Ef við tökum þau ekki strax föstum tökum og eflum íslenskukennslu, bæði fyrir börnin og foreldra þeirra, sjáum við fram á að mínu mati mun meiri erfiðleika, hugsanlega stéttaskiptingu, sem við viljum ekki sjá í íslensku samfélagi.

Í lokin langar mig að spyrja hæstv. ráðherra hvort það sé ekki örugglega verið að tryggja fjármagn til nýrrar stofnunar skólaþjónustunnar fyrir fjölbreytt, meiri og betri námsgögn til þess að styðja við kennara sem geta síðan tekið enn betur utan um börnin okkar.


Ræðumaður: Hanna Katrín Friðriksson

Frú forseti. Þetta hefur verið fín umræða hér um Norðurlandasamstarf, bæði af hálfu ráðherra, sem fór hérna yfir störf norrænu ráðherranefndarinnar í formannstíð Íslands — og það verður að segjast eins og er, svo ég byrji nú á því, að það er algerlega ljóst að hæstv. ráðherra Guðmundur Ingi Guðbrandsson stóð sig gríðarlega vel sem samstarfsráðherra Norðurlanda. Það var ánægjulegt að taka þátt í fundum Norðurlandaráðs þar sem þingmenn annarra Norðurlanda höfðu orð á því hve aðgengilegur  samstarfsráðherrann væri sem fór með formennskuna og hversu mikinn áhuga hann sýndi þessu samstarfi. Það skiptir okkur máli, svo því sé til haga haldið, og ég veit að þeir tveir hv. þingmenn, Bryndís Haraldsdóttir, sem er formaður Norðurlandaráðs núna, og Oddný G. Harðardóttir, sem er varaformaður Norðurlandaráðs, situr hér í forsetastól, munu sannarlega ekki vera síðri fulltrúar okkar Íslendinga, bæði þings og þjóðar, í störfum sínum á þessu ári.  En Ísland er nú tekið við formennskunni í Norðurlandaráði, eins og hv. þingmenn hafa farið yfir í ræðum sínum og ekki síst hv. þm. Bryndís, títtnefnd, sem fór yfir formennskuáætlun Íslands. Ég hef ekki neinu við þau orð að bæta. Hv. þm. Orri Páll Jóhannsson, kollegi minn í Norðurlandaráði,  fór líka yfir málið. En mig langaði að verja smátíma í að fara nokkrum orðum yfir vinnu vinnuhóps forsætisnefndar Norðurlandaráðs sem er að endurskoða Helsinki-samninginn, þ.e. þessa stjórnarskrá Norðurlandasamstarfsins, ef svo má segja. Hið rétta og formlega er að vinnuhópurinn er að skoða málið og meta þörfina á endurskoðun. Það er svolítið tæknilegt orðalag en það velkist svo sem enginn í vafa um að það sem við erum að gera er að koma með tillögu um ekki endilega hvort eigi að endurskoða heldur hvaða þætti ætti þá að taka til skoðunar. Hugmyndin er að vinnuhópurinn skili tillögum sínum til forsætisnefndar Norðurlandaráðs á þemaþingi ráðsins í Færeyjum í byrjun apríl.

Líkt og hv. þingmaður, formaður Norðurlandaráðs, fór hér yfir áðan um skipan hópsins þá er það stundum svolítið flókið og kerfið á það til að búa til ýmsar áskoranir fyrir fólk. Norðurlandaráð er þannig samsett að til viðbótar við að vera skipað 87 þingmönnum frá öllum Norðurlöndum, og síðan auðvitað sjálfsstjórnaríkjunum þremur eftir fyrir fram ákveðnu skipulagi, eru líka starfandi ákveðnir pólitískir hópar innan Norðurlandaráðs. Þeir eru fimm og svo geta einstaka þingmenn verið utan flokka ef þeim svo sýnist af því að við erum jú í pólitík og ekki alltaf sammála. Þó að við séum eitt samþættasta hérað heims, Norðurlöndin, og sannarlega sammála um mun meira en við erum ósammála um, þá er það engu að síður þannig að við erum jú í pólitík þannig að þessir pólitísku flokkahópar stýra vinnunni auðvitað líka og við sem þingmenn  Íslandsdeildarinnar t.d., held ég að fari rétt með, sitjum í fjórum af þessum flokkahópum. Já, akkúrat. Það er líka sú tilhögun sem þurfti að koma, þ.e. fulltrúar bæði landsdeildanna og flokkahópanna voru fulltrúar í þessum vinnuhópi. Þannig að vinnan við að koma vinnuhópnum á laggirnar hefur næstum því tekið jafn langan tíma og vinnan sem hefur farið í endurskoðunina en þá fórum við líka af stað fyrir alvöru, svo það sé bara sagt.

Ég sit sem sagt í þessum vinnuhópi fyrir Íslandsdeildina en jafnframt er ég formaður miðjuflokkahóps Norðurlandaráðs, sem er næststærsti flokkurinn. Þar eru  þrír flokkar hér á þingi, svo dæmi sé nefnt. Auk Viðreisnar, míns flokks, eru  það Framsóknarflokkurinn og Flokkur fólksins. Allir þessir flokkar eiga fulltrúa í Norðurlandaráði, fyrir Ísland. Vinnan fór af stað á þennan hátt: Ég hóf leik sem varaformaður en vegna veikinda formannsins, norsks þingmanns flokkahóps jafnaðarmanna, þá tók ég við sem starfandi formaður þar til  Jorodd Asphjell kemur til baka, vonandi hið fyrsta, og hef þess vegna stýrt vinnunni undanfarnar vikur. Þetta hefur verið mjög áhugavert.

Umræðan um þörfina á endurskoðun samningsins, sem var undirritaður  1962 — er það ekki rétt hjá mér? — hefur ekki tekið miklum breytingum. Hún hefur farið um víðan völl undanfarin ár. Þeir eru til, og ég tilheyri þeim hópi svo sem, sem telja þörfina töluvert mikla á að skerpa á ákveðnum hlutum þótt ekki séu teknar einhverjar gríðarlegar kollsteypur, á meðan öðrum finnst þetta alger óþarfi, það sé hægt að skerpa á samstarfinu á einhvern annan hátt. Svo eru flestir kannski einhvers staðar inni á milli. En það er algerlega klárt að hin ófyrirleitna og grafalvarlega, hræðilega innrás Rússa í Úkraínu fyrir núna tveimur árum breytti afstöðu fólks. Í  fyrsta lagi gjörbreytti hún umræðunni í Norðurlandaráði og afstöðu fólks til   þarfarinnar á því að endurskoða þennan samning. Þá á ég við það að samningurinn tekur ekki  að neinu leyti til öryggis- og varnarmála og það var þunginn í umræðunni. Vinnuhópurinn tekur eiginlega þann þunga sem verið hefur í umræðunni á fundum og þingum Norðurlandaráðs, frá því að Rússar réðust inn í Úkraínu, um öryggis- og varnarmál og fulltrúar Eystrasaltsríkjanna hafa tekið þátt í þeirri umræðu, hafa verið mjög sýnilegir á fundi Norðurlandaráðs, enda fara hagsmunir okkar þar um öryggi og frið í þessum heimshluta náttúrlega algerlega saman. Umræðan var um öryggis- og varnarmál, um viðbúnað, varnarviðbúnað, um samfélagsöryggi og síðan bara áherslu þessa óörugga ástands á aðra þætti sem eru auðvitað svo mikilvægir  öllum, en við erum með flokkafókus á Norðurlönd. Síðan er auðvitað alltaf hliðarauga á frið á norðurslóðum, mikilvægi þess, líkt og hv. þm. Bryndís Haraldsdóttir fór hér vel yfir áðan, og er svona lykilatriði í formennskuáætlun okkar núna.

Þetta voru stóru atriðin fyrst. Síðan  komu tillögur og ég er ekki auðvitað í neinum færum til að kynna þær hér, þetta á eftir að fara sinn gang innan vinnuhópsins. Við eigum eftir að skila tillögum til forsætisnefndar, eins og ég sagði, sem verður í byrjun apríl. Forsætisnefnd tekur síðan afstöðu og svo er málum vísað eftir atvikum áfram til ríkisstjórna Norðurlanda.

Eftir að þessari umræðu var lokið þá fór fókusinn yfir á loftslagsmál og umhverfismál, sem er að sjálfsögðu gríðarlega mikilvæg umræða líka og mikilvægt að við gleymum þeim áherslum ekki  á þessum óróatímum sem við lifum núna. Þetta er að mörgu leyti nátengt. Það er  svo sem önnur  umræða en auðvitað má rekja stóran  hluta þess ófriðar sem ríkir í heiminum   til stöðunnar í loftslagsmálum og hvernig við ætlum að bregðast við og hver helsta hættan er. Þar  fór töluverður tími í að ræða þau mál, enda er ekki farið mörgum orðum um það heldur í Helsinki-samningnum eins og hann er núna, enda barn síns tíma að því leyti til. Síðan fór umræðan og vinna hópsins yfir í aðra þætti eins og velferðarsamfélagið okkar, fór yfir í menntun og menningu, yfir í tungumálin og annað slíkt, samskipti okkar við t.d. okkar norrænu þingmenn á Evrópuþinginu. Það tengist að ákveðnu leyti öryggis- og varnarmálum þannig að við erum komin býsna langt.

Heyr, heyr.Ég er bókstaflega að renna út á tíma og ég er ekki byrjuð að tala um það sem mig langaði að verja töluverðum tíma í og það er staða vina okkar í Færeyjum, á Grænlandi og Álandseyjum. Þeir hafa mikinn áhuga á að nota þessa endurskoðun til þess að tryggja betra aðgengi sitt að Norðurlandaráði. Við Íslendingar höfum alltaf og munum halda áfram að taka vel í það og styðja það, ekki bara vegna  velvildar okkar í garð þessara frændþjóða okkar og skilnings á því hvað það er að vera lítil þjóð, heldur vegna þess til viðbótar að þannig verður Norðurlandaráð og norrænt samstarf enn þá sterkara, með sterkari röddum þessara aðila. Það er hluti af vinnunni og það er frábært að sjá hvað það er mikil samstaða um það. Það ríkja auðvitað samningar milli Dana annars vegar og Færeyja og Grænlands og samningar á milli Finnlands og Álandseyja, en allir þessir aðilar hafa komið gríðarlega sterkir inn. Við höfum náð góðu samtali um þessi mál, ekki allt á sér stað á vinnufundum heldur líka í tveggja manna tali eða tveggja þjóða tali, ef svo má segja. En ég er sannfærð um það að við eigum eftir að sjá góðar og jákvæðar breytingar á Norðurlandasamstarfinu þegar kemur til samningsins. En hitt er síðan að við verðum bara sterkari, Norðurlöndin saman, með betra samstarfi.


Ræðumaður: Þorbjörg Sigríður Gunnlaugsdóttir

Frú forseti. Ég þakka hæstv. ráðherra fyrir svarið. Ég myndi eiginlega  vilja  fá að árétta þennan punkt minn, að núna þegar öllum er að verða ljóst að við erum að horfa á stöðuna í Grindavík til lengri tíma, bara spurning hversu langan tíma, að þá verði að móta samtalið núna, að við séum jöfnum höndum að tala um húsnæðismarkað og atvinnulíf og atvinnu fólks, því að afkoma fólks er ekki síður öryggismál en húsnæði.

Hæstv. ráðherra nefnir súrefni, að þessu frumvarpi sé ætlað að vera það, og það er gott að heyra. Til að skapa von og öryggi og vissu um  það þarf  fyrr en seinna að heyrast skýrari taktur og skýrari tónn um það í hverju þessar aðgerðir felast. Er verið að hugsa hérna um einhverjar aðgerðir til lengri tíma litið, eitthvað í líkingu við það sem við sáum á tímum heimsfaraldurs eða er þetta  eitthvað annað? Ég heyri að ráðherrann talar um að hann er að fara að hitta aðila en mér finnst ég greina það að við séum ansi stutt komin í þessu þannig að ég vildi aftur biðja ráðherrann um að greina ögn nánar frá því hvaða hugmyndir þetta eru og hvort hann telji  að þetta frumvarp núna, til þess tíma sem það tekur, nái til allra þeirra sem eru aðstoðarinnar þurfi. Ég átta mig á því að ráðherra er ekki með fullsmíðað frumvarp hérna um aðrar aðgerðir, en hvaða vinna er í gangi í ráðuneytinu og er verið að hugsa um einhverjar aðgerðir sem við þekkjum frá tímum heimsfaraldurs eða er verið  að smíða ný úrræði?


Ræðumaður: Þorbjörg Sigríður Gunnlaugsdóttir

Virðulegi forseti. Ég held að fjárlaganefndin öll sé mjög einhuga um að vinna þetta mál vel og vilji gera sem allra best í því samhengi. Snögg yfirferð á þessu frumvarpi af hálfu hæstv. fjármálaráðherra sýnir að fjárheimildirnar hérna eru um 7,5 milljarðar. Það er talað um aðgerðir til svokallaðs millilangs tíma, hjó ég eftir. Ég myndi vilja taka undir sjónarmið hv. þm. Kristrúnar Frostadóttur hvað varðar Bríeti og hvet hæstv. fjármálaráðherra til að kynna sér umræður og jafnvel bókanir í fjárlaganefnd um það mál hér fyrir jól því að það skiptir máli að lagaumgjörðin þar standist skoðun.

Mig langaði hins vegar til þess að ræða stuttlega við ráðherra um atvinnuhlið þessa frumvarps. Við þekkjum öll sögurnar af því, og það á við um Grindavík eins og önnur bæjarfélög, að fólk býr og starfar innan sama bæjarfélags og er með sinn rekstur þar. Hér er verið að tala um  nýtt úrræði um tímabundinn rekstrarstuðning þannig að mig langaði bara að fá frekari umfjöllun hæstv. ráðherra um nánari hugsun þar að baki því að mér hefur fundist fyrstu viðbrögð vera mjög um það að  ræða  fyrst húsnæðismálin og svo  atvinnu. Það var auðvitað skiljanlegt í blábyrjun málsins en atvinnulíf og bær verða ekki í sundur skilin. Atvinnulífið er hjarta bæjarins og því myndi ég vilja heyra í ráðherra um þessa beinu styrki sem verið er að tala um. Telur hæstv. ráðherra að frumvarpið grípi þá rekstraraðila sem á þurfa að halda, að hér sé stigið nægilega stórt skref? Ég skil frumvarpið þannig að hér sé um að ræða 1,5 milljarða til næstu sex mánaða. Hver er sá 	stokkur sem frumvarpinu er ætlað að ná til og nær hann til allra sem eru þurfi?


Ræðumaður: Hanna Katrín Friðriksson

Herra forseti. Mig langar að byrja á því að leiðrétta þær fullyrðingar hæstv. fjármálaráðherra að Viðreisn hafi verið með miklar útgjaldatillögur. Það er einfaldlega rangt. En þetta er kannski nálgun á ríkisfjármálin sem ég er akkúrat að gagnrýna hér, það eru óábyrgar yfirlýsingar, það eru fullyrðingar um að það eigi að fara að laga hlutina bráðum, t.d. í vor, af því að það á að ræða þessa hluti. Það á að ræða aðhaldið í vor þegar fjármálaáætlun er lögð fram, það á ekki að gera það, það á að ræða það. Við þekkjum öll, því miður, ekki síst heimili landsins á eigin buddu, hver niðurstaðan er af ríkisfjármálunum þegar þessir ríkisstjórnarflokkar koma saman og ræða sig í gegnum hlutina. Það sem gerist t.d. í millitíðinni er að það eru kjarasamningar og það skortir nú ekki á yfirlýsingar um það hvernig ríkið ætli sér að koma að þeim kjarasamningum með enn frekari ríkisútgjöldum eða í besta falli skorti á aðhaldi í ríkisfjármálum.

Mig langar að spyrja hæstv. ráðherra hér í lokin: Hvernig sér hún fyrir sér að ríkið komi að kjarasamningunum þegar staðan í ríkisfjármálum er svona? Er það óútfylltur tékki sem síðan á að ræða í fjármálaáætlun, svo í fjárlögum næsta árs, svo fjármálaáætlun þarnæsta árs og svo koma kosningar og þá haga þessir ríkisstjórnarflokkar sér eins og þeir séu í stjórnarandstöðu og gagnrýna stöðu ríkisfjármálanna? Er það planið? Hvað er planið, hæstv. ráðherra?

Forseti minnir á að ræðutími í óundirbúnum fyrirspurnum er takmarkaður við tvær mínútur í fyrri ræðu og eina mínútu í síðari ræðu.


Ræðumaður: Hanna Katrín Friðriksson

Herra forseti. Ríkisfjármálin eru í ólestri. Með áframhaldandi óbreyttri nálgun þessarar ríkisstjórnar eru tvær leiðir færar: Hærri skattar á millistéttina eða auknar skuldir sem næsta kynslóð mun þurfa að borga. Hvort tveggja er auðvitað ótækt. Heiðar Guðjónsson fjárfestir gaf ríkisstjórninni þessa einkunn í útvarpinu í morgun: Hún eyðir eins og drukkinn sjómaður, alveg sama hvað gerist, það er ekkert sem stoppar. Þetta er rétt, útgjöldin hafa vaxið. En hvað stendur eftir? Hefur þjónustan í heilbrigðiskerfinu batnað, í skólakerfinu, í samgöngum? Svarið við þessu er nei. Meira að segja í blússandi hagvexti var ríkissjóður rekinn með halla og allir sem hafa komið nálægt rekstri vita að aðhald þarf að vera stöðugt og markvisst, líka á góðu árunum, sérstaklega á góðu árunum, því annars er erfitt að komast í gegnum þau mögru.

Saga þessarar ríkisstjórnar dregur óneitanlega úr trúverðugleika þess þegar nýr fjármálaráðherra segist ætla að viðhalda ábyrgri fjármálastefnu og ábyrgri efnahagsstefnu. Hvar ætlar ráðherra að skera niður? Hvar ætlar ráðherra að draga úr vexti báknsins án þess að það komi niður á grunnþjónustunni? Ætlar ráðherra loksins að fara að forgangsraða útgjöldum með hagsmuni almennings í huga? Ætlar ráðherra loksins að fara að skera af efstu lögum stjórnsýslunnar? Þetta eru hlutir sem Viðreisn hefur ítrekað kallað eftir undanfarin ár. Það er kominn tími til þess að stjórnvöld gefi þingi og þjóð skýr svör um nálgun sína í efnahagsmálum.


Ræðumaður: Þorgerður Katrín Gunnarsdóttir

Virðulegi forseti. Ég undirstrika að það skiptir miklu máli að við leitum allra leiða til þess að styrkja og efla bændur. Ég ætla að horfa á þessa tillögu þannig þó að okkur greini á í grundvallaratriðum. Ég tel regnhlífina samkeppni vera til hjálpar, til stuðnings öllum þeim sem starfa í öllum atvinnugreinum. Ég held að það hafi líka sýnt sig í gegnum tíðina. Ég segi líka að það er mjög eðlilegt að við horfum á öfluga milliliði eða afurðastöðvar eins og í þessu tilviki, ekki síst ef markaðirnir eru að stækka. Ég held að það sé eitt af stóru hagsmunamálunum okkar sem unnum íslenskum landbúnaði að stækka markaðinn til að búa til  burðugri bita og rekstrareiningar fyrir okkur. Með þessu er ég m.a. að hugsa um það hver ávinningurinn væri fyrir okkur til að mynda að vera í Evrópusambandinu.

Það er rétt sem hv. þingmaður segir, bændur í Evrópusambandinu er mjög mismunandi haldnir. Við vitum það líka að finnskir bændur eru mun sáttari við sinn aðbúnað en áður eftir að þeir gengu inn í Evrópusambandið. Er eitthvað fullkomið? Nei, síður en svo. Helsti ágreiningur til að mynda franskra bænda núna, og líka þýskra, er að  stjórnvöld eru hætt að niðurgreiða olíu til bænda eins og m.a. er gert  óbeint hér heima með litaðri eða blandaðri olíu og fleira. Það er okkar leið til að koma til móts við það svið. Ég held að það skipti miklu máli til þess að við höldum áfram að byggja undir íslenskan landbúnað að skoða hvaða hagsmunir eru fólgnir í því að fá aðgang að stærri markaði. Ég held að það væri mjög mikið af sóknarfærum fólgið þar af því að hvort sem við erum hérna heima eða í útlöndum finnum við það, nýkomin heim frá Þýskalandi, að þar eru neytendur líka að leita eftir heilsusamlegu matvælum beint frá býli  og þar er staða okkar Íslendinga alveg ótrúlega sterk þannig að við eigum að halda áfram með sprotann í hendi. Þannig eru íslenskar landbúnaðarvörur.


Ræðumaður: Þorgerður Katrín Gunnarsdóttir

Virðulegi forseti. Ég vil taka eindregið undir með hæstv. hv. þingmanni, það þarf að gera betur og það þarf að efla íslenska landbúnaðarframleiðslu mun betur og halda betur utan um bændur. Ég er meira að hugsa um bændur í þessu samhengi  en akkúrat stóru milliliðina, sem verða líka að vera sterkir og eru nauðsynlegir til að styðja við allt kerfið en ég hef meiri áhyggjur af því hvernig við getum stutt áfram við bændur og íslenska landbúnaðarframleiðslu. Við í Viðreisn  höfum óhikað sagt: Við viljum fjárfesta enn frekar í íslenskum landbúnaði en hins vegar er að okkar mati, og ég held  að kvartanir bænda undirstriki þá skoðun okkar, eitthvað að kerfinu eins og það er byggt upp núna, að ekki er hægt að sjá stöðu bænda sterkari, og sérstaklega kannski sauðfjárbænda,  en raun ber vitni og við þekkjum ágætlega.

Hv. þingmaður nefndi réttilega sameiningu og samruna Kjarnafæðis og Norðlenska, sem var gerð  undir núverandi lagaverki, undir regluverki samkeppnislaga. Þar greinir okkur kannski á. Ég er svo sannfærð um  að samkeppnin, hvar sem borið er niður, muni auka  nýsköpun, frelsi, sprotastarfsemi o.s.frv., hvort sem er í landbúnaði — við sjáum það í öðrum greinum, í ferðaþjónustu, við erum að sjá það með markvissum hætti í sjávarútvegi o.s.frv. Þessi samruni var gerður eftir ákveðnum tilmælum frá Samkeppniseftirlitinu þannig að það er hægt að fara í sameiningar og samruna fyrirtækja undir núverandi regluverki. Mér finnst meiri bragur á því að það sé gert. Hvers vegna treystir hv. þingmaður ekki núverandi regluverki til að halda áfram á þessari leið sem hann fór svo vel yfir? Þessi samruni hefur skilað sér betur  en menn  bundu kannski vonir við. Ég vona svo innilega og ekki síst að sá samruni sé að skila sér síðan beint til bænda. Það er það sem við þurfum á að halda.  Þess vegna er mín spurning til hv. þingmanns, sem ég veit að lifir og hrærist sem bóndi og er með mikinn metnað fyrir þeirra hönd, af hverju við eigum ekki frekar að reyna að styrkja þessar grunnreglur samfélagsins um samkeppni,  regluverkið um að halda áfram á þeirri braut undir regnhlíf samkeppninnar en ekki að fara í undanþágur og því um líkt.


Ræðumaður: Sigmar Guðmundsson

Herra forseti. Það er fagnaðarefni fyrir okkur öll að sjá að verðbólgan er á niðurleið samkvæmt því sem fram kom í gær. Eins og við vitum öll er það gríðarlegt hagsmunamál fyrir okkur öll. Þetta er hagsmunamál fyrir fjölskyldur landsins, fyrirtæki, sveitarfélög og ríkissjóð. Verðbólgan þarf hins vegar væntanlega að lækka enn frekar og hraðar til að við förum að sjá einhverjar vaxtalækkanir hjá Seðlabankanum. Við verðum hins vegar að vera meðvituð um það að þessi lækkun núna skýrist að miklu leyti af útsölum í janúar en vonandi heldur þessi þróun áfram.

Það er þó einn stór óvissuþáttur í þessu öllu sem verður verkefni okkar hér í þessum sal að leysa. Eins og við vitum er mikil krafa á útgjöld ríkisins vegna kjarasamninga. Þá er mikil samstaða um það í stjórnmálunum að leysa hratt og vel úr vanda Grindvíkinga þótt það muni þýða aukin ríkisútgjöld. Það er auðvitað þannig að aukin útgjöld ríkisins geta leitt til verðbólgu ef ekki koma til skynsamlegar aðgerðir á móti, til að mynda með hagræðingu eða eftir atvikum aukinni tekjuöflun. Ég held að það verði seint sátt um að bregðast við þessu með skattlagningu á það fólk sem nú er að semja um kjarabætur við atvinnulíf, ríki og sveitarfélög. Sú leið fæli í sér að ríkið væri að fjármagna kjarabætur til þessa fólks með annarri hendi en hirða til baka með hinni. Mér finnst að frekari eignasala í fjármálakerfinu þurfi að vera í einhverjum forgangi þegar þetta allt saman er skoðað vegna þess að hluti af þessum væntanlegu útgjöldum eru einskiptisútgjöld og þá væri hægt að nota þessa fjármuni til að mynda til að grynnka á skuldastöðunni. Það sem snýr að varanlegum útgjöldum í tilfærslukerfin þarf hins vegar að fjármagna með varanlegri aðgerðum. Ég hef saknað þess mjög að ríkisstjórnin sýni á spilin þegar við blasir mikil útgjaldaaukning ríkissjóðs núna á næstunni, allt að 150 milljarðar, jafnvel 200 milljarðar kr. ef allt er talið. Það er líka full ástæða til að hafa áhyggjur af því að þessi ríkisstjórn muni ekki valda þessu stóra verkefni. Til að hægt sé að gera þetta þá þurfa stjórnmálin að ganga í takt og það höfum við svo sannarlega ekki séð við ríkisstjórnarborðið á undanförnum misserum.


Ræðumaður: Hanna Katrín Friðriksson

Herra forseti. Þegar Lísa í Undralandi spurði köttinn til vegar sagði hann á móti: Hvert ertu að fara? Ég veit það ekki, svaraði Lísa. Þá skiptir ekki máli hvaða leið þú velur, sagði kötturinn. Þetta þekkta samtal úr sögu Lewis Carrolls frá árinu 1865 er óþægilega lýsandi fyrir vegferð ríkisstjórnarinnar í heilbrigðismálum, því miður. Alla tíð þessarar ríkisstjórnar hefur verið talað um að styrkja heilsugæsluna, auka þjónustuna og fjölga heilsugæslustöðvum til að minnka álagið á bráðamóttöku Landspítala. Þetta hljómar vel. En ef hæstv. ríkisstjórn byggi í raunheimum, þar sem almenningur býr, þá myndi hún sjá að þetta eru orðin tóm. Þau sem hafa reynt að bóka tíma hjá lækni vita að það er oftar en ekki ómögulegt því að það er búið að loka fyrir tímabókanir. Heimilislæknar búa við þær aðstæður að þeir hafa ekki undan að útbúa tilvísanir til annarra lækna, nú eða til sjúkraþjálfara eða tilvísanir fyrir stoðtæki, hækjur, fullorðinsbleiur eða eitthvað annað. Heilbrigðisstarfsfólkið okkar á annað og betra skilið en svona skriffinnsku- og tilvísanafargan, ekki síst þegar tilgangurinn er óljós og afleiðingarnar eru enn frekara álag á heilsugæsluna. Ríkisstjórnin hefur sett meiri fjármuni inn í heilbrigðiskerfið en henni hefur mistekist að nýta þá fjármuni vel, að nýta þá fjármuni almennilega í þágu notenda. Í samtölum okkar í Viðreisn við forsvarsfólk heilbrigðisstofnana hefur enda skýrt komið fram aukið ákall eftir almennilegri stýringu í kerfinu vegna þess að án slíkrar stýringar er viðbótarfjármunum hreinlega sóað. Munið þið hvernig kötturinn svaraði Lísu? Það er kominn tími til að stjórnvöld hlusti. Afsakanir um ríkisstjórn sem brúar allt pólitíska litrófið ganga ekki lengur, herra forseti. Það er öllum sama. Fólk vill bara heilbrigðiskerfi sem virkar.


Ræðumaður: Þorgerður Katrín Gunnarsdóttir

Virðulegi forseti. Ég átti í gær orðastað við forsætisráðherra um þá staðreynd að ég skynja stöðugt meira óöryggi og ákveðna óvissu í hjörtum okkar Íslendinga. Í gær einblíndi ég á manngerða óvissu og óttapólitík en í dag langar mig að tala um þá óvissuþætti sem við ráðum illa við, óöryggi sem fylgir því að búa í harðbýlu landi þar sem náttúran ræður för. Eldgosahrinan á Reykjanesinu hefur sett mikilvægi þess að vera með langtímaplön og áætlanir um varnir á dagskrá. Ég hef sent fyrirspurn um sviðsmynd og áhættumat fyrir Hafnarfjörð, Voga og Hveragerði til forsætisráðherra og í raun þurfum við þetta áhættumat fyrir allar Reykjanesskagann. Á ferðum mínum um landið ræðir fólk einmitt öryggi, innviði, þjónustu. Fyrir austan höfðu íbúar áhyggjur af því að það var ekki búið að tryggja öryggi íbúa á Seyðisfirði og Norðfirði. Flateyringar bíða eftir að snjóflóðavarnargarðarnir þar verði viðunandi eftir skellinn 2020 og fara inn í enn einn veturinn í óvissu um öryggi sitt. Við getum síðan nefnt Siglufjörð, Patreksfjörð, Eskifjörð og fleiri samfélög sem þekkja það að búa við óvissu og ógn skriðufalla og snjóflóða. Í vikunni féll einmitt eitt snjóflóðið í Súðavíkurhlíð og veginum lokað. Þar þurfum við að setja Súðavíkurgöng strax á dagskrá. Það var mikil mildi að ekki fór verr en við vitum vel að þetta var ekki í fyrsta og ekki síðasta skipti sem flóð fellur á þessu svæði.

Viðreisn leggur áherslu á að tekið sé á innviða- og öryggismálum heildstætt. Tilfinning fólks hefur verið að ákveðin svæði fái athygli í skamman tíma í senn og svo tekur bara næsti viðburður við. Ríkisstjórnir verða að geta haft augun á mörgum boltum í einu og fólkið okkar um allt land á ekki að þurfa að lifa við stöðuga óvissu um öryggi sitt. Hér þurfum framtíðarsýn, stefnufestu, stjórnfestu og forgangsröðun fjármuna.


Ræðumaður: Þorgerður Katrín Gunnarsdóttir

Virðulegi forseti. Með fullri virðingu fyrir forsætisráðherra þá skil ég vel að forsætisráðherra skauti m.a. yfir óeininguna á stjórnarheimilinu.

Ég er sammála hæstv. ráðherra, ef stjórnmálafólk hefur verulegar áhyggjur af þeirri skautun sem er núna að birtast okkur með einum eða öðrum hætti þá á ábyrgt stjórnmálafólk hér í þessum þingsal að vinna gegn henni, tala gegn skautuninni. Þess vegna skiptir máli að við höldum áfram m.a. með vinnu þegar kemur að útlendingamálum og ég vil undirstrika það að við Íslendingar eigum að taka vel á móti fólki. Við verðum líka að þora að viðurkenna að við getum ekki tekið á móti öllum en við þurfum hér infrastrúktúr til þess að taka vel á móti fólki, byggja upp íslenskukennslu, byggja upp farveg innan okkar góða samfélags sem tekur vel á móti fólki en við eigum ekki að leyfa skautuninni að halda áfram af því að það gerist ef ábyrgt, frjálslynt stjórnmálafólk stígur ekki fram og nýtir tækifærið og völd sín til þess að vinna gegn þessari skautun.

Ég ítreka það: Það skiptir máli að við þurfum núna stjórnfestu. Við þurfum stefnu og við þurfum ákvarðanir í risamálum. Ef við erum ekki að fara að fá þessar ákvarðanir núna á næstunni sem ýta undir framfaramál, er þá bara ekki komið nóg af þessari ríkisstjórn? Er ekki best að fara að horfast í augu við veruleikann og boða sem fyrst til kosninga?


Ræðumaður: Þorgerður Katrín Gunnarsdóttir

Virðulegi forseti. Samfélagið okkar er auðvitað dásamlegt en ég verð þó að segja að ég hef ákveðnar áhyggjur. Ég skynja ákveðið óöryggi, ég skynja ótta fólks á mörgum sviðum. Auðvitað búum við við stanslausa óvissu þegar kemur að sjálfri náttúrunni og hún er ekkert á okkar valdi. Við þekkjum það og við kunnum að kljást við það. Hitt er síðan ótti sem er að mínu mati manngerður; ótti og óöryggi sem beinlínis er verið að spila inn á og er á okkar valdi.

Ég hef síðastliðnar vikur orðið vör við fleiri og fleiri mál sem einn öflugur stjórnarflokkur er sífellt að spila fram, þ.e. Sjálfstæðisflokkurinn, kannski skyndilega í veikri von um að ná hljómgrunni meðal almennings meðan fylgið er í frjálsu falli. En þetta er alvarlegt. Við erum að sjá þetta í orkumálunum, það er óeining þar á stjórnarheimilinu. Við erum að sjá þetta í umræðu um gullhúðun og einföldun regluverks, eitthvað sem Sjálfstæðisflokkurinn er til að mynda búinn að bera ábyrgð á í tíu ár samfellt. Við erum að sjá þetta í kjaramálum. Svo er auðvitað nýjasta útspilið í útlendingamálum. Öll þessi mál eiga það sammerkt að hafa verið í áraraðir og jafnvel áratug samfellt á forræði Sjálfstæðisflokksins — ekki ríkisstjórnarinnar heldur Sjálfstæðisflokksins sem er í ríkisstjórn, ef hæstv. forsætisráðherra tekur ekki eftir því.

Akkúrat á þeim tímum þegar þjóðin þarf á festu, stjórnfestu og öryggi að halda þá er þetta tónninn sem kemur frá stjórnarheimilinu. Það er að mínu mati alvarlegt mál þegar stjórnmálamenn í krísu nýta völdin sín og röddina með þessum hætti, að breikka gjána og búa til farveg fyrir óöryggi og ótta í samfélaginu.

Ég vil því spyrja hæstv. forsætisráðherra hvernig þetta slær hana, hvort hún sé sátt við það hvernig samstarfsflokkurinn, núna hátt á sjöunda ár, er að fara aftur og aftur þessa leið, að vera ekki í samstarfi við aðra ráðherra í ríkisstjórn grefur undan trausti gagnvart öðrum ráðherrum og þingmönnum stjórnarflokkanna. Og það sem alvarlegast er, það grefur undan öryggi og samstöðu, að mínu mati, meðal þjóðarinnar.

Þess vegna vil ég spyrja hæstv. ráðherra hvernig hann lítur á þessa óeiningu og þessa óttapólitík sem að mínu mati er hættuleg en er verið að tromma upp.

Forseti minnir á að ræðutími í óundirbúnum fyrirspurnum er tvær mínútur í fyrri umræðu en ein mínúta í hinni síðari.


Ræðumaður: Guðbrandur Einarsson

Herra forseti. Ég þakka hæstv. ráðherra fyrir hans svar. Við erum í þeirri stöðu að okkur fjölgar hér á landi, bæði vegna þess að hér hefur verið kraftur í atvinnulífinu og það er verið að flytja inn vinnuafl til þess að vinna m.a. þau störf sem Íslendingar hafa ekki viljað vinna og ferðamannaiðnaðurinn er vaxandi. Það verður áfram eftirspurn eftir vinnuafli og við þurfum að skaffa því vinnuafli og því fólki sem flytur hingað til landsins öruggt skjól og þak yfir höfuðið. Nú ríkir óvissa en ef það verður að vissu að Grindvíkingar geti ekki á næstu misserum, jafnvel árum, farið heim aftur þá kemur að þessum uppkaupum ríkisins á eignum í Grindavík og að Grindvíkingar vilji þá finna sér húsnæði sem er í einhverju samræmi við það sem þeir áttu í Grindavík. Grindavík er stöndugt samfélag og húsnæðiskostur í Grindavík er mjög góður. Það þóttu tímamót þegar blokk reis í Grindavík. Flestir eiga þessi fínu einbýlishús og fínu raðhús sem þeir hafa komið sér upp vegna þess að efnahagsleg staða í Grindavík hefur verið góð í gegnum tíðina. Við þurfum væntanlega að horfa til þess að byggja einhverjar þær eignir sem Grindvíkingar vilja þá eiga til framtíðar. Ég held að við höfum flutt inn um 500 hús þegar gosið átti sér stað í Vestmannaeyjum. Er bara ekki komið að þeim tímapunkti að við förum að gera það núna, af því að það tekur tíma? Allt tekur tíma og fasteignamarkaðurinn er auðvitað tímafrekur þannig að ég spyr: Er ekki rétt að fara að bretta upp ermar hvað það varðar?


Ræðumaður: Guðbrandur Einarsson

Virðulegur forseti. Eins og með fyrri frumvörp sem hér hafa verið kynnt í dag til hjálpar stöðunni í Grindavíkurbæ þá lýsi ég ánægju minni með að það sé verið að framlengja þetta úrræði og jafnframt að það sé verið að  hækka tölurnar, það skiptir máli, og líka fjölda þeirra sem búa á heimili. Ég nefndi þetta einmitt þegar frumvarpið var til umræðu upphaflega, hvort talan fjórir, fjórir í heimili, væri hin rétta tala. En það er fínt að það sé verið að breyta þessu. Ég las eina Facebook-færslu frá ungri konu sem leigði hjá Bríeti sem sagði að sú tala sem hún fékk í stuðning hefði engan veginn dugað fyrir húsaleigunni þannig að hún var komin í skuld upp á 90.000 kr. bara á einum eða tveimur mánuðum, þannig að vandamál margra eru mikil og margir lýsa yfir miklum fjárhagsáhyggjum. Hér erum við með byggingarfélög eða fasteignafélög eins og Bjarg og Bríeti sem sinna þessum verkefnum núna, að fjárfesta í íbúðum, Bríet til leigu og síðan Bjarg fyrir þessa tekjulægri. Við getum ekkert horft fram hjá því að þetta hefur auðvitað áhrif inn á markaðinn. Maður tók eftir því að um leið og fyrirheit komu frá ríkisstjórninni um að kaupa eignir Grindvíkinga eða borga þá út úr þeim eignum sem þeir eiga þá hafði það strax áhrif á markaðinn. Við erum búin að sjá það í fréttum í vikunni að þetta er farið að hafa áhrif, bæði í Hafnarfirði og í Reykjanesbæ.  Sér hæstv. ráðherra einhver tækifæri til þess að bæta í á framboðshliðinni til að við séum ekki að lenda í þessum skorti sem við erum alltaf að lenda í hverju ári?


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir hennar svör hér. Ég hlýt að fagna því ef til gætu komið einhverjir þeir styrkir sem gætu verið þess valdandi að fyrirtækin gætu hafið rekstur á öðrum stað. Við vitum um slík fyrirtæki; við vitum um fataverslanir og hugsanlega veitingastaði sem hafa verið starfræktir í Grindavík en hafa verið að þjónusta fleiri svæði  en bara Grindavík og verið með þjónustu  uppi í flugstöð og  víða  á þessu svæði. Mér finnst það vera  gagnlegt ef svo verður. Það eina sem ég hef áhyggjur af er auðvitað það ef fyrirtæki ná að staðsetja sig utan Grindavíkur að þau komi ekki til baka. Það gæti verið áskorun fyrir samfélagið í Grindavík ef fyrirtækin koma ekki til baka. En við erum auðvitað alltaf  að segja að við lifum á fordæmalausum tímum og við erum alltaf í viðbragði við því ástandi sem er greinilega síbreytilegt frá degi til dags. En öll þessi viðleitni til að standa með samfélaginu er af hinu góða og ég fagna henni.


Ræðumaður: Guðbrandur Einarsson

Virðulegur forseti. Ég vil þakka hæstv. fjármálaráðherra fyrir hennar framsögu hér í þessu máli og styð þetta heils hugar því að það skiptir auðvitað máli að við veitum  andrúm  til handa fyrirtækjunum á svæðinu. Það skiptir máli. Mig langar aðeins að spyrja, af því að hún nefndi að það væru í smíðum eða í vinnslu rekstrarstyrkir til handa fyrirtækjum, hvort hún gæti akkúrat núna á þessum tíma upplýst um hvernig þeim verður háttað, hvort þetta sé eitthvað í anda þeirra Covid-styrkja sem hér voru veittir á sínum tíma vegna þessa ástands sem þá var. Við getum í sjálfu sér alveg líkt þessu við þær hamfarir sem þá áttu sér stað og fyrirtækin gátu í raun og veru ekki verið  í rekstri. Ég held að margir atvinnurekendur séu uggandi um stöðu sína. Markaðir eru í hættu, það eru stór og mikil útflutningsfyrirtæki sem þarna eru staðsett og þau hafa vissulega áhyggjur af því að geta ekki framleitt það sem þau hafa verið að gera með reglubundnum hætti til handa aðilum  erlendis. Það bíður enginn eftir fiskinum á diskinn sem á kannski að afhendast á veitingahúsi eða hvar sem er í heiminum,  menn leita þá bara markaða annars staðar. Þetta eru auðvitað bara viðsjárverðir tímar hvað það varðar. Ef hún gæti frætt okkur um  hugmyndafræðina á bak við þessa rekstrarstyrki.


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir svar hans hér. Það gleður mig auðvitað að vita til þess að 500 einstaklingar eru enn þá með þetta ráðningarsamband sem skiptir svo miklu máli en þá sjáum við samt sem áður að við erum farin að tala um að 15–20% eru komin í þá stöðu að þurfa að leita beint til Vinnumálastofnunar án þess að vera í ráðningarsambandi við sinn atvinnurekanda eins og verið hefur. Það segir okkur líka bara um getu fyrirtækjanna til að koma til móts við þá einstaklinga sem hafa unnið hjá þessum fyrirtækjum.

Ég upplifði mikla depurð á þessum fundi með atvinnurekendum í Grindavík núna í vikunni og mér eru minnisstæð orð eins þeirra þegar hann sagði: Þessi staða er að kyrkja okkur, hún er að kyrkja okkur. Það ástand mun ekki batna miðað við það útlit sem fólk sér fyrir sér núna í náinni framtíð. Þá þurfum við auðvitað að fara að horfa til rekstrarstyrkja til fyrirtækjanna svo að þau bara lognist ekki út af. Það hlýtur að vera næsta verkefni og bíður þá þingsins að takast á við það.

Ég veit ekki hvað ég get sagt meira um þetta. Þetta úrræði er auðvitað gott eins langt og það nær og maður veit um fyrirtæki sem ekki eru farin að nýta þetta enn þá en, eins og hæstv. ráðherra segir, þetta átti að gilda fram í maí en getur svo sem gilt og mun gilda fram í september, en það gildir um stóru útgerðarfyrirtækin. Þau hafa ekki þurft, held ég, að fara í þetta úrræði en þau munu hugsanlega gera það í náinni framtíð ef þau geta ekki — og þá verður pakkinn verulega stór — hafið rekstur í þeim fasteignum sem þau eiga þarna og ef þau geta það ekki er hætta á að þetta lognist bara út af.


Ræðumaður: Guðbrandur Einarsson

Virðulegur forseti. Ég vil lýsa ánægju minni með að þetta frumvarp sé fram komið til að draga úr þeirri óvissu sem hvílir á samfélaginu í Grindavík og fólkinu sem þar bjó en er nú svo sem ekki þar lengur. Í vikunni fékk ég tækifæri til að fara til fundar við atvinnurekendur í Grindavík og hljóðið var mjög dauft. Fólk hefur ekki getað komið fyrirtækjunum sínum af stað eða hafið framleiðslu. Margir atvinnurekendur eru að velta fyrir sér að flytja starfsstöðvarnar frá Grindavík og halda áfram framleiðslu, rekstri sinna fyrirtækja annars staðar. Það er auðvitað áhyggjuefni ef þetta gerist í miklum mæli. Tilgangur þessa frumvarps á sínum tíma var að reyna að viðhalda ráðningarsambandi. Einstaklingar í Grindavík gátu auðvitað bara leitað sjálfir beint til til Vinnumálastofnunar og fengið atvinnuleysisbætur en þarna var fyrst og fremst verið að horfa til þess að reyna að viðhalda ráðningarsambandinu. Maður veltir fyrir sér á þessum tímapunkti getu fyrirtækjanna til þess bara yfir höfuð að viðhalda ráðningarsambandi og hvort hæstv. ráðherra geti á þessum tímapunkti veitt einhverjar upplýsingar um það hvort þeir sem hafa starfað í Grindavík hafi þurfti að leita beint til Vinnumálastofnunar eftir bótum eða hvort fyrirtækin séu að nýta sér þetta úrræði, þannig að maður geti áttað sig á því hvernig þetta stendur allt saman  því að ef tilgangi frumvarpsins hefur ekki verið náð þá væri þetta til einskis í sjálfu sér.


Ræðumaður: Sigmar Guðmundsson

Frú forseti. Ég þakka fyrir þessa umræðu hér. Það er ekkert alltaf sem við erum að ræða algjör grundvallaratriði í pólitík í þessum þingsal en við erum svo sannarlega að því núna og það hefur verið áhugavert að fylgjast með því hvernig umræðan er að þróast. Einkarekstur eða útvistun er ekki markmið í sjálfu sér heldur leið að markmiði. Styttri biðlistar, betri þjónusta og betri nýting fjármagns, betur farið með fé — það er markmiðið. Það er enginn að tala um einkavæðingu hér í íslensku heilbrigðiskerfi. Það er einfaldlega annað hugtak. Núna er mikill útgjaldaþrýstingur á ríkissjóð, það vantar fé og það eru margir þeirrar skoðunar að það eigi að selja eignir til að mæta því að einhverju leyti, til að mynda banka. Það er enginn að tala um að selja spítalann og afsala ríkinu öllu forræði af honum eða öðrum mikilvægum heilbrigðisstofnunum sem eru hryggjarstykkið í okkar samfélagi. Þetta er einfaldlega tveir ólíkir hlutir og ég held að menn séu stundum svo fastir í kreddum þegar forskeytið einka er fyrir framan eitthvert orð að menn gleyma því að menn þurfa að hafa einhver rök til þess að styðja mál sitt með. Það var t.d. talað um það hér áðan að fyrrverandi heilbrigðisráðherra hefði bætt kerfið mjög mikið, m.a. heilsugæsluna. Hver er staðan þegar við skoðum heilsugæslur t.d. á höfuðborgarsvæðinu út frá þjónustukönnunum? Það kemur ítrekað fram að þær heilsugæslustöðvar sem eru einkareknar veita betri þjónustu og það er meiri ánægja með þær heldur en hinar sem eru ríkisreknar. En aftur: Einkarekstur er ekki markmið í sjálfu sér heldur einfaldlega leið til að tryggja meiri fjölbreytni. Ríkið á að fjármagna og ekki að afsala sér forræði yfir því að gera samninga um þetta. Þeir samningar þurfa að vera skýrir. Hvað er verið að borga fyrir? Hvað kostar það? Og algjört lykilatriði er að eftirlitið með einkarekstrinum, rétt eins og ríkishlutanum, þarf að vera öflugt og gott til þess að koma í veg fyrir sóun fjármuna og tryggja að það sé almenningur sem er í fyrirrúmi þegar þessi þjónusta er veitt.


Ræðumaður: Guðbrandur Einarsson

Virðulegur forseti. Ég vil byrja á að þakka fyrir þessa umræðu sem er mikilvæg. Við þyrftum að gera meira af því að ræða heilbrigðismál sem skipta okkur svo miklu máli. Við erum ekki að ræða hér framlögin í heildina til heilbrigðismála heldur formið á þjónustunni sem hér er til umræðu. Ég vil bara að lýsa því yfir strax að ég er í liði með hæstv. heilbrigðisráðherra þegar kemur að þeirri viðleitni hans að fækka fólki á biðlistum. Ég er á þeirri skoðun að þeir samningar sem ráðherra gerði við þá þjónustuaðila sem hér hafa verið að veita þjónustu hvað varðar liðskiptaaðgerðir hafi hreinlega unnið gegn einkavæðingu af því að við þá samningsgerð kom ráðherra í veg fyrir að ríkara fólk gæti greitt sig fram fyrir röðina. Nú fóru bara allir á sama biðlistann og borguðu það sama. Það skiptir máli.

Ég bý í samfélagi þar sem 30.000 manns búa. Þar var ein heilsugæsla. Það gerðist ekki neitt í tíð fyrri ráðherra. En núna, eftir að þessi ráðherra kom, þá náðum við í gegn einkarekinni heilsugæslu sem er núna farin að þjónusta 6.000 íbúa á svæðinu. Gamla heilsugæslan réð ekkert við að þjónusta 30.000 manns, enda voru 4.000–5.000 manns farin að keyra Reykjanesbrautina til að fá þjónustu á höfuðborgarsvæðinu. Núna er þessi heilsugæsla farin að þjónusta 6.000 manns og það mun halda áfram að þróast þannig, eftir því sem fólk áttar sig á því að það er verið að bæta þjónustuna, að einkareksturinn við hliðina á opinbera rekstrinum mun koma okkur til góða.


Ræðumaður: Þorgerður Katrín Gunnarsdóttir

Virðulegi forseti. Ég vil undirstrika spurningu mína: Er samstaða í ríkisstjórninni um að mæta þessum kröfum? Er samstaða í ríkisstjórninni um að fara þá leið sem fjármálaráðherra hefur boðað með samdrætti í ríkisútgjöldum? Við erum búin að upplifa þessa viku mjög skrýtna. Við erum búin að sjá algjörlega sundraða ríkisstjórn þegar kemur að orkumálum, útlendingamálum og síðast í gær heilbrigðismálum. Er einhugur í ríkisstjórn um aðkomu ríkisins að kjaramálum? Er fjármálaráðherra að segja hér að ríkisstjórnin sé búin að gefa frá sér pólitíska forystu um það hvernig eigi að haga ríkisfjármálunum? Á bara að afhenda það helmingi vinnumarkaðarins? Höfum í huga að hinn hluti vinnumarkaðarins er eftir. Við eigum líka eftir að taka risastóra umræðu um það að bilið milli faglærðra og ófaglærðra er að minnka. Viljum við það til lengri tíma sem þekkingarsamfélag? Það er engin pólitísk forysta hér í þessum sal til að leiða áfram þessar lykilspurningar, hvert við viljum fara með ríkisfjármálin. Er fjármálaráðherra að segja mér að það sé samstaða í ríkisstjórninni um nálgunina, samstaða um samdrátt, samstaða um það að afhenda pólitíska forystu og ábyrgð á ríkisfjármálum eitthvert annað heldur en hér inn í þingsal?


Ræðumaður: Þorgerður Katrín Gunnarsdóttir

Virðulegi forseti. Ég vil leyfa mér að vera sammála hæstv. fjármálaráðherra þegar kemur að því að það eru mikil verðmæti fólgin í því að ná langtímasamningum og við eigum að gera allt til að stuðla að þeim. En ég verð að segja að það er umhugsunarefni hvert við erum að þróast núna þegar kemur að kjaramálum. Það eru ríkar kröfur settar á herðar ríkisins núna þegar helmingur vinnumarkaður er undir, það er verið að krefjast þess að það verði allt að 25 milljarðar í útgjöld fyrir ríkissjóð á hverju ári. Fjármálaráðherra hefur sagt að þessu verði hugsanlega mætt með samdrætti í öðrum útgjöldum. Mig langar þá að vita og spyrja ráðherra: Hefur það verið kortlagt? Er samstaða um það í ríkisstjórn að mæta hugsanlegum útgjöldum vegna kjaraviðræðna með samdrætti eða niðurskurði? Hefur svigrúm ríkisins til að mæta kröfum aðila vinnumarkaðarins verið metið og kortlagt? Ég segi að það er umhugsunarefni að þetta er hugsanlega þróast í það að staða, stefna og sýn í efnahagsmálum, sem alla jafna er mótuð við ríkisstjórnarborð,  eigi að vera mótuð við við kjarasamningaborðið.

Ég hef verulegar áhyggjur af því að það er verið að segja  núna við eigum að ná þjóðarsátt. Við viljum öll ná þjóðarsátt en þetta er ekki sú þjóðarsátt sem við horfðum upp árið 1990 þar sem meginhlutverk ríkisins var að hafa hemil á útgjöldum, hemil á því að hækka verðlag í landinu og meginhlutverk ríkisins var að stuðla að stöðugu gengi. Mér finnst þetta samtal ekki hafa átt sér stað hér í þessum þingsal, hvert við erum að fara með aðkomu ríkisins þegar kemur að kjaraviðræðum. Með þessu er ég ekki að segja  að ríkisvaldið eigi ekki að koma að því að reyna að ná  þessum verðmætum í langtímasamningum. En við verðum að þora að eiga hér umræðu um það hvert við erum að fara þegar kemur að útgjöldum ríkisins. Og það vekur auðvitað furðu að Samtök atvinnulífsins ætli sér að senda sinn launakostnað og þann reikning beint til ríkisins.


Ræðumaður: Sigmar Guðmundsson

VísiHerra forseti. Ég vil vekja athygli okkar allra á grein sem Davíð Bergmann Davíðsson, starfsmaður Fjölsmiðjunnar, skrifaði á fyrir fáeinum dögum. Hann nefnir þar að í síðasta mánuði, á síðustu örfáum vikum, hafa þrjú ungmenni dáið vegna vímuefnafaraldursins sem nú geisar: ung kona, 22 ára, ungur karl, 23 ára, og 17 ára drengur. 17 ára unglingur. Þetta er á fáeinum vikum. Ég átta mig ekki alveg á því hvað þarf að gerast til þess að við sem samfélag og stjórnvöld vöknum af þeim þyrnirósarsvefni sem er yfir okkur öllum. Viðbrögð okkar við þessum alvarlega faraldri eru ekki í neinu samræmi við alvarleikann. Mér finnst það skrýtið. Við sjáum það rosalega vel núna út af ástandinu á Reykjanesskaga að við stöndum með Grindvíkingum og þeim sem þurfa að mæta einhverjum ógnum í umhverfinu. Sjálfsagt er að gera það og það mun kosta mikinn pening. Af hverju nær þessi hugsun ekki til okkar þegar við erum að missa tugi einstaklinga? Það eru tugir einstaklinga, mest ungt fólk, að látast á hverju einasta ári út af vímuefnafaraldri sem geisar. Af hverju nær þessi sama hugsun ekki þangað inn?

Heyr, heyr.Mér finnst að við þurfum að melta þetta aðeins: 17 ára unglingur. Hugsið ykkur sorgina og erfiðleikana fyrir aðstandendurna. Þetta á ekki bara að vera sorg fyrir aðstandendur, þetta á að vera sorg fyrir samfélagið allt. Vandinn er kannski sá að við sjáum ekki alltaf, þegar fólk deyr úr alkóhólisma, mynd af því í blöðunum þar sem dánarmeinið er skrifað undir, rétt eins og gerist t.d. þegar fólk lætur lífið í bílslysum. Það er auðvitað ekki þannig að aðstandendur séu alltaf að flagga því þegar fólk deyr úr alkóhólisma. Það er eðlilegt að svo sé ekki. En það breytir engu um það að þetta er staðan. Það eru tugir að deyja á hverju einasta ári. Viðbragðið okkar er í skötulíki. Við þurfum að efla meðferðarstarf, við þurfum að efla forvarnir, við þurfum að reisa neyðarrými svo að fólk komi ekki endalaust að lokuðum dyrum. Þetta er ekki flokkapólitík. Þetta er verkefni sem við, samfélagið allt, þurfum að taka í fangið. Við þurfum að gera miklu, miklu betur.


Ræðumaður: Guðbrandur Einarsson

Virðulegi forseti. Það hefur komið í ljós að þau sem sitja nú við samningaborðið í Karphúsinu eru ekki eins langt komin og gert var ráð fyrir. Það er greinilegt að ýmislegt vantar upp á til þess að samningar náist. Það getur reynst erfitt að ákveða fyrirkomulag launabreytinga, hvort hækka eigi laun um krónutölu, prósentutölu eða hvort búa eigi til einhverja blöndu af hvoru tveggja, þ.e. að launataxtar hækki samkvæmt krónutölu en síðan verði til hófleg almenn prósentuhækkun sem þeir fá sem ekki taka laun samkvæmt kauptöxtum. Það hefur komið í ljós að aðrir hópar sem standa utan breiðfylkingarinnar innan ASÍ sætta sig illa við krónutöluhækkun og það hlýtur með einhverjum hætti að þurfa að horfa til þess ef um þessa kjarasamningsgerð á að ríkja einhver sátt. Þá skiptir tími kjarasamninga líka máli og það hvort í samninga verði settir einhverjir þeir fyrirvarar sem hægt er að grípa til ef forsendur samninga standast ekki. Stór hluti kröfugerðar stéttarfélaganna snýr síðan að ríkinu og þá að ríkið leggi til verulega fjármuni í tilfærslukerfin sem virðast hafa rýrnað talsvert undanfarinn áratug. Samkvæmt þeim upplýsingum sem ég hef aflað mér er verið að óska eftir því að færa kerfin aftur til ársins 2013 og sýna útreikningar að það muni kosta 25 milljarða á ári út samningstímann. Mér þykir það athyglisvert ef það er staðreynd að kerfin hafi rýrnað um þessa upphæð á tíma sem hefur einkennst af auknum uppgangi í samfélaginu eða hefur í það minnsta aukið kaupmátt margra.

Virðulegi forseti. Maður hlýtur að spyrja um þá pólitík sem meðvitað skerðir rétt þeirra sem þurfa á því að halda að samfélagið standi með þeim.


Ræðumaður: Sigmar Guðmundsson

Frú forseti. Við Íslendingar erum auðvitað mjög heppnir að því leytinu til að hér á landi og á miðunum í kringum landið er gnægð auðlinda. Við erum með fiskinn í sjónum, við eigum hugvitið, við eigum náttúruna og við eigum orkuna. Við höfum alltaf talið okkur trú um það, Íslendingar, að ástandið hér í þessum málum væri þannig að orðið orkuskortur ætti ekki að vera eitt af algengustu orðum stjórnmálaumræðunnar en þannig er það nú bara samt í dag. Við höfum alltaf talið okkur trú um það að við yrðum ekki í vandræðum með að afla orku en staðan er engu að síður sú að við sjáum ekki fram á að afla þeirrar orku sem nauðsynlegt er til að standa undir framtíðarvelferð og standa undir því sem við ætlum að gera í loftslagsmálum. Það er nefnilega mjög mikil eftirspurn eftir grænni orku. Við eigum nóg af henni en við þurfum að virkja hana og nýta hana. Gerum við það skilyrðislaust og endalaust á kostnað náttúrunnar og allra náttúrugæða? Nei, við þurfum að forgangsraða. Við þurfum að vera skynsöm í því og við eigum ákveðið tól sem á að hjálpa okkur við það verk. Það hefur hins vegar ríkt ákveðin kyrrstaða í þessu og ekki nægjanlega mikil fyrirhyggja vegna þess að við vitum að orkuskiptin eru mjög afturþung. Þegar við förum í skipin og flugvélarnar vantar mikla orku þar. Á þetta hefur margoft verið bent og jafnframt að það taki tíma að virkja og sækja orkuna.

Auðvitað verðum við að halda utan um þessi gildi, að við erum að reyna að ná einhvers konar jafnvægi á milli nýtingar og náttúruverndar, en mér finnst svolítið holur hljómur í því þegar þingmenn stjórnarflokkanna, Sjálfstæðisflokks og Framsóknarflokks, koma hér og tala um neyðarástand og orkuskort vegna þess að þessir flokkar hafa valið sér að starfa með flokki sem hefur í þessum málaflokki haft ákveðið neitunarvald. Tregðan er einna mest við ríkisstjórnarborðið þegar kemur að þessum málum og þar þurfa stjórnarflokkarnir tveir, Sjálfstæðisflokkur og Framsóknarflokkur, að horfa beint framan í ábyrgð sína. Við getum vissulega gert annað líka, við getum lagfært dreifikerfin okkar, raforkukerfið, þannig að þar verði minni sóun. En það er ekki í boði að heimili landsins horfi fram á orkuskort og það gerist æ algengara að við séum að brenna olíu þegar við ættum í raun með réttu ekki að þurfa þess.


Ræðumaður: Þorbjörg Sigríður Gunnlaugsdóttir

Frú forseti. Hér eins og í svo mörgum öðrum málum stendur yfir störukeppni milli stjórnarflokkanna. Ég held að það þurfi að skoða þessa umræðu hér í dag í því ljósi, og í því ljósi að öll spjót standa á ríkisstjórninni vegna stöðunnar í orkumálum. Niðurstaðan í störukeppni er að ekkert gerist á meðan og almenningur fær aftur og aftur að heyra þá skýringu að hann verði bara að skilja að hér starfi saman þrír ólíkir flokkar. Þröng staða blasir við heimilunum næstu árin þar sem þau eru afgangsstærð að raforku, leyfisveitingaferli nýrra virkjana er komið út í skurð og markmið Íslands í orkuskiptum eru að litlu sem engu orðin. Þessi sundraða ríkisstjórn sýnir okkur aftur og aftur að hún getur ekki tekið þær ákvarðanir sem þarf að taka. Þess vegna verður Alþingi að sameinast og tryggja heimilum og smærri fyrirtækjum næga raforku. Það verður að hraða leyfisveitingum fyrir nýjum virkjunum sem tilbúnar eru til framkvæmda svo að við komumst sem fyrst út úr þessari orkukrísu sem hér ríkir. Næsta ríkisstjórn verður svo að gera það að forgangsmáli að hraða leyfisveitingum og taka ferli rammaáætlunar til endurskoðunar svo að hún virki sem skyldi. Tryggja verður að næg orka sé til staðar í nýtingarflokki til að knýja orkuskipti og til að mæta orkueftirspurn framtíðarinnar. Næsta ríkisstjórn þarf að skerpa á óljósum markmiðum í orkuskiptum Íslands og tryggja að fyrir liggi tímasett og fjármögnuð orkuskiptaáætlun. Tækifærin blasa við en kyrrstaða horfir á okkur þar til að ný ríkisstjórn tekur við. Umræðurnar hér í dag breyta litlu því að ríkisstjórn sem ekki getur komið sér saman um stefnu getur auðvitað ekki farið út í aðgerðir.


Ræðumaður: Guðbrandur Einarsson

Virðulegur forseti. Umræðan undanfarna daga hefur að mestu leyti snúist um ágreining innan ríkisstjórnarinnar og þá vantrauststillögu sem fram kom á þinginu í gær. Eftir að hæstv. matvælaráðherra upplýsti um veikindi sín var sú tillaga að sjálfsögðu dregin til baka og ráðherra sendar batakveðjur héðan úr þingsal. Vonandi er þá hægt að fara að vinna að þeim verkefnum sem bíða þingsins en ekki síst ríkisstjórnarinnar sem hefur ekki sýnt að undanförnu að hún hafi einhvern vilja til þess að takast á við þessi verkefni sem bíða. Það er nauðsynlegt að koma málefnum Grindavíkur í einhvern þann farveg að um þau geti ríkt breið samstaða og að þau verði ekki að pólitísku bitbeini flokkanna hér á þingi. Það hvernig ríkisstjórninni tekst til í stuðningi við gerð kjarasamninga mun ráða miklu um hvernig okkur mun farnast á næstu misserum. Nú hafa komið fram kröfur frá stéttarfélögunum á almennum markaði um að ríkið leggi u.þ.b. 25 milljarða á ári inn í tilfærslukerfin og hafa samningsaðilar lýst því yfir að það sé forsenda þess að samningar náist. Þá hafa önnur samtök launafólks lýst því yfir að þau geti ekki fallist á þá krónutöluhækkun sem félögin á almennum markaði hafa farið fram á. Krónutöluhækkun lífskjarasamnings hafi gert það að verkum að ekki hafi orðið nein kaupmáttaraukning hjá þeirra félagsmönnum. Það bíður að ná fram einhverri málamiðlun til þess að samningar náist sem getur hjálpað til að ná fram þeim stöðugleika sem búið er að bíða eftir í mörg ár. Hitt er svo annað mál hvernig fjármagna á þetta allt saman. Þrátt fyrir að uppgangur hafi verið í samfélaginu að undanförnu er ríkissjóður enn rekinn með tapi og því þarf að breyta og verður að breyta.


Ræðumaður: Hanna Katrín Friðriksson

Frú forseti. Það var mikilvægt að koma Íslandi af gráum lista FATF, eða Financial Action Task Force, sem tókst haustið 2020, en þar eru ríki sem sæta auknu eftirliti vegna ófullnægjandi varna gegn peningaþvætti og fjármögnun hryðjuverka. Nú nokkrum árum síðar má hins vegar spyrja hvort við höfum gengið of langt, annaðhvort með lögum og reglugerðum eða með túlkun. Ég geri sannarlega ekki athugasemdir við auknar kröfur um upplýsingagjöf frá stjórnmálamönnum og öðrum í opinberum valdastöðum né heldur að ákveðnar kröfur séu gerðar til náinna fjölskyldumeðlima vegna stjórnmálalegra tengsla, en við göngum lengra. Skráning raunverulegra eigenda var eitt skilyrði þess að komast af gráa listanum. Í þeim lögum eru stjórnarmeðlimir félagasamtaka, þar sem eigendur eru ekki sérstaklega tilgreindir, skráðir sem raunverulegir eigendur. Ef í slíkri stjórn eru einstaklingar með stjórnmálaleg tengsl, annaðhvort sjálfir eða í gegnum fjölskyldu, þá er fjandinn laus, eða með öðrum orðum absúrd krafa gerð um upplýsingagjöf allra stjórnarmeðlima, enda þau öll komin á lista yfir tilkynningarskylda aðila.

Svo er það auðvitað ljóst að seta á svona lista getur sett fólki alvarlegar skorður í raunverulegum störfum sínum vegna þess að við erum jú að tala hér um afleiðingar af sjálfboðaliðastarfi í félagasamtökum. Þetta setur í raun og veru félagafrelsi og atvinnufrelsi fólks skorður, leyfi ég mér að segja, að ég tali ekki um persónuverndina. Ég nefni sem dæmi um af hverju þessi staða er eins og hún er að í Evrópulöggjöfinni er gerður greinarmunur á stjórnmálafólki, á fjölskyldum stjórnmálafólks og síðan á samstarfsaðilum, þar með talið þeim sem slysast til að sitja í stjórn félagasamtaka í sjálfboðavinnu með einhverjum með slík tengsl. En hér á landi, í íslenskri löggjöf, gilda allar reglur jafnt yfir þessa þrjá flokka og þar má spyrja: Af hverju? Er það til að gera okkur hér sem setjum lögin eða embættismönnunum lífið einfaldara? Það er sannarlega ekki til að einfalda líf fólks og það hlýtur jú að þurfa að vera okkar hlutverk líka. Við hljótum að geta barist gegn peningaþvætti og fjármögnun hryðjuverka með aðeins minna íþyngjandi hætti fyrir fólkið í landinu.


Ræðumaður: Sigmar Guðmundsson

Frú forseti. Við erum væntanlega öll á þeirri skoðun að eitt grunnskilyrði farsællar landsstjórnar sé samhent ríkisstjórn. Það liggur í hlutarins eðli að gera þarf málamiðlanir milli ólíkra sjónarmiða en ef sameinast er um skýr markmið er það styrkur ekki veikleiki. Það sem af er þessu kjörtímabili höfum við ítrekað orðið vitni að því við ríkisstjórnarborðið að stjórnarflokkarnir ná hvorki saman um skýr markmið né að miðla málum þannig að farsælt sé fyrir landsmenn. Þetta hefur birst okkur mjög skýrt síðustu daga. Við sjáum þetta víða. Það er ekki samstaða um ríkisfjármálin, orkunýtingu, stjórn heilbrigðismála, útlendingamál eða sjávarútvegs- og auðlindamál. Og þetta er ekki tæmandi upptalning. Við sjáum það mjög skýrt að þessi ríkisstjórn er komin á endastöð. Hún hangir saman á tvennu. Hún lafir vegna þess að það er erfitt að gefa eftir valdastóla, jafnvel þótt völdunum fylgi ekkert erindi, og hún hangir líka saman  á óttanum við kosningar, óttanum við að leggja erindisleysi síðustu ára í dóm kjósenda.

Það blasa risavaxin verkefni við. Aðgerðir fyrir Grindvíkinga eru bráðnauðsynlegar og sjálfsagðar en þær verða eðlilega kostnaðarsamar og það er mikill útgjaldaþrýstingur á ríkissjóð vegna kjarasamninga. Að líkindum er þetta kostnaður upp á 150–200 milljarða fyrir ríkissjóð. Sitjandi ríkisstjórn getur ekki mætt þessum áskorunum, ekki vegna þess að það skorti viljann til að gera vel, við viljum öll gera vel, heldur vegna þess að í farsælli landsstjórn þarf að ná saman um málamiðlanir til þess að ná markmiðinu. Ef markmiðið er að koma Grindvíkingum til hjálpar og liðka fyrir kjarasamningum þá þarf m.a. að auka orkuöflun, breyta gjaldtöku fyrir afnot af auðlindum og gera umbætur í heilbrigðiskerfinu, svo að fátt eitt sé nefnt.

Samsetningin við ríkisstjórnarborðið stendur í vegi fyrir þessu öllu, bæði vegna þess að það er ekki samstaða um að ganga í þessi verk og ekki síður vegna þess að þessir flokkar ná aldrei saman um nauðsynlegar aðhaldsaðgerðir til að fjármagna mikil og ný útgjöld, sem er líka lykilatriði þegar kemur að því að berjast gegn vöxtunum og verðbólgunni. Það er orðið tímabært að núverandi stjórnarflokkar horfist í augu við eigin erindisleysi. Atburðir síðustu daga segja okkur það mjög skýrt.


Ræðumaður: Þorgerður Katrín Gunnarsdóttir

Virðulegi forseti. Grindavík skiptir auðvitað máli en bara svo ég undirstriki það: Ríkið tekur þá óvissu í fangið. Við erum öll búin að segja það í dag og við munum ná að fjármagna það og við munum leysa úr vanda Grindvíkinga. Þau þurfa ekki að hafa áhyggjur af ríkisfjármálunum. Það er okkar að leysa úr því. Þess vegna skiptir þessi þverpólitíska samstaða miklu máli, af því að við munum öll þurfa að standa við ákveðnar ákvarðanir, hvort sem við ræðum um skattahækkanir, erfiðar lántökur eða niðurskurð, og þá er eins gott að við séum búin að koma þeim málum í jörð.

Það sem ég hins vegar vil benda á varðandi kjaraviðræðurnar, af því að það er verið að leita í söguna, er að þjóðarsáttin 1990 fólst fyrst og fremst í því af hálfu ríkisvaldsins, sem aðilar vinnumarkaðarins gerðu kröfur um að ríkisstjórnin myndi standa við, að gæta að gengisstöðugleika. Ekki að auknum útgjöldum heldur að gengisstöðugleika og að halda verðlaginu niðri, að hvorki ríki né sveitarfélög myndu hækka þær verðskrár sem þau bera ábyrgð á. Þannig að ég verð að segja að ég hef verulegar áhyggjur af því ef ríkissjóður á að fara í rauninni einn og sér að greiða launareikning atvinnulífsins hér í náinni framtíð. Ég vil að við tökum um það umræðu áður en slíkt verði samþykkt. Við erum að ræða um 100 milljarða. Er ég með þessu að segja að ríkisvaldið eigi ekki að koma inn í þetta? Nei. En það verður að skoða heildarmyndina í þessu samhengi og við verðum að læra af sögunni líka í því samhengi.  Meginhlutverk ríkisvaldsins er öguð fjármál, öguð ríkisfjármál og að halda genginu stöðugu. Þannig stuðlum við að því að það verði raunverulegar kjarabætur til fólksins í landinu með lægri verðbólgu og lægri vöxtum.

Forseti vill minna hv. þingmenn og hæstv. ráðherra jafnframt á að síðari fyrirspurnin tekur aðeins eina mínútu, en ekki eina mínútu og 50 sekúndur.


Ræðumaður: Þorgerður Katrín Gunnarsdóttir

Virðulegi forseti. Þetta er búið að vera dálítið skrýtinn dagur en mér fannst hann byrja vel með góðum fundi með ráðherrum ríkisstjórnarinnar og formönnum allra stjórnmálaflokka hér á þingi þar sem við sameinuðust um að fara öll af fullum krafti í það að finna leiðir og svara spurningum Grindvíkinga af einurð og skilvirkni. Við höfum orðað það þannig eða ég vil líta á það þannig að við séum nokkurn veginn búin að mynda þjóðstjórn um verkefnið.

Síðan vil ég nota tækifærið hér og senda hæstv. matvælaráðherra hlýjar kveðjur, batakveðjur, kærleikskveðjur frá okkur öllum héðan, eins erfitt og það er að halda verkefninu áfram hér hjá okkur en það er okkar ábyrgð.

Það eru stór verkefni sem blasa við okkur og nú ekki síst staðan á vinnumarkaði þar sem aðilar vinnumarkaðarins — það virðist vera einhver snurða hlaupin á þráðinn sem fær mig til að beina fyrstu spurningunni að hæstv. ráðherra: Hvað líður m.a. þeim valdheimildum sem rætt hefur verið um að ríkissáttasemjari eigi að fá í hendurnar, sambærilegum og er á Norðurlöndunum? Við vitum að það er búið að vera nokkur ósamstaða innan ríkisstjórnar. Ekki að það sé nýlunda reyndar innan þessarar ríkisstjórnar en við sjáum að málið er ekki að komast í gegn, það er ekki verið að klára mál þannig að mig langar að spyrja: Hvað líður því að ríkisstjórnin komi frá sér málum sem treysta og byggja undir valdheimildir ríkissáttasemjara?

Í öðru lagi vil ég spyrja hæstv. ráðherra varðandi þær kröfur sem hafa verið settar af hálfu vinnumarkaðarins á ríkisvaldið. Það eru um 100 milljarðar á næstu fjórum árum og við eigum eftir að sjá starfsmenn hins opinbera, ríkis og sveitarfélaga líka, koma með sínar kröfur. Ég hef auðvitað ákveðnar áhyggjur af því hvernig hægt er að koma til móts við það m.a. að jafna kjör kvennastétta. Hvernig horfir hæstv. ráðherra á þessar kröfur, og hvernig mun ríkisstjórnin bregðast við þeim? Er hún tilbúin í þau verkefni? Það eru þessar tvær spurningar, annars vegar ríkissáttasemjari og það hvernig hún sér fram á að orðið verði við óskum aðila vinnumarkaðarins.


Ræðumaður: Guðbrandur Einarsson

Virðulegi forseti. Það eru rúmir tveir mánuðir liðnir frá því að Grindavíkurbær var rýmdur, frá því að náttúruöflin hröktu fjölskyldur af heimilum sínum og sundruðu rótgrónu og fallegu samfélagi. Atburðurinn fyrir rúmri viku síðan þegar sprunga opnaðist og hraun rann um götur bæjarins og brenndi hús var síðan til þess fallinn að auka enn frekar álagið á bæjarbúa sem nú þegar lifa í fullkominni óvissu um afkomu sína, um menntun barnanna sinna og um framtíðina. Það er gott að Alþingi sé loksins komið saman til að ræða þessa stöðu. Það hefði mátt gerast fyrr. Ég finn að samstaða þingmanna með Grindvíkingum er algjör. Hér eru allir sammála um að það þurfi að bregðast við og það þurfi að gerast strax. Þessa samstöðu þarf ríkisstjórnin að virkja.

Ég get ekki, virðulegi forseti, lýst vanmættinum og sorginni sem ég finn með Grindvíkingum gagnvart eyðingarkrafti náttúruaflanna. En samhugur og samkennd færa fólki ekki þak yfir höfuðið, fjárhagslegt öryggi eða mat á borðið. Hröð handbrögð þingsins í fjárhagslegum stuðningi og uppbyggingu íbúðarhúsnæðis gera það hins vegar. Það er leiðin fram á við núna og við megum engan tíma missa. Starfshópur um framboð á húsnæði fyrir Grindvíkinga skilaði innviðaráðherra tillögum sínum fyrir síðustu jól. Niðurstaða hópsins var sú að það er til nóg af lóðum til uppbyggingar á nýju húsnæði verði ákveðið að fara þá leið. Það á sérstaklega við um sveitarfélög á suðvesturhorni landsins í nágrenni Grindavíkur: Reykjanesbæ, Suðurnesjabæ, Voga og Hafnarfjörð. Við vitum ekki hvenær Grindavíkurbær verður aftur öruggur staður fyrir fjölskyldur til að búa sér heimili og ala upp börn og afstaða fólks til þess hvenær og hvort það vilji snúa aftur er skiljanlega ólík. Þess vegna þurfum við skýra valkosti fyrir fólk sem taka tillit til mismunandi aðstæðna og mismunandi skoðana íbúanna. Valfrelsi íbúa verður að liggja til grundvallar þeirri lausn eða þeim lausnum sem Alþingi ákveður.

Virðulegi forseti. Ef sú leið verður farin að flytja inn einingahús, eins og gert var eftir eldgosið í Vestmannaeyjum í janúar 1973, gætu slík hús verið tilbúin eftir u.þ.b. eitt ár. Þess vegna þarf að hefjast handa strax, því að þá væri fyrirséð að aðstæður og óvissa Grindvíkinga væri tímabundin í um 12 mánuði. Ef beðið er með slíka ákvörðun er bara verið að framlengja óvissu íbúanna. Miðað við þann fjölda lóða sem til staðar er ætti uppbygging einingahúsa að vera vel möguleg. Ríkið er sjálft stór landeigandi í Reykjanesbæ og því ættu að vera hæg heimatökin að skaffa land undir slík hús. Og ef allt fer á besta veg og Grindavíkurbær verður aftur öruggur innan ársins yrði uppbyggingin ekki til einskis, þvert á móti er þegar víðtækur húsnæðisskortur á landinu og hröð uppbygging myndi þá aðeins verða til þess fallin að draga úr framboðsskortinum og bæta hag allra. Fórnarkostnaðurinn af því að ráðast í slíka uppbyggingu strax er þar af leiðandi enginn.

Virðulegi forseti. Hér ríkir eining um að styðja við Grindvíkinga og hér ríkir að sama skapi eining um að sameiginlegir sjóðir verði nýttir til þess. Grindvíkingar eiga ekki sjálfir að bera kostnaðinn af þessari stöðu. Nú hefur ríkisstjórnin upplýst um aðgerðir til stuðnings Grindvíkingum sem lesa mátti um í fréttatilkynningu á vef Stjórnarráðsins í dag. Margar af þeim aðgerðum þekkjum við og þar er verið að bæta í, bæði vegna þess að upphæðirnar hafa reynst of lágar en einnig vegna þess að fyrri stuðningur hefur ekki dugað til að koma Grindvíkingum í viðunandi húsnæði. Önnur úrræði virðast vera fyrirheit um að komið verði til móts við Grindvíkinga, m.a. um að þeir geti losað þá fjármuni sem þeir eiga í húsnæði í Grindavík og geti nýtt þá til þess að koma sér fyrir annars staðar. Ég lýsi fullum stuðningi við þessa aðgerð og geri þá kröfu að þetta komist til framkvæmda sem fyrst. Grindvíkingar eiga skilið fullan stuðning og þeir eiga skilið að ríkisstjórnin standi að honum með ábyrgum hætti.


Ræðumaður: Þorgerður Katrín Gunnarsdóttir

Virðulegi forseti. Ég vil byrja á því að þakka fyrir þessa yfirferð um stöðu þeirra alvarlegu mála sem við stöndum frammi fyrir í Grindavík og þetta eru óvenjulegir tímar sem við lifum á hér sem samfélag, sem sterkt, mannlegt og heilbrigt samfélag, en ekki síst eru þetta erfiðir tímar fyrir Grindvíkinga. Þá skiptir máli að allir tónar sem eru slegnir, m.a. af hálfu stjórnmálanna, hljómi saman og séu skýrir, í þeim felist skýr skilaboð til Grindvíkinga, okkar fólks. Ég vil líka þakka fyrir þann fund sem við formenn stjórnmálaflokkanna áttum í morgun með ráðherrum úr ríkisstjórn þar sem var farið yfir stöðuna.

Við höfum lagt áherslu á það í Viðreisn að það verði unnið hratt og vel með það fyrir augum að koma öllum þessum mikilvægu málum í farveg og svara öllum spurningum Grindvíkinga. Þær eru ótal margar og þær eru mismunandi af hálfu Grindvíkinga. Þetta er ekki einsleitur hópur heldur fólk sem er með sín mismunandi viðhorf til lífsins, hvernig það vill tækla framhaldið, fara til baka eða halda því opnu eða fara aðrar leiðir. Allt þetta verðum við að hlusta á og leyfa þeim að eiga þann möguleika að velja þær sem þau telja best að fara.

Í morgun voru kynntir sjálfsagðir hlutir sem ég fagna um leið eins og að fara í leigugreiðslur, úr 75% í 90% tryggingu, það skiptir mjög miklu máli, húsnæðisstuðningurinn, fjölgun íbúða, bæði í gegnum Bjarg og Bríeti, allt mjög mikilvægt, einfaldar ákvarðanir að taka og styðja. Við í Viðreisn höfum talað um þjóðstjórn um þetta mikilvæga verkefni og ég vil í rauninni fagna því að það er að nást núna með þessum fundi sem við áttum í morgun. Ég vona að það verði þannig að ríkisstjórnin fari í það verkefni af heilum hug með okkur í stjórnarandstöðunni því að það er okkar sameiginlega verkefni að skila verkefninu skýru og kláru og heilu til Grindvíkinga þannig að þeir geti unnið úr sínum viðfangsefnum. Vestmannaeyjar hafa m.a. verið nefndar og ég held að það sé mikilvægt að líta til þeirrar reynslu sem þar var. Sumir hafa sagt að þegar eitthvað er unnið þverpólitískt þá taki það langan tíma. Nei, það þarf ekki að vera svo. Það snýst um verkstjórnina og það er hægt að vinna þetta hratt og vel. Við vitum hvað hvílir á Grindvíkingum, hvaða hugsanir þeir eru með og hafa sett fram og við þurfum einfaldlega að ná að svara þeim.

Sunnudagurinn 14. janúar var okkur öllum afar þungur en hann er líka ákveðin áskorun og prófsteinn á okkar samfélagsgerð. Það er ekki auðvelt að lifa með jarðskjálftum og þessum grimmilegu sprungum sem eru nú í Grindavík og núna með eldgosi og hraunrennsli. Það hefur í rauninni í á fjórða ár reynt á þessa miklu seiglu og þolinmæði Grindvíkinga með jarðskjálftunum og reynt verulega á innviði svæðisins og má segja að núna sé þolinmæðin svolítið runnin út því að Grindvíkingar kalla eðlilega eftir svörum. Þess vegna höfum við í Viðreisn, og ég undirstrika það, lagt áherslu á að hlustað sé á þeirra viðhorf og þeir fái þessa valkosti til að feta áfram sinn veg í sínu lífi. Það þýðir ákveðið svigrúm. En ég segi líka að þetta er risaverkefni. Við gerum okkur grein fyrir því og þess vegna lögðum við m.a. áherslu á það í Viðreisn að setja þjóðstjórn um verkefnið til þess að við getum unnið það hratt og örugglega.

En verkefnið er snúið. Ég ætla ekkert að draga dul á það. Það mun hafa áhrif á húsnæðismarkaðinn. Það mun hugsanlega hafa áhrif á verðbólgu, á ríkisfjármálin sem hafa ekki verið endilega undir bestri stjórn á umliðnum misserum. En þetta er viðfangsefni og þetta er verkefni okkar hér á þingi að leysa úr en ekki Grindvíkinga að hafa áhyggjur af. Það er okkar að leysa þessi verkefni og þess vegna er þeim mun mikilvægara að við gerum þetta þvert á flokka af því að við þurfum öll að bera ábyrgð á þessu. Þetta er ekki eitthvað sem núna afgreiðist til að mynda út frá fjármálum bara á nokkrum vikum. Þetta er verkefni sem tekur til þessarar ríkisstjórnar og annarra ríkisstjórna líka. Það er því mikilvægt að við sem erum í ólíkum flokkum öxlum öll þessa ábyrgð. Verkefnið er alveg skýrt; að taka utan um Grindvíkinga en ekki bara það heldur taka ákvarðanir og varða veginn fyrir þeirra hönd og fyrir samfélagið allt.


Ræðumaður: Guðbrandur Einarsson

Virðulegur forseti. Stjórnarmeirihlutinn leggur fram fjárlög sem Seðlabankinn, allir helstu greinendur og meira að segja hún sjálf kalla hlutlaus. Það þýðir að ríkisstjórnin er ekki og ætlar sér ekki að taka þátt í glímunni við verðbólguna. Hún lætur Seðlabankanum það einum eftir með tilheyrandi neikvæðum afleiðingum fyrir heimilin í landinu. Það að vera hlutlaus er ekki góð pólitík, allra síst þegar fólk gegnir valdamestu embættum landsins. Maður spyr sig um hlutverk ríkisstjórnar sem velur það að sitja hjá. Sú ríkisstjórn er þegar búin að gefast upp. Landsmenn eiga hins vegar annað og betra skilið en ríkisstjórn sem ákveður að taka sæti á varamannabekknum og vonar í lengstu lög að hún verði ekki kölluð inn á.

Virðulegi forseti. Við þurfum ríkisstjórn sem spilar leikinn. Ég segi nei við þessu frumvarpi.


Ræðumaður: Hanna Katrín Friðriksson

Herra forseti. Ég vildi rétt koma upp í lokin til að árétta það sem hefur komið fram í atkvæðaskýringum þingmanna Viðreisnar. Þetta er frumvarp sem við getum ekki stutt. Það er hægt að bera virðingu fyrir því, þó að maður sé ekki sammála í pólitík, að verið er að fara í umtalsvert og sársaukafullt aðhald til að vinna bug á verðbólgu. Það er hægt að bera virðingu fyrir pólitík, þó að maður sé ósammála henni, þar sem farið er í mikla útgjaldaaukningu til að mæta þörfum fólks sem sannarlega þarf á aðstoð að halda. Það er nauðsynlegt að gera hvort tveggja með stífri forgangsröðun en það er ekki hægt að styðja frumvarp sem gerir ekkert af þessu, sem er hlutlaust á þeim tíma sem við búum við núna. Þingflokkur Viðreisnar er á rauða takkanum við afgreiðslu þessa frumvarps og mig langar að taka fram að það var ekki einfalt mál að vera á gula takkanum í ýmsu sem skiptir máli og er jákvætt og gott. En eins og við fórum yfir í upphafi þá er prinsippið okkar að þetta eru ekki okkar fjárlög. Við hefðum ekki raðað gríðarlegum tekjum ríkisins á þennan hátt. Við hefðum hagað þessu frumvarpi öðruvísi. Þetta er ekki okkar frumvarp.


Ræðumaður: Sigmar Guðmundsson

Herra forseti. Þetta snýst auðvitað um háa verðbólgu og háa vexti. Meginverkefnið er að reyna að snúa þeirri þróun við. Í raun og veru fer nánast allt í þessu fjárlagafrumvarpi í ranga átt. Við getum tekið vaxtagjöldin sem dæmi. Við getum tekið það sem dæmi að það er verið að auka álögur á heimili landsins, sömu heimili og hafa verið að taka á sig gríðarlega þungar byrðar vegna vaxta og verðbólgu. Það er verið að auka álögur á fyrirtækin í landinu. Það er lítið gert til að forgangsraða með almennilegum hætti. Það er verið að boða auknar lántökur, það er í raun og veru verið að gera allt það sem við eigum ekki að vera að gera í þessum fjárlögum. Ég tek undir það sem hér hefur verið sagt: Það er algjört metnaðarleysi að guma sig af því að þetta séu hlutlaus fjárlög þegar þau eiga auðvitað að styðja við Seðlabankann í því verkefni sem hann er í. Þetta þýðir ofur einfaldlega að vaxtastigið verður hátt lengur en það þarf að vera og sömuleiðis verðbólga.


Ræðumaður: Þorbjörg Sigríður Gunnlaugsdóttir

Virðulegi forseti. Stærsta og þýðingarmesta verkefnið núna í efnahagsmálunum og ríkisfjármálunum er að ná tökum á verðbólgu. Fyrir liggur dómur Seðlabankans um hlutlaust fjárlagafrumvarp sem er dómur um að þetta frumvarp geri í sjálfu sér kannski ekki illt verra en það er hið eina framlag stjórnvalda við þetta stærsta og þýðingarmesta verkefni núna. Það vekur líka athygli að þegar framlag ríkisstjórnarinnar í baráttunni við verðbólgu er ekkert þá getur hún samt hugsað sér að skilja heimilin eftir án þess að fá nokkurn stuðning til þess að glíma við afleiðingarnar. Við höfum gert athugasemdir við það. En þegar við erum að ræða verðbólgu þá þarf líka að flagga því að ríkisstjórnin er að boða framhald á verulegum lántökum á næsta ári, rándýrum lántökum, og það má ekki gleymast þegar við erum að tala um verðbólguna að hún bítur ríkissjóð líka. Við sjáum að ríkissjóður er, rétt eins og heimilin, að sprengja sig á vaxtakostnaði. Í því ljósi er ótrúlega alvarlegt hversu máttlítil skref er hér verið að stíga í þessu stærsta verkefni núna.


Ræðumaður: Þorbjörg Sigríður Gunnlaugsdóttir

Virðulegi forseti. Þingflokkur Viðreisnar ætlar að greiða atkvæði með þessu máli. Veigamesta ákvörðunin hér snýst um húsnæðisstuðninginn fyrir íbúa Grindavíkur og við þekkjum söguna þar að baki. Ég verð hins vegar að koma hér upp og fjalla sérstaklega um vinnubrögðin í því máli. Einum degi fyrir áætluð þinglok barst fjárlaganefnd beiðni um fjármagn fyrir kaupum á 80 íbúðum. Þá hafði verið unnið að kaupferli í um þrjár vikur. Búið var að taka við 1.200 tilboðum og samþykkja 80 með fyrirvara um fjármögnun. Fjárlaganefnd hefur ekki verið upplýst um það hvernig valið fór fram. Upplýsingar um fjármögnunarferlið sjálft bárust í gær en ekki fyrr en við vorum sérstaklega búin að óska eftir gögnum. Sölukostnaður í málinu er áætlaður 400 milljónir fyrir 80 íbúðir án þess að það sé rökstutt. Vinnubrögðin í þessu máli verða ekki útskýrð með því að hér hafi verið tímaþröng því að baki er nokkurra vikna vinna innan innviðarannsins. Að þessu sögðu þá látum við þessi vinnubrögð ekki koma í veg fyrir stuðning okkar við Grindvíkinga á þessum tíma og styðjum aðgerðirnar. En ég vil nefna þessi vinnubrögð. Þau eru óboðleg.


Ræðumaður: Guðbrandur Einarsson

Virðulegur forseti. Ég er áheyrnarfulltrúi í velferðarnefnd og get þar af leiðandi ekki skrifað upp á álit nefndar en ég lýsi fullum stuðningi við þetta álit sem kom einnig fram í ræðu hv. formanns nefndarinnar, Bjarkeyjar Olsen Gunnarsdóttur. Ég vil fá að þakka Alþingi fyrir skjót og fumlaus viðbrögð vegna stöðunnar í Grindavík. Hér erum við að koma til móts við þá Grindvíkinga sem hafa tekjur undir meðallagi. Bjarg íbúðafélag brást sem betur fer mjög vel við beiðni um að koma að þessu verkefni og hefur gert það af miklum myndarskap. Bjarg ráðgerir nú kaup á 60 íbúðum í sveitarfélögum í nágrenni Grindavíkur og getur þá þjónað Grindvíkingum sem uppfylla skilyrði Bjargs um úthlutun í íbúðakerfi félagsins. Það voru um tíu aðilar í íbúðum á vegum Bjargs í Grindavík og u.þ.b. 50 aðrir Grindvíkingar sem voru á biðlista eftir úthlutun og uppfylltu öll skilyrði. Því er ánægjulegt að sjá að Bjarg muni geta uppfyllt þarfir þessa hóps sem er svo mikilvægt við aðstæður sem þessar. Þrátt fyrir að ríkið muni á þessum tímapunkti greiða allt stofnframlagið, þ.e. 18% hlut ríkisins og 12% af framlagi sem við venjulegar aðstæður myndi falla í hlut sveitarfélags, mun það sveitarfélag sem íbúðirnar verða staðsettar í geta komið inn innan þriggja ára og þá tryggt að íbúðirnar verði til staðar um alla framtíð á þeim skilmálum sem gilda um úthlutun íbúða hjá Bjargi.

Virðulegur forseti. Þessi aðgerð er, hvernig sem á hana er litið, mjög góð og mun gagnast þeim Grindvíkingum vel sem munu fá úthlutun, vonandi á næstu dögum. Þá er tilganginum náð.


Ræðumaður: Guðbrandur Einarsson

Virðulegur forseti. Vanda skal það er vel á að standa. Við teljum að þetta frumvarp sé ekki nægjanlega vel útfært og við viljum búa til ráðrúm til að gera það betur úr garði gert þannig að við vitum hver áhrifin verða á íbúana sem þurfa að gangast undir verulega íþyngjandi álögur. Við teljum eðlilegt og rétt að við frestum þessu um ár til þess að okkur hér gefist ráðrúm til að fara vel í gegnum þetta og meta áhrifin af þessu. Við leggjum til að við bíðum með þetta í eitt ár.


Ræðumaður: Guðbrandur Einarsson

Virðulegur forseti. Það er ágætt að hafa pappírana fyrir framan sig svo maður geri sér grein fyrir því hvað maður er að gera að kvöldi dags. En þarna er verið að leggja til að sett verði hámark á greiðslu af þessu gjaldi af því að það er auðvitað verulegur hópur fólks sem sækir vinnu á höfuðborgarsvæðinu og einfaldur útreikningur á því að keyra frá Selfossi í vinnu sýnir að það kostar 30.000 kr. á ári fyrir utan alla aðra keyrslu fólks við daglega umsýslu. Við í Viðreisn teljum eðlilegt að við förum með gjaldið að hámarki upp að 180.000 kr.


Ræðumaður: Hanna Katrín Friðriksson

Herra forseti. Það er síðla kvölds og einhverjir kannski ekki alveg með á nótunum að lesa milli línanna, en hingað hafa tveir hv. þingmenn Viðreisnar komið upp og lýst afstöðu sinni til málsins. Ég vildi bara að vera skýr á því að ég tek undir lýsingar þeirra á málinu, vinnubrögðum og hvernig það hefði mátt búa betur um hnútana til að ná markmiðum og svo það að illa ígrundaðar álögur til viðbótar á heimili landsins og fyrirtæki eru kannski ekki tímabærar akkúrat núna þegar ávinningurinn er jafn óljós og raun ber vitni. Þingflokkur Viðreisnar getur því ekki stutt þetta mál.


Ræðumaður: Guðbrandur Einarsson

Virðulegur forseti. Að gera slíkar grundvallarbreytingar eins og hér er verið að gera á einhverju hundavaði kann ekki góðri lukku að stýra. Það er í sjálfu sér ekkert að því að gera grundvallarbreytingar, það þarf bara að vanda vel til verka. Þarna er eins og farið hafi verið af stað án fyrirheits og málið ekki hugsað til enda. Það eigi hins vegar að gera það seinna. En afleiðingarnar af þessari breytingu geta verið verulega íþyngjandi og neikvæðar fyrir marga aðila. Þess vegna hef ég í nefndinni lagt til tvær breytingartillögur, annars vegar um að hámarkið af þessari breytingu geti aldrei farið upp fyrir 180.000 kr., miðað við 30.000 km keyrslu á ári, og einnig að lögin taki ekki gildi fyrr en að ári liðnu. Ég held að við þurfum bara að undirbúa okkur betur, vanda okkur betur.


Ræðumaður: Sigmar Guðmundsson

Herra forseti. Ég er sammála því í grundvallaratriðum að það þurfi að haga málum þannig að þeir sem aka um á rafmagnsbílum taki þátt í þeim kostnaði sem til fellur við vegakerfið og annað. Mér finnst hins vegar ótækt að vera að leggja auknar álögur á heimilin þegar heildarpakkinn liggur ekki fyrir, ef svo má að orði komast. Við vitum í raun og veru ekkert hvað gerist hjá hinum bílunum, það á að útfæra það einhvern tímann síðar í vetur. Við vitum ekkert nákvæmlega hver sú útfærsla er. Mér finnst algerlega ótækt að vera að efna hér til skattahækkana eða aukinna álaga á heimili með svona litlum fyrirvara þegar við vitum ekki hvernig heildarmyndin mun líta út og því get ég ekki stutt þetta mál.


Ræðumaður: Guðbrandur Einarsson

Virðulegur forseti. Ég mæli hér fyrir nefndaráliti 1. minni hluta efnahags- og viðskiptanefndar. Í þessu frumvarpi er lagt til að komið verði á fót nýju tekjuöflunarkerfi í samgöngum með kílómetragjaldi á rafmagns-, vetnis- og tengiltvinnbifreiða. Ríkisstjórnin hefur síðan boðað að hún leggi fram á vorþingi frumvörp annars vegar um sambærilegt gjald á bíla sem ganga fyrir jarðefnaeldsneyti og hins vegar um að kílómetragjaldið taki mið af þyngd ökutækja.

Fyrsti minni hluti telur orkuskipti í samgöngum hafa gengið vel en skilur á sama tíma það sjónarmið ríkisstjórnarinnar að allir sem nýti vegi og aðra samgönguinnviði landsins taki einhvern þátt í kostnaði við rekstur, viðhald og uppbyggingu þeirra. Á undanförnum 15 árum hefur uppbyggingu samgönguinnviða ekki verið sinnt sem skyldi og fyrir vikið hefur safnast upp töluverð innviðaskuld.

Í raun er þó misræmi falið í því að ríkisstjórnin hafi komið á umtalsverðum fjárhagslegum hvötum til að ýta undir orkuskipti hjá bifreiðaeigendum en tali nú um það hvað skatttekjur ríkisins af ökutækjum og eldsneyti hafi rýrnað mikið. Áhrif hvatanna á tekjur ríkisins hafa verið fyrirséð frá upphafi og ættu ekki að koma nokkrum á óvart.

Í frumvarpi þessu gerir ríkisstjórnin jafnframt nokkuð lítið úr þætti samgangna í mengandi losun og samfélagslegum ábata þess að halda orkuskiptum áfram af krafti. Í greinargerð með frumvarpinu segir t.d. að þrátt fyrir lögfestingu þess verði rekstrarkostnaður hreinorku- og tengiltvinnbifreiða áfram mun lægri en annarra. Sú fullyrðing er ekki óumdeild og bendir Einar Guðbjartsson, dósent við viðskiptafræðideild Háskóla Íslands, m.a. á það í umsögn sinni að við þetta mat hafi ekki verið taldir til allir kostnaðarliðir bifreiðaeigenda. Hreinorkubílar séu oftast dýrari en sambærilegar bifreiðar af sama stærðarflokki, ekki sé t.d. tekið tillit til fjármagnskostnaðar og við mat á samfélagslegum kostnaði hafi engar fjárhæðir verið nefndar eða vísað til úttekta eða rannsókna. Í umsögninni bendir hann einnig á að ekki hafi verið gerð þjóðhagsleg úttekt á orkuskiptum í samgöngum og að tekjur ríkissjóðs af bifreiðum séu hærri en útgjöld Vegagerðarinnar. Því sé ekki hægt að draga þá ályktun að fjármagnsþörf Vegagerðarinnar kalli á aukna skattheimtu. Að mati 1. minni hluta kann samfélagslegur ábati af orkuskiptum að vera mun meiri en þær tekjur sem ríkissjóður hefur orðið af vegna þess að sömu gjöld hafa ekki verið lögð á umhverfisvæn ökutæki og þau sem ganga fyrir jarðefnaeldsneyti. Ríkisstjórnin þarf í þessari vegferð sinni að gæta þess að missa ekki sjónar á stóru myndinni.

Um jafnræði, umhverfisáhrif og kostnað.  Í öðrum umsögnum sem bárust efnahags- og viðskiptanefnd er einnig vakin athygli á misræminu sem hin nýja gjaldtaka mun fyrirsjáanlega skapa. Í umsögn Félags íslenskra bifreiðaeigenda er m.a. vísað til þess að verði frumvarpið að lögum verði kílómetragjald rafknúinnar bifreiðar af gerðinni Mazda MX-30 R-EV hið sama og eldsneytisskattar, þ.e. vörugjald, bensíngjald og kolefnisgjald, á hvern ekinn kílómetra á sambærilegri bensínbifreið af gerðinni Mazda 3 Prime-Line. Gjaldtakan vinni því að þessu leyti gegn loftslagsstefnu stjórnvalda. Í umsögninni er einnig bent á að tveir rafknúnir bílar geti verið mjög mismunandi þegar kemur að þyngd og þar af leiðandi sliti sem þeir valda á vegum. Því sé ekki í samræmi við gegnsæi, sanngirni eða umhverfisviðmið að sama kílómetragjald sé lagt á alla rafbíla.

Rafbílasamband Íslands bendir í umsögn sinni á að margir efnaminni einstaklingar upplifi aukið ferðafrelsi eftir að hafa eignast rafbíl vegna þess að ódýrara er að keyra þá. Verði frumvarpið að lögum þrefaldist ferðakostnaður rafbíls sem hlaðinn er með heimahleðslustöð á hvern ekinn kílómetra og fyrir vikið verði hagkvæmara að aka á sparneytnum eldsneytisbíl en rafbíl.

Þá segir einnig í umsögn Einars Guðbjartssonar, sem áður var vísað til, að nýjar skattaálögur á hreinorkubifreiðar dragi úr hvata almennings til að fjárfesta í þeim. Það geti leitt til þess að Ísland kunni að þurfa að greiða meira fyrir loftslagskvóta til þess að standa við Kyoto-bókunina frá 2005. Betra væri að það fjármagn rynni til almennings í gegnum ívilnanir frekar en að greiða fyrir loftslagskvóta.

Um hámarksgjald. Bent hefur verið á að hin nýja gjaldtaka geti verið afar íþyngjandi, sérstaklega fyrir þá einstaklinga sem þurfa vegna búsetu sinnar, þjónustuþarfar, vinnu eða annars að aka langar vegalengdir. Meðalakstur fólksbifreiða er 12.000–16.000 km á ári samkvæmt tölfræði Samgöngustofu en stór hluti fólks þarf að aka mun meira en það. Til dæmis má gera ráð fyrir að einstaklingur sem býr á Akranesi en sækir vinnu í Reykjavík aki um 25.000 km á ári eingöngu til og frá vinnu og er þá ótalinn annar akstur.

Fyrsti minni hluti leggur til að þak verði sett á fjárhæð hins nýja gjalds á ársgrundvelli sem nemur 180.000 kr. fyrir rafmagns- og vetnisbifreiðar og 60.000 kr. fyrir tengiltvinnbifreiðar þannig að fólk sem ekur hreinorkubíl 30.000 km á ári þurfi ekki að greiða aukalega fyrir akstur umfram það.

Þá er það fyrirsjáanleiki.   Verði frumvarpið að lögum hefst gjaldtaka strax 1. janúar 2024. Henni verður þó seinkað til 1. febrúar sama ár ef breytingartillaga meiri hlutans þess efnis verður samþykkt. Þrátt fyrir þá breytingu er um afar skamman fyrirvara að ræða. Gjaldtaka á almenning verður nokkur en hún verður enn meiri á fyrirtæki sem leigja út rafmagnsbíla.

Í umsögn Go Campers ehf. og GCR ehf. er bent á að ekki sé tækt að reka fyrirtæki án fyrirsjáanleika um hvort rekstraraðilar þurfi að greiða margar milljónir króna í gjöld. Samningar bílaleigna við viðskiptavini geti ekki gert ráð fyrir slíkum hækkunum án fyrirvara og því sé augljóst að þær þurfi að taka á sig kostnaðinn. Þá er bent á að auk álagningar virðisaukaskatts á útleigu rafbíla og tengiltvinnbíla geri kílómetragjald þá ósamkeppnishæfa, bæði í skammtíma- og langtímaleigu.

Í ljósi þess hve fyrirhugaður kostnaðarauki er mikill, bæði á almenning og fyrirtæki, leggur 1. minni hluti til að gildistöku laganna verði frestað um eitt ár. Frestunin veiti gjaldskyldum aðilum svigrúm til að undirbúa sig fyrir gjaldtökuna og sé því í samræmi við þá meginreglu að löggjöf skuli vera fyrirsjáanleg, sérstaklega þegar um er að ræða íþyngjandi ákvörðun á borð við álagningu nýrra gjalda.

Að framansögðu virtu leggur 1. minni hluti til eftirfarandi breytingu:

1.   Við 6. gr. bætist ný málsgrein, svohljóðandi:

Þrátt fyrir ákvæði 2. mgr. skal fjárhæð gjalds aldrei nema meira en 180.000 kr. á ári vegna aksturs bifreiðar sem fellur undir 1. tölul. 2. gr. og 60.000 kr. á ári vegna aksturs bifreiðar sem fellur undir 2. tölul. 2. gr.

2.   Við 24. gr.

a.   1. mgr. orðist svo:

Lög þessi öðlast gildi 1. janúar 2025.

b.   Í stað „2024“ og „2025“ í 2. mgr. komi: 2025; og: 2026.   3.   Í stað ártalsins „2024“ í 1. og 3. mgr. ákvæðis til bráðabirgða I, tvívegis í 1. málsl. 1. mgr., 3. mgr. og 1. málsl. 5. mgr. ákvæðis til bráðabirgða II og í ákvæði til bráðabirgða III komi: 2025.


Ræðumaður: Hanna Katrín Friðriksson

Herra forseti. Við greiðum hér atkvæði um varnagla sem Brussel-ruglið leyfir okkur að setja við þá staðreynd að hér ríkir orkuskortur. Við getum, vegna neytendaverndar frá Evrópusambandinu, tryggt hag heimila í þeim aðstæðum. Við getum öll haft skoðun á því af hverju við erum í þessum aðstæðum. Það verður rætt síðar. Við getum líka haft skoðun á því hvernig við komum okkur út úr þeim aðstæðum. Það verður rætt síðar og vonandi verður eitthvað gert í því annað en að ræða það bara. En núna ber okkur skylda til þess að horfa raunsætt á stöðuna og grípa til aðgerða sem tryggja hag heimila komi til skerðinga, ekki bara vegna þess að það er lítil vatnsstaða heldur vegna þess að hér hefur ríkt kyrrstaða í orkuframleiðslu í málum þjóðarinnar. Það getur flætt á milli heimila annars vegar og stórnotenda hins vegar af því að lagaramminn eins og hann er í dag kemur ekki í veg fyrir það. Í meðförum atvinnuveganefndar urðu því miður neikvæðar breytingar sem ég setti skriflegan fyrirvara við í nefndarálitinu. Ég get ekki samþykkt þá breytingu í ljósi þess að við höfum ekki haft tíma til að fá úr því skorið hvað hún raunverulega þýðir. En þingflokkur Viðreisnar styður þetta mál, styður að það sé tryggt að heimili landsins beri ekki skarðan hlut frá borði í þessum aðstæðum.


Ræðumaður: Hanna Katrín Friðriksson

Herra forseti. Ég þakka hv. þingmanni fyrir andsvarið. Það er auðvitað alveg hárrétt að við erum svolítið föst í þessari stöðu núna vegna þess hvernig mál hafa þróast. En við erum aftur kannski komin að því líka að það þarf að tryggja hag heimilanna. Það getur þýtt að stórnotendur verði að einhverju leyti skertir, komi til þessara aðstæðna sem ég held að við sameinumst öll um hér, eins ólíka skoðun og við höfum á stöðu mála og af hverju þetta er svona og hvernig hefði átt að komast fram hjá þessu o.s.frv. — við erum öll sammála um að við viljum trúa því að þetta gerist ekki. Ég er ekki sérstaklega vongóð samt sem áður. En það er líka þetta, þessi breytingartillaga sem síðan kemur inn — af því að hv. þingmaður talar um atvinnulífið og þá notendur sem eru með samninga og það þarf að virða,  að þá er þarna í breytingartillögu við þetta mál, sem ég hef gert athugasemdir við,   eiginlega verið að tryggja það varðandi minni vinnslufyrirtæki sem hafa verið með helminginn af heimilamarkaðnum, að komi til skerðingar þá fái þau raunverulega frítt spil til að selja meira til stórnotenda  á meðan Landsvirkjun, sem er með hinn helminginn, er komin með minni heimildir. Eins og það sé ekki nóg samt í óreiðunni á þessum markaði þá er bara  með þessu ákvæði hér, til viðbótar við að tryggja hag heimila,  verið að skekkja myndina enn frekar.

Ég  hef svo sem ekki beinlínis spurningu til hv. þingmanns um þetta. Hann situr ekki í nefndinni og ber ekki ábyrgð á þessu kraðaki,  en kannski  bara þetta: Mig langar að vita — vegna þess að þetta eykur náttúrlega enn frekar þörfina á því að við komum þessum málum í lag. Ég verð að segja líka að ég er ekki sérlega vongóð um að við stöndum hér að ári liðnu þegar þetta fellur út og segjum: Nú er það bara búið og nú getum við fellt þetta úr gildi og við stóðum okkur í stykkinu. Ég óttast að það sé bara alls ekki reyndin og sé reyndar engin teikn á lofti um það. Þetta er orkuframleiðslan eins og hv. þingmaður kom inn á, en þetta snýst  líka um það   að koma skikki á raforkulögin og markaðinn. Það mál hefur líka verið fast í vinnslu í ráðuneytinu.   Telur hv. þingmaður líkur á að það mál komi til framkvæmda núna á vormánuðum?

Ég minni þingmenn á ræðutímann.


Ræðumaður: Hanna Katrín Friðriksson

Herra forseti. Ég þakka hv. þm. Bergþóri Ólasyni fyrir ágæta ræðu. Ég hjó eftir því að í upphafi talaði hann um — og ástæðan fyrir að ég spyr er sú að hv. þingmaður og hans flokkur eru ekki með fulltrúa í atvinnuveganefnd þannig að ég hef bara ekki haft tækifæri til að ræða þessi mál við þá. En hv. þingmaður sagði hér í upphafi að hér væri um að ræða mál sem fæli í sér skerðingu. Það er kannski ákveðin ónákvæmni vegna þess að hér er um að ræða mál sem felur í sér hvernig haga skuli málum ef til skerðingar kemur vegna þess að það verður eitthvað ófyrirséð, hvort sem það er af náttúrulegum ástæðum eða að sú kyrrstaða sem verið hefur í þessum málum undanfarin ár komi endanlega og bíti í afturendann á okkur, eins og nú eru vísbendingar um að hafi gert, þ.e. það er ekki nóg með að kerfið sé   uppselt og eftirspurn töluvert meiri en framboð heldur eru vísbendingar um að þar sé farið að smitast á milli markaða. Það er verið að sækjast í og jafnvel verið að selja orku til stórnotenda til atvinnuuppbyggingar í hin ýmsu nýsköpunarverkefni og svona mætti lengi telja, mikilvæg verkefni,  með því að ganga á þann hluta orkunnar sem hefur verið samstaða um að fari til heimila þó svo að  lagarammann vanti. Það er eiginlega það sem þessu máli, jafn meingallað og það er,   er ætlað að tryggja. Sú skylda sem hvílir á okkur er býsna rík eins og ég fór yfir í ræðu minni hér í dag. Hún er bókstaflega til staðar, sú skylda stjórnvalda að tryggja heimilum þessa orku. Þannig að ég er svona að velta fyrir mér, ef ég má spyrja hv. þingmann um afstöðu hans til þessa máls,  hvort hann hafi einhverjar aðrar lausnir frekar ef þessi tiltekna útfærsla er ekki eitthvað sem þingmaðurinn myndi styðja við þær aðstæður sem við búum við.   Við getum síðan tekið langt samtal um skoðanir okkar á því   að við skulum vera komin í þessar aðstæður.

Ég minni þingmenn á ræðutímann.




Ræðumaður: Hanna Katrín Friðriksson

Herra forseti. Ég þakka kærlega. Ég gleymdi hreinlega, það getur gerst á síðustu metrunum, að lesa þann fyrirvara sem ég hafði lýst í ræðu minni að ég hefði sett við málið, á sama tíma og ég er einn af flutningsmönnum fyrir hönd atvinnuveganefndar og ég er á álitinu. En fyrirvari minn er á þann veg, með leyfi forseta, að frumvarpið sé viðbragð við þeirri alvarlegu stöðu sem framtaksleysi ríkisstjórnarinnar í orkumálum síðustu ár hefur leitt til. Ekki hafi verið gefinn nægilegur tími til að meta áhrif breytingartillögu nefndarinnar um að markaðsráðandi vinnslufyrirtæki, Landsvirkjun, beri að útvega um 73% af raforku inn á heildsölumarkað, þ.e. til heimila og smærri fyrirtækja. Markaðshlutdeild fyrirtækisins á þessum markaði hefur verið um tæplega 50% undanfarin ár. Frumvarpið er sett fram vegna fyrirsjáanlegs orkuskorts sem Landsvirkjun hefur m.a. ítrekað bent á. Erfitt sé að sjá hvernig fyrirtækið á að auka hlut sinn á heildsölumarkaði á sama tíma og virkjanakerfi þess er á fullum afköstum og orkan uppseld. Nefndin hefði þurft lengri tíma til að kanna hugsanlegar afleiðingar þessarar breytingar, þar með talið hvort Landsvirkjun þyrfti mögulega að ganga á gerða samninga við stórnotendur til að uppfylla þá lagaskyldu sem hér er verið að leggja á fyrirtækið varðandi aukna hlutdeild í sölu inn á heildsölumarkaðinn, til heimila og smærri fyrirtækja.


Ræðumaður: Hanna Katrín Friðriksson

Forseti. Við erum hér að ræða þetta mál atvinnuveganefndar, frumvarp til laga um breytingu á raforkulögum, forgangsraforka, með það fyrir augum að tryggja hag heimila og smærri aðila í því ástandi sem við búum við nú á raforkumarkaði. Það er alveg ljóst að við hér í þingsal berum ábyrgð á því að tryggja heimilum, samfélagslega mikilvægum stofnunum og atvinnulífinu í heild nauðsynlega orku. En því miður er staðan sú eftir eyðimerkurgöngu ríkisstjórnarinnar í orkumálum síðustu sex ár að kerfið er uppselt. Það er einfaldlega mun meiri eftirspurn eftir orku en til er og hætt er við að svo verði á næstu árum þegar við búum líka við lagaumgjörð sem eykur að ákveðnu leyti á óvissuna um hvaða áhrif þessi staða hefur á tiltekna aðila, þar með talið heimili, og þá þarf að bregðast við.

Íslenska ríkið hefur skuldbundið sig til að tryggja öllum heimilum landsins raforku af ákveðnum gæðum á sanngjörnu verði sem  er gegnsætt, auðveldlega samanburðarhæft og felur ekki í sér mismunun. Þessi neytendavernd á rætur að rekja til Evrópusambandsins, líkt og svo margt annað þegar kemur að réttindum neytenda. Þetta er tilskipun Evrópuþingsins og ráðsins 2009/72/EB. Tilskipunin gerir ráð fyrir tímabundnum markvissum ráðstöfunum til að tryggja raforkuöryggi almennra notenda þegar þess er þörf. Þetta er sá veruleiki sem við stöndum frammi fyrir og þetta er sá veruleiki sem okkur er falið að bregðast við núna. Við erum auðvitað hvergi nærri hætt og mér liggur við að segja að við séum varla byrjuð að ræða orkumál almennt, stöðu orkumála hér á landi. Viðreisn hefur lýst yfir vilja til þess að aðstoða stjórnarflokkana við að rjúfa þessa kyrrstöðu í orkuframleiðslu og ég vona að þar hlusti menn þegar sagt er að þetta gangi ekki lengur.

En við erum að bregðast við þessu máli sem blasir við heimilum landsins í dag. Eftir áralanga kyrrstöðu er staðan alvarleg en ráðuneyti orkumála er að vinna mál sem lúta að raforkuörygginu þar sem m.a. er verið að skilgreina hlutverk og ábyrgð aðila á markaði, jafnt opinberra aðila sem einkaaðila, hvaða mælikvarðar eigi að liggja þar undir o.s.frv. Þetta skiptir auðvitað máli þegar kemur að þessum lagaramma og ég ætla að leyfa mér að segja það að ég vona, í ljósi þess að þetta mál er mikilvægt, að ríkisstjórninni verði meira úr verki á seinni hluta þessa þingvetrar en henni hefur orðið á hinum fyrri.

Á þingmálaskrá ríkisstjórnarinnar frá því í haust er frumvarp til laga um breytingu á raforkulögum, þ.e. um raforkuöryggi, og þar á að leggja grunn að útfærslu á tillögum starfshópa sem hafa fjallað um raforkuöryggi þar sem m.a. er verið að tala um forgang almennra notenda. Þetta mál er í atvinnuveganefnd í þinglegri meðferð þar sem tilgangurinn er sem sagt að styrkja raforkuöryggi almennings með forgangsröðun komi til skömmtunar vegna óviðráðanlegra atvika, til að mynda vegna framboðsskorts. Þegar hæstv. ráðherra orkumála, Guðlaugur Þór Þórðarson, mælti fyrir þessu máli í haust þá sagði hann í lok ræðu sinnar að hann hefði upplýsingar frá Landsvirkjun um stöðu miðlunarlóna og þar væri slík staða að líklegt væri að það þyrfti að grípa til skerðinga í kringum áramót núna ef staðan breyttist ekki og vegna þess að upplýsingar hefðu komið fram um að eftirspurn eftir grunnorku frá Landsvirkjun væri umfram framboð þá beindi hæstv. ráðherra því til atvinnuveganefndar að með hliðsjón af þessum nýju upplýsingum tæki hún til skoðunar hvort grípa þyrfti til frekari ráðstöfunar. Í kjölfarið fékk atvinnuveganefnd þessa heitu kartöflu í hendurnar, þ.e. að grípa inn í markaðinn til að tryggja öryrki heimila.

Það er ástæða til að gera athugasemdir við þetta vinnulag. Í fyrsta lagi kemur þetta mál mjög seint til þingsins, 28. nóvember. Það er gefinn örstuttur frestur til að koma með umsagnir, rétt ríflega vika sem er ríflega helmingi styttri tími en alla jafna gerist. Það bárust 25 umsagnir og innsend erindi og nefndinni gafst einfaldlega ekki tími til að vinna málið eins og oft er gert, að fara fleiri en einn hring eftir að umsagnir koma inn til að heyra í og þróa málið áfram. Þetta gerist þegar nefndir vinna mál, frekar en að það komi ítarlegra búið með dýpri greinargerð þar sem jafnvel hefur verið heyrt í ákveðnum aðilum þegar mál koma frá ráðherrum viðkomandi málaflokka. Þá hefur nefndin annars vegar ítarlegri mál í höndunum og lengri tíma alla jafna til að vinna það. Það er mjög eðlilegt að hafa þann hátt á að nefndir þingsins grípi til ákveðinna mála þegar upp koma neyðartilfelli eða brýn tilfelli með litlum fyrirvara. Þá verður að hafa þetta neyðarúrræði og við höfum fjölmörg dæmi um það. Þá er miðað að því að hafa málið eins einfalt í sniðum og hægt er. Þetta mál er alls ekki þannig. Þetta kemur engum á óvart. Það hefur verið talað af aðilum á markaði í fleiri ár um mikilvægi þess að koma raforkuöryggismálum þjóðarinnar í ásættanlegt horf. Það hefur lengi verið varað við þeirri stöðu að það gæti mögulega lekið á milli markaða við þær aðstæður sem við búum við, þ.e.  lagaramminn er ekki orðinn skýr og kerfið er uppselt, þá sé raforkuöryggi heimila ekki tryggt vegna þess að hætta sé á að aðrir notendur sækist eftir þeirri orku. Þetta er ekki óvænt og þetta er ekki óviðráðanlegt en þetta er staðan, þannig að við þessu erum við að bregðast.

Það hefur komið upp í umsögnum og umfjöllun nefndarinnar að það hefði verið mjög jákvætt hefði nefndin fengið lengri tíma til að vinna þetta, kalla jafnvel eftir lögfræðiálitum frá óháðum aðilum um áhrif tiltekinna breytingartillagna, og ég ætla að fara aðeins í þetta hér. Það er kannski eðlilegt, þó svo að búið sé að fara býsna vel yfir þetta mál af hálfu framsögumanns, að nefna að málið felur í sér eins og það kemur upphaflega að ef það þurfi að grípa til skerðingar á hinum almenna markaði sem nemur um 20% af heildarmarkaði, á hinum almenna markaði eru heimili og minni fyrirtæki, þá eigi að tryggja heimilum orku. Þá geti opinberir aðilar, Orkustofnun eins og það er í upphaflega frumvarpinu og það tekur væntanlega breytingum, að gefnum ákveðnum skilyrðum þegar það er neyð, gripið inn í og sagt: Það verður að tryggja að heimili landsins fái þá orku sem þau hafa fengið hingað til, að skerðingin komi ekki niður á þeim. Þetta er í mjög einfölduðu máli það sem málið snýst um.

Það eru þrír aðilar á þessum markaði. Landsvirkjun hefur séð um helming hins almenna markaðar og síðan tvö önnur fyrirtæki, HS Orka og Orka náttúrunnar, sem hafa séð um rest í einhverjum hlutföllum sín á milli um þann helming. Í upphaflega málinu, eins og það kemur til atvinnuveganefndar frá ráðuneytinu, er gert ráð fyrir að það sé tryggt að þessi þrjú fyrirtæki selji í sömu hlutföllum, það er sem sagt litið til þess hvernig þau seldu inn á almenna markaðinn árið áður.

Atvinnuveganefnd leggur til breytingu á þessari málsgrein sem er ætlað að tryggja að vinnslufyrirtæki hafi tiltæka forgangsorku fyrir þessa aðila og hún skuli ekki vera í hlutfalli við þessa aðila, þ.e. almenna markaðinn, og það sé ekki þannig að hún eigi að vera í sama hlutfalli og selt var inn á almenna markaðinn árið áður heldur í hlutfalli við heildarframleiðslu vinnslufyrirtækisins síðastliðið ár, eða eins og segir í breytingartillögunni:

„Með því er leitast við að tryggja að öll vinnslufyrirtæki leggi nokkuð af mörkum við að tryggja raforku til þeirra hópa sem frumvarpinu er ætlað að veita vernd.“

Ég verð bara að segja eins og er að þessa setningu skil ég ekki vegna þess að það var nákvæmlega þetta sem gert var með því að tryggja að vinnslufyrirtækin skiluðu inn á almenna markaðinn til heimila og smærri fyrirtækja orku í sama hlutfalli og þau hafa gert árið áður. Þannig var verið að tryggja að þau leggðu sitt af mörkum. Með þessari breytingartillögu er sem sagt verið að breyta málinu umtalsvert frá því sem hugmyndin var þegar nefndin fékk það. Nú er staðan sú að ég ætla ekki að fullvissa áheyrendur eða fólk hér í þingsal um að ég sé alfarið á móti nokkrum slíkum inngripum en það sem ég er hins vegar að segja er: Þetta er of skammur tími fyrir nefndina til að skoða og fara ofan í saumana á afleiðingum þessarar viðbótar, þessarar umtalsverðu breytingartillögu sem kemur frá atvinnuveganefnd, það hefur sem sagt ekki gefist tími til þess. En á meðan við vitum þó að kerfið er uppselt og við vitum að með þessari breytingartillögu er Landsvirkjun í einu vetfangi, komi til skerðingar, komi til þessarar neyðarráðstöfunar, ætlað að selja ekki 50% af hinum almenna markaði orku eins og Landsvirkjun hefur gert hingað til heldur 73%, þá þarf þessi mismunur að koma einhvers staðar frá — og ég árétta að kerfið er uppselt. Eina leiðin fyrir Landsvirkjun til að bæta þessu við er þá að ganga á aðra samninga. Landsvirkjun hefur gert langtímasamninga við stórnotendur, í einhverjum þeirra eru möguleikar til skerðingar vegna óviðráðanlegra aðstæðna, verði bilun eða náttúruvá eða bara ef staðan í lónunum okkar er slík, og það er í sjálfu sér eðlilegt; ef orkan er ekki til þá er hún ekki til. En ég hygg að stórnotendur sem hafa gert samninga mörg ár fram í tímann um óskerðanlega raforku, um forgangsorku, muni gera athugasemdir við það ef Landsvirkjun stendur ekki við gerða samninga vegna þess að Landsvirkjun er að selja heimilum umfram það sem hún hefur gert hingað til. Það getur vel verið að þessu sé einfalt að svara en við fengum bara ekki tíma til að fara ofan í saumana á því. Við fengum ekki tíma til að fá lögfræðiálit á þessu máli, annað en það sem kom frá Landsvirkjun sem fann þessu allt til foráttu.

Gott og vel, segjum sem svo: Við skulum fá lögfræðiálit frá óháðum aðilum. En það er ekki til staðar og því er ég með fyrirvara á þessu máli. Ég lýsi yfir ákveðinni vanþóknun á því að vera sett í þá stöðu að fá í hendurnar sem nefndarmaður í atvinnuveganefnd mál sem á að tryggja hag heimila og smærri fyrirtækja ef og þegar kemur til skerðingar í kerfi sem er algerlega uppselt, fá síðan þessa breytingartillögu inn á síðustu dögum og fá ekki tækifæri til að kafa ofan í hana og átta mig á því hvað hún raunverulega þýðir. Ég hef um tvennt að velja: Taka mig af málinu, vera ósammála, vera á móti máli sem raunverulega er ætlað að tryggja hag heimila, eða þá vera á málinu, sýna það að ég vil, og minn flokkur vegna þess að ég tala nú fyrir hönd hans, tala fyrir hönd Viðreisnar hér, tryggja hag heimilanna. Við teljum það vera forgangsatriði en það þýðir þessi inngrip án þess að ég viti nákvæmlega og hafi fengið kost á því að átta mig á því hvað þetta raunverulega þýðir. Þess vegna er ég með þennan skriflegan fyrirvara minn á málinu sjálfu.

Ég ætla ekkert að fara nákvæmar ofan í akkúrat þetta mál. Það mun hafa sinn gang og ég hygg að við höfum ekki heyrt það síðasta um afleiðingar þess. En það eru fleiri breytingar sem mig langaði aðeins að fara ofan í hér. Það er talað um í textanum með breytingartillögunni að nefndin beini því til fjármálaráðherra, sem fer jú með hlut ríkissjóðs í Landsvirkjun, að leitað verði leiða til að stórnotendum verði gert kleift að endurselja hluta þeirrar orku sem þeir hafa samið um kaup á sé vilji til þess hjá stórnotendum og sú orka seld á gegnsæjum og skipulögðum raforkumarkaði sem hafi leyfi til þess samkvæmt 18. gr. raforkulaga. Hér hefði ég líka viljað sjá tekið aðeins vægar til orða vegna þess að eftir því sem umsagnaraðilar og gestir hafa bent á getur þessi endursala, ef illa er að verki staðið, einfaldlega unnið akkúrat öfugt við það sem ætlunin er og leitt til skerðingar á raforku. Það er kannski ekki til þess sem refirnir eru skornir í þessu tiltekna máli.

Það er líka verið að tala um að gildistími ákvæðisins verði styttur um ár, að í stað þess að gilda til 1. janúar 2026 gildi það til 1. janúar 2025. Það er breyting sem ég styð, sérstaklega í ljósi annarra breytinga sem ég hef núna farið yfir, og jafnframt að skerðingin skuli stytt um helming, úr sex mánuðum í þrjá mánuði. Í báðum tilfellum er verið að tala um ákveðið endurskoðunarákvæði þannig að hafi staðan ekki lagast þá höldum við áfram. Ég verð að segja eins og er að ég átta mig ekki nákvæmlega á því hvað það er í orkumálum þjóðarinnar sem menn bera vonir til að lagist núna á einu ári en það getur verið og vonandi hef ég rangt fyrir mér þar.

Síðan lagði ég áherslu á, og þetta eru hlutir sem við öll vorum sammála um, að það væru ekki eingöngu stofnanir málaflokksins eða ráðherra sem véluðu um þetta mál heldur væri þingið upplýst. Það er leyst með tillögu um það frá nefndinni að ráðherra skili atvinnuveganefnd og umhverfis- og samgöngunefnd greinargerð með rökstuðningi fyrir inngripinu innan fimm virkra daga í hvert skipti sem því er beitt og sú greinargerð sé opinber. Þetta er gríðarlega mikilvægur varnagli og ég tek undir það sem Óli Björn Kárason, hv. framsögumaður málsins, fór í gegnum hér áðan, að eitt af því sem þetta mál hefur sýnt okkur þann stutta tíma sem við höfum haft tækifæri til að vinna það er að þetta er gríðarlega flókinn markaður. Það er erfitt að átta sig á heildarmyndinni á stuttum tíma og það er ákveðin upplýsingaóreiða í gangi bókstaflega og það er það sem gerist þegar illa hefur verið haldið á málum í málaflokknum. Þannig að það er mjög mikilvægt að það sé allt uppi á borðum og þetta sé mjög opinbert, eins og hægt er.

Það eru síðan önnur smærri atriði sem búið er að útskýra vel, að það sé ekki Orkustofnun sem beitir þessu heldur ráðherra að fenginni heimild Orkustofnunar og Landsnets, og það snýst bara um það sem er stjórnskipulega skynsamlegra.

Svo er kannski annað sem ekki vannst heldur fullnægjandi tími til að ræða og það eru einfaldlega áhrifin á heildina þegar verið er að kippa markaðnum úr sambandi með svona inngripi þar sem markmiðið er að verja almenning fyrir hækkun á raforkuverði. Hefði þetta mál t.d. komið frá ráðherra með ítarlegri greinargerð þá hefði, ef það hefði ekki verið tilbúið, verið færi til að skoða það hversu mikil hækkunin yrði. Hvað erum við að tala um? Hagfræðistofnun Háskóla Íslands vann úttekt fyrir einhverjum árum síðan um það hvað væri líklegt að stórnotendur færu hátt, hver sársaukamörk þeirra væru ef verðið færi á flot og það væri verið að bjóða, og heimilin án svona varnagla þar sem við verndum hag þeirra myndu þá væntanlega elta það verð. Hvaða upphæð erum við raunverulega að tala um? Við erum öll sammála um að við viljum tryggja hag heimilanna. Við viljum tryggja aðgengi að raforku á viðráðanlegu verði. Aðgengi er tiltölulega vel skilgreint, ekki satt, en viðráðanlegt verð öllu síður.

Alla þessa umræðu vantar bara í þetta mál og það er eðlilegt vegna þess að nefndinni var falið að flytja þetta. En það er ekkert eðlilegt við það að nefndinni hafi verið falið að flytja þetta í ljósi þess að það er a.m.k. ár ef ekki lengri tími síðan verið var að vara við þessari stöðu sem menn láta 28. nóvember eins og hafi komið sér og öllum stórkostlega á óvart, þegar flutt er framsöguerindi fyrir hönd nefndarinnar.

En hér erum við stödd og vonandi fer þetta allt á besta veg. Vonandi er hagur heimila tryggður með ekki of miklum fórnarkostnaði annarra aðila á markaði og vonandi verður kyrrstaða í orkumálum þjóðarinnar rofin sem fyrst.


Ræðumaður: Guðbrandur Einarsson

Virðulegur forseti. Við erum hér að ræða eitt málið enn til stuðnings íbúum í Grindavík sem þurft hafa að yfirgefa heimili sín. Sem betur fer hefur þingið verið viljugt til að grípa til þeirra ráðstafana sem þarf til að halda utan um þennan hóp, fyrst með því að tryggja tekjur þeirra á einhvern hátt og síðan með húsnæðisstuðningi og nú erum við að horfa til þess að vinna að því að kaupa húsnæði fyrir þá Grindvíkinga sem ekki hafa getað náð sér í húsnæði sjálfir. Eins og allir vita og þekkja er erfitt um vik á húsnæðismarkaði, það er erfitt að fá húsnæði, það er erfitt að borga þá leigu sem oft er uppsett, þannig að sem betur fer er verið að grípa til þessara ráðstafana.

MorgunblaðinuVið heyrum og heyrðum hér hjá hv. þingmanni áðan að það eru ekki allir sammála um þau vinnubrögð sem hafa verið viðhöfð í málinu en ég ætla ekki að gera það að umtalsefni hér heldur vil ég frekar bara fagna því að við séum að gera þetta á þennan hátt. Þetta er ekki alveg nýtt þó að þetta sé að koma inn svolítið seint og við ætlum hugsanlega að klára á morgun. Það mátti lesa um þetta verkefni strax í fjölmiðlum og sá ég t.d. í 24. nóvember síðastliðinn að þar var birt frétt um að það ætti að leita til þeirra félaga sem til staðar væru til að auðvelda þetta verkefni. Þá var verið að horfa til Bríetar sem er leigufélag að stærstum hluta í eigu ríkisins og síðan Bjargs sem var stofnað á 100 ára afmæli Alþýðusambandsins árið 2016. Bjargi hefur verið ætlað að hjálpa til við að byggja íbúðir undir fólk sem hefur tiltölulega lágar tekjur, eða ekki endilega þá einstaklinga sem geta átt rétt á félagslegu kerfi sveitarfélaganna heldur tekjulága einstaklinga sem eru í vinnu en hafa ekki háar tekjur og hefur Bjarg verið mjög duglegt í því verkefni sínu og mun halda því áfram. Hér erum við í raun og veru að fjalla um Bjarg. Bríet er væntanlega til umfjöllunar inni í fjárlaganefnd og þar verða væntanlega samþykktir einhverjir fjármunir til að Bríet geti þá fjárfest í þeim íbúðum sem ætlunin er að kaupa. Eftir því sem mér skilst auglýsti Bríet eftir íbúðum og það var mikill áhugi og u.þ.b. 1.200 íbúðir sem stóðu til boða. Bríet virðist ætla að kaupa einhverjar 80 íbúðir í bili, þær þarf að fjármagna og sú fjármögnun þarf að fara í gegnum fjárlaganefnd og síðan að lokum til þingsins.

Við erum hér að skoða breytingar á fyrirkomulaginu sem Bjarg hefur verið að vinna eftir. Bjarg er, eins og hér hefur verið nefnt, óhagnaðardrifið leigufélag í eigu stéttarfélaga og hefur verið fjármagnað þannig að ríkið hefur lagt til stofnstyrki eða stofnframlög upp á 18% af byggingarkostnaði á móti 12% framlagi frá sveitarfélagi. Oft hefur það verið þannig að sveitarfélagið hefur getað fjármagnað þessi 12% með því að leggja til lóð undir byggingar og þá kannski ekkert þurft að leggja út í mikinn kostnað annan og síðan hefur Bjarg farið í það að byggja. Nú verður það ekki þannig heldur er Bjarg að fara að kaupa og þá ræðst auðvitað möguleikinn á verði þessara íbúða sem á síðan að skaffa undir, hugsanlega eða  væntanlega, tekjulægri hópa í Grindavík — samkvæmt þeim upplýsingum sem bárust inn í velferðarnefnd í gærkvöldi eru annaðhvort 10 eða 11 einstaklingar sem eru í íbúðum hjá Bjargi í Grindavík og þeir ættu þá að sjálfsögðu rétt á íbúðum hjá Bjargi utan Grindavíkur verði þetta að veruleika. Því til viðbótar eru, að mér skildist, u.þ.b. 50 einstaklingar á biðlista hjá Bjargi uppi í Grindavík eftir íbúð og uppfylla þau tekjuskilyrði sem Bjarg setur, þannig að það er mikil eftirspurn eftir að komast inn í þetta úrræði sem Bjarg er. Bjarg hefur lýst yfir vilja til þess að kaupa 60 íbúðir og þá gætu þeir í raun og veru uppfyllt þarfir allra þeirra sem hafa verið í íbúð á vegum Bjargs í Grindavík en einnig þeirra sem hafa verið á biðlista eftir íbúð hjá Bjargi í Grindavík.

Þetta er að mínu mati mjög fínt verkefni að fara í en sá ljóður er á þessu að sveitarfélögin hafa ekki tekið þátt í verkefnum eins og þessu og lagt til eitthvert 12% framlag inn í íbúð sem á að fara að kaupa og heldur ekki þannig að sveitarfélag sé að leggja til fjármuni til að kaupa undir fólk sem er með lögheimili í öðru sveitarfélagi. Þess vegna þarf að grípa til þeirra breytinga að ríkið taki þá á sig þetta 30% framlag sem núna er verið að leggja til í þessu frumvarpi og kaupi þessar íbúðir. Það sem mér finnst líka áhugavert við þetta er að þessar íbúðir eru svo ekkert að fara neitt. Þær verða bara í þessum sveitarfélögum þar sem þær verða keyptar og sveitarfélögin hafa möguleika á að koma inn í þegar og ef íbúar Grindavíkur ná að flytja heim aftur. Þá geta sveitarfélögin komið inn í og keypt þennan 12% hlut og þar með verður þessi íbúð fyrir tekjulægri hópa í sveitarfélaginu sjálfu til allrar framtíðar. Ég held að það verði áhugi hjá sveitarfélögunum að fara inn í þetta þó að þau geti ekki stokkið til og borgað inn 12% miðað við stöðu sína núna, fjárhagsáætlanagerðin búin og fjármunum verið ráðstafað í önnur verkefni. Reiknað er með að þremur árum eftir að Grindvíkingar geta farið heim verði sveitarfélögin að koma inn eða einu og hálfu ári eftir að íbúðin hefur verið leigð til einhvers annars en Grindvíkinga. Bara til þess að láta ekki íbúðir standa auðar munu sveitarfélögin geta stokkið inn, sem ég held að sé bara af hinu góða.

Heyr, heyr.Þetta er að mínu mati frábært verkefni, að fara í þetta með þessum hætti. Það er búið láta þannig á markaði að maður verður svolítið hissa að sjá allt í einu 1.200 íbúðir birtast sem maður gerði ekki ráð fyrir að væru til. Það er búið að vera að tala mikið um íbúðaskort en þegar Bríet auglýsir eftir íbúðum er ásóknin þessi, það eru 1.200 íbúðir sem hægt er að selja inn í þetta með litlum eða engum fyrirvara. En Bjarg er ekki alveg þar af því að Bjarg þarf að sjálfsögðu að horfa til þeirra tekjuviðmiða sem þar er horft til og þess að húsaleiga verði ekki meiri en sem nemur 25% af heildartekjum. Þannig að Bjarg þarf að vanda sig aðeins betur þegar íbúðir eru keyptar. Okkur skildist á fundinum í gær að það væri búið að finna sirka 10 íbúðir, hugsanlega aðrar 10–20 til viðbótar, mögulega fyrir jól. Við eigum auðvitað að keyra þetta í gegn alveg eins og við getum, á methraða, til að koma íbúum Grindavíkur í skjól fyrir jólin svo þau geti haldið jól eins og við hin.


Ræðumaður: Guðbrandur Einarsson

Virðulegi forseti. Ég vil taka undir þessa ábendingu sem hefur komið fram hjá hv. þm. Ingu Sæland og óska eftir því að nefndin fari aðeins yfir þetta. Ég hlustaði á skýringu formanns nefndarinnar um að þetta ætti að geta verið einfalt en ég held að það sé bara ágætt að geirnegla þetta þannig að við séum alveg með það á hreinu að við séum ekki að hafa eitthvað af fólki sem við höfum engan vilja til að gera. Ég tek því undir að þetta fari til nefndarinnar aftur og að við klárum þetta. En einhverra hluta vegna hefur þetta farið fram hjá mér og ég ekki gert mér grein fyrir því að þetta gæti verið á þann hátt sem hv. þingmaður er hér að benda á.


Ræðumaður: Guðbrandur Einarsson

Virðulegi forseti. Í stjórnarsáttmálanum stendur, með leyfi forseta:

„Samhliða endurreisn ferðaþjónustunnar verður fyrirkomulag gjaldtöku í greininni tekið til skoðunar. Horft verður til þess að breikka skattstofninn og tryggja jafnræði aðila á markaði. Unnið verður að breytingum á fyrirkomulagi gistináttagjalds í samvinnu við greinina og sveitarfélögin með það að markmiði að sveitarfélögin njóti góðs af gjaldtökunni.“

En það er eins og ríkisstjórnin vilji ekki uppfylla þennan stjórnarsáttmála. Við erum að rembast við að hjálpa þeim að uppfylla það sem stendur í stjórnarsáttmálanum en þau skilja það bara ekki.


Ræðumaður: Guðbrandur Einarsson

Herra forseti. Mig langar mig til að gera hið gagnstæða við það sem hv. þingmaður gerir hér og hrósa málsmeðferðinni, kannski vegna þess að í upphafi var þetta frumvarp alls ekki gott en í meðförum nefndarinnar er frumvarpið bara orðið ágætt. Mér finnst eins og það sé búið að koma til móts við flestar þær óskir og umsagnir sem komu inn á borð nefndarinnar. Það gerði það að verkum að ég get stutt þetta mál. Það er breyting á gistináttaskatti sem mér finnst skipta máli, það eru stuðningsaðgerðir við Grindvíkinga, breytingar á ívilnunum vegna hjólanna og eitt og annað sem skiptir okkur máli. Viðreisn mun styðja þetta mál af því að mér finnst þetta bara vera gott dæmi um það verklag sem við ættum að viðhafa í nefndunum, að hver höndin sé ekki upp á móti annarri þar heldur reynum við að taka á þessum málum sameiginlega.


Ræðumaður: Sigmar Guðmundsson

Herra forseti. Þetta mál kom ekki fullkomið til okkar í nefndinni og margar af þeim breytingartillögum sem voru lagðar fram voru til mikilla bóta fyrir málið að mínu mati. Ég skil vandræðaganginn með þessa einu breytingartillögu en meðan allar hinar detta út líka þá sé ég mér ekki fært að styðja málið eins og það er. Ég vona svo sannarlega að allsherjar- og menntamálanefnd taki málið til skoðunar því að þótt maður sé hjartanlega sammála því meginmarkmiði sem er á bak við frumvarpið þá held ég að það megi færa mjög sterk rök fyrir því að það þurfi að skoða málið aðeins betur. Mig langar líka að nota tækifærið og beina því hér til hæstv. dómsmálaráðherra að flýta heildarendurskoðun laganna eins og til stendur.


Ræðumaður: Hanna Katrín Friðriksson

Herra forseti. Hér er á ferðinni fallegt mál með fögrum fyrirheitum um hugvitið, þar sem á að auka rannsóknarhlutverk háskóla, þar sem á að virkja metnað og hugvit í því skyni að efla þekkingu, skapa ný tækifæri fyrir vísindafólk, þar sem á að auka stefnumótun og samhæfingu á sviði rannsókna, þróunar og nýsköpunar. Þetta er vel. Það á greinilega að efla margt í orði en það sem ég hnýt um er að á sama tíma fjölmenna vísindamenn á þingpalla Alþingis til að mótmæla sárum niðurskurði til rannsóknasjóða Vísinda- og tækniráðs sem á að skera niður núna um rúman milljarð samkvæmt fjárlagafrumvarpinu. Þetta eru sömu sjóðir og eiga að vera að styrkja hér nýsköpunar- og þróunarstarf, vísindarannsóknir, nýsköpun og þróun. Það verður að segjast, herra forseti, að hér fer einfaldlega ekki saman hljóð og mynd. Það er ekki gott veganesti við upphaf þeirrar vegferðar að stórauka hér nýsköpun og vísindi og þróun og renna stoðum undir nýja útflutningsstoð í íslensku atvinnulífi.


Ræðumaður: Guðbrandur Einarsson

Virðulegur forseti. Mér þykir þetta vera mikilvægt mál sem tóbaksvarnamál, sem forvarnamál en mér þykir sérstakt að það sé verið að ganga lengra í þessu máli en að tilskipanir ESB gera ráð fyrir. Hér hafa þingmenn komið upp, ekki bara einn heldur margir, og talaði um gullhúðun á tilskipuninni eins og það sé ESB að kenna. Það er greinilega bara þingmönnunum að kenna sem hafa verið að fjalla um þessi mál og hér er bara gott dæmi um gullhúðun. Ég hefði svo sannarlega stutt tillögu hv. þm. Gísla Rafns Ólafssonar ef hún hefði komið til en í ljósi friðar — ég veit ekki, við eigum stundum bara að efna til ófriðar.


Ræðumaður: Hanna Katrín Friðriksson

Herra forseti. Pólitísk umræða tekur auðvitað á sig ýmsar myndir en það er full ástæða til að bregðast við þegar einstaka þingmenn fullyrða eitthvað hér uppi í pontu um stefnu annarra flokka gegn  betri vitund. Óþægindi Sjálfstæðisflokksins í þessari ríkisstjórnarsamstarfi fara ekki fram hjá mörgum og birtingarmyndin er ýmiss konar. Það var áhugavert að sjá hv. þm. Birgi Þórarinsson sparka hér í Samfylkinguna í ræðu sinni í störfunum í dag. Hv. þingmaður ákvað síðan að hnýta í Viðreisn í leiðinni með rangfærslum um að við aðhylltumst opin landamæri á Íslandi. Ég vil því nota tækifærið hér og benda á þá þverpólitísku vinnu sem á sér stað um útlendingamál að frumkvæði Viðreisnar þar sem markmiðið er að forðast umræðu svipaðri þeirri sem hv. þingmaður bryddaði upp á í störfunum. Hv. þingmaður mætti líka hafa í huga að ráðherra hans hæstv. dómsmálaráðherra, Guðrún Hafsteinsdóttir, hefur fagnað frumkvæði Viðreisnar í því að leita eftir þverpólitískri sátt og forðast skautun í umræðu í þessu erfiða máli.


Ræðumaður: Guðbrandur Einarsson

Virðulegur forseti. Kaupmáttur ráðstöfunartekna hefur minnkað fimm ársfjórðunga í röð. Hvað þýðir það fyrir venjulegt fólk? Jú, það þýðir að þú færð minna fyrir launin en áður og þarft því einhvers staðar að draga saman. Samkvæmt könnun Gallups segjast rúmlega 30% landsmanna eiga erfiðara með að ná endum saman en áður og hefur þetta hlutfall farið hækkandi. Þetta ættu að vera skýr skilaboð til okkar stjórnmálamanna en því miður er ekki verið að nýta fjárlagafrumvarpið, sem væntanlega verður samþykkt á morgun, til að snúa þessari þróun við. Þeir möguleikar sem ríkisstjórnin hefur, m.a. í tilfærslukerfunum, til að jafna hlut fólks eru ekki nýttir. Þvert á móti munu mun færri fá húsnæðis-, vaxta- og barnabætur á næsta ári og það segir ýmislegt um forgangsröðun þessarar ríkisstjórnar. Peningarnir eru samt ekkert að hverfa og það sem við erum að sjá núna hefur gerst áður. Þarna er einfaldlega um að ræða að verið er að færa fjármuni frá einum hópi til annars; frá íslensku launafólki til fjármagnseigenda, frá hópi fólks sem í sífellt fleiri tilfellum á erfitt með að láta enda ná saman til þeirra sem þurfa ekkert á auknum fjármunum að halda. Í morgunsárið hlustaði ég á auglýsingar fjölmiðlanna þar sem verið var að auglýsa vörur sem venjulegt fólk hefur ekki ráð á að kaupa en fréttir dagsins fjalla hins vegar um að biðlistar eftir matargjöfum séu sífellt að lengjast. Við aðstæður sem þessar reynir á okkur stjórnmálafólkið. Ætlum við að láta það óátalið að ráðstöfunartekjur fólks minnki æ ofan í æ? Erum við ekki hér til að tryggja afkomu almennings? Jú, við eigum að taka almannahagsmuni fram yfir sérhagsmuni og tryggja að ekki sé verið að grafa dýpra og dýpra ofan í vasa almennings.


Ræðumaður: Hanna Katrín Friðriksson

Herra forseti. Þær voru sláandi fréttirnar af nýjustu PISA-könnuninni sem sýndu að 40% nemenda geta ekki lesið sér til gagns eftir að hafa lokið grunnskólanámi á Íslandi. Þessi staða hefur með réttu verið sett í samhengi við tækifæri og lífsgæði sem börn í íslenskum skólum fara fyrir vikið á mis við og það er sannarlega hægt að taka undir þær áhyggjur. En það er fleira undir. Ég er nýkomin heim af fundi á vegum Norðurlandaráðs þar sem við fengum kynningu á því hvernig við getum byggt upp viðnámsþrótt lýðræðisríkja gegn fjölþáttaógnum. Hér liggur auðvitað undir upplýsingaóreiða, falsfréttir, skipulagðar áróðursherferðir þar sem tækninni er beint til að dulbúa áróður sem fréttir, og áfram mætti telja. Í bakgrunni liggur svo gjarnan valdabarátta stórvelda og togstreita milli ólíkra samfélagsgerða; lýðræðisríkja og einræðisríkja. Í miðjum fyrirlestri fór ég að hugsa um PISA. Ég fór að hugsa um það að 40% nemenda hér geta ekki lesið sér til gagns, hvað það þýðir fyrir viðnámsþrótt okkar gegn þessum fjölþáttaógnum ef nær helmingur íslenskra grunnskólabarna býr ekki yfir hæfni til að tileinka sér upplýsingar með gagnrýnum hætti. Ríkisstjórn kyrrstöðunnar ber hér mikla ábyrgð, sama ríkisstjórn og ætlar nú í ofanálag að skerða fjárframlög til samkeppnissjóða Vísinda- og tækniráðs um rúman milljarð. Hér er einfaldlega verið að grafa alvarlega undan öllu vísindastarfi og nýsköpun sem mun að óbreyttu leiða til atgervisflótta. Þetta er ekki ríkisstjórn þekkingarsamfélagsins, svo mikið er víst. Menntun eykur lífsgæði fólks. Menntun er öryggismál þjóðar. Menntun og vísindi verða að vera forgangsverkefni stjórnvalda, ekki bara þá daga sem við fáum áfall þegar okkur er sýnt svart á hvítu hver staðan er heldur alltaf.


Ræðumaður: Guðbrandur Einarsson

Virðulegi forseti. Við ræðum hér frumvarp um breytingu á ýmsum lögum um skatta og gjöld, svokallaðan bandorm, reyndar annan af þremur sem ríkisstjórnin hefur kynnt fyrir þessi jól. Stærsta breytingin í þessu frumvarpi snýr að því að gistináttaskatti er komið aftur á í breyttri mynd en í þessu frumvarpi eru einnig önnur og ekki síður mikilvæg atriði sem þarf að gefa gaum.

Frumvarpið sem lagt var fram snemma í nóvember var að mínu mati gallað í nokkrum veigamiklum atriðum sem umsagnaraðilar gerðu skilmerkilega grein fyrir í umsögnum sínum og á fundum með efnahags- og viðskiptanefnd. Meiri hlutinn ákvað að bregðast við þeim athugasemdum og því hef ég ákveðið að styðja nefndarálit og breytingartillögur meiri hlutans. Þær eru í þeim anda sem ég hafði verið að velta fyrir mér og því sé ég ekki ástæðu til þess að vera með sérstakt álit þegar flestar þær breytingar sem ég taldi nauðsynlegt að yrðu gerðar á frumvarpinu eru að verða að veruleika. Margir hefðu sjálfsagt viljað hafa þetta eitthvað öðruvísi en það er ljóst að frumvarpið eins og það liggur fyrir núna kemur verulega til móts við marga þá aðila sem lýstu áhyggjum sínum þegar þeir komu fyrir nefndina.

Mig langar, virðulegur forseti, að fara yfir nokkur þau atriði sem frumvarpið tekur til og ber þar hæst að nefna gistináttaskattinn. Í frumvarpinu var gert ráð fyrir að 300 kr. yrðu rukkaðar fyrir hvern fullorðinn næturgest og skiptir þá engu hvort gist væri í tjaldi eða á fimm stjörnu hóteli. Mér fannst ekki geta gengið að gistináttaskattur af fimm manna gistingu í tjaldi yrði 1.500 kr. en gistináttaskatturinn af dýru tveggja manna herbergi væri 600 kr. Hótelgistingin er margfalt dýrari en þegar þú gistir í tjaldi þá ertu í raun að skaffa þína eigin gistingu þar sem þú kemur sjálfur með tjaldið en ert bara að njóta aðstöðunnar sem boðið er upp á á tjaldstæðinu. Það var því ánægjulegt að sjá að meiri hluti nefndarinnar leggur til að ekki verði greitt á hvern einstakling heldur stuðst við eininguna, þ.e. herbergið sjálft eða tjaldið.

Þá er það einnig til mikilla bóta að búið er að fjölga gjaldflokkum á þann hátt að nú er verið að ræða um þrjá gjaldflokka. Það eru 300 kr. á tjaldið, 600 kr. á hótelið og síðan 1.000 kr. á gistingu um borð í skemmtiferðaskipi. Mér sýnist, virðulegur forseti, að þetta sé í nokkru samræmi við það sem gerist í öðrum löndum. Það eina sem eftir stendur í þessu sem þarf að huga að til framtíðar er að heimagisting fellur ekki undir þetta. Heimagisting er auðvitað í beinni samkeppni við þessa aðila og ætti því auðvitað að sitja við sama borð og þeir aðilar sem nú taka á sig gistináttaskatt.

Þá hef ég samhliða þessu lagt til eina breytingartillögu umfram þær sem fram koma í áliti og tillögum meiri hlutans sem er á þann veg að helmingur gistináttaskatts skuli renna til sveitarfélaganna í gegnum Jöfnunarsjóð sveitarfélaga. Sveitarfélögin hafa talað fyrir því lengi að þau þurfi fleiri tekjustofna. Þau ættu kannski að fá allan gistináttaskattinn en ég taldi ekki rétt að ganga alla leið að þessu sinni. Þá má nefna það að í stjórnarsáttmála ríkisstjórnarinnar má einnig finna eftirfarandi málsgrein:

„Samhliða endurreisn ferðaþjónustunnar verður fyrirkomulag gjaldtöku í greininni tekið til skoðunar. Horft verður til þess að breikka skattstofninn og tryggja jafnræði aðila á markaði. Unnið verður að breytingum á fyrirkomulagi gistináttagjalds í samvinnu við greinina og sveitarfélögin með það að markmiði að sveitarfélögin njóti góðs af gjaldtökunni.“

Þarna sýnist mér nú verið að horfa til þess að skoða þetta fyrirkomulag á gjaldtöku og að tryggja jafnræði aðila en ekki síður að sveitarfélögin fái einhverja hlutdeild í þessu þó að þetta sé orðað með svo almennum hætti; að þau muni á einhverjum tímapunkti njóta góðs. En sú breytingartillaga sem ég hef nú lagt fram er því að mínu mati í algjöru samræmi við stjórnarsáttmálann. Samkvæmt tillögunni er gert ráð fyrir að ríkið greiði þennan helming til Jöfnunarsjóðs sveitarfélaga sem gæti þá úthlutað þessum fjármunum til ýmissa þarfra verkefna sem sveitarfélögin eru að sinna, oft af veikum mætti.

Mig langar að nefna það hér að það er komin fram önnur breytingartillaga sem byggist á því að sveitarfélögin fái hlutdeild í gistináttaskattinum. Hún er á þann veg að skatturinn renni til þeirra sveitarfélaga þar sem tekjurnar verða til. Ég get alveg skilið þetta sjónarmið en það sem ég er að velta fyrir mér er auðvitað það að sveitarfélög geta ekki búið sér til eigin tekjustofna. Þeir eru bara markaðir hér á hinu háa Alþingi. Það er Alþingi sem ákveður hverjir tekjustofnar sveitarfélaganna eru. Ef gistináttaskattur á að verða tekjustofn sveitarfélaga til framtíðar er eðlilegt að þau njóti sama réttar til framlaga úr þessum skatti til jafns við öll önnur sveitarfélög. Það gengur ekki að búa til gjaldstofna fyrir sveitarfélög sem sum fá að njóta en önnur ekki. Þess vegna tel ég eðlilegt ef þessi tillaga verður samþykkt að þetta fari á þann veg að framlag ríkisins úr gistináttaskatti renni inn í Jöfnunarsjóð sveitarfélaga sem gæti þá ráðstafað þessu til sveitarfélaganna með jöfnum hætti.

Nefndin fékk einnig til fundar við sig aðila vegna áforma í frumvarpinu um að leggja af tollfrelsi vegna skemmtiferðaskipa í svokölluðum hringsiglingum. Þessir aðilar lýstu miklum áhyggjum af þessum áformum. Hringsiglingar hafa hjálpað mörgum byggðum og einhverjar þeirra hafa verið skilgreindar sem brothættar byggðir. Hafnarsjóðir þessara sveitarfélaga hafa haft af þessum hringsiglingum verulegar tekjur en samfélögin hafa einnig notið góðs af þessu með alls konar þjónustu við þá ferðamenn sem koma á land. Þar má nefna veitingahús og ýmsa aðra aðila sem veita ferðamönnum þjónustu. Meiri hlutinn hefur tekið þá ákvörðun að þetta taki gildi en framkvæmd verði frestað fram til næsta árs. Það gefur þá sveitarfélögunum tíma til að laga sig að breyttri stöðu. Þá er einnig brýnt að nýta þann tíma vel sem verður til við frestun gildistöku og bregðast við ef fjárhagsleg neikvæð áhrif verða mikil eins og segir í álitinu.

Þá fékk nefndin einnig til fundar við sig aðila sem flytja inn húsbíla og þeir gerðu athugasemdir við að til hafi staðið að afnema lækkun vörugjalda án fyrirvara. Þessir aðilar hafa notið undanþágu frá hæsta flokki vörugjalda og ákvað nefndin að veita frest á þessari breytingu til haustsins. Ég tek undir þetta og tel að ekki sé rétt að breyta svona hlutum og auka gjaldtöku án nokkurs fyrirvara. Það getur aldrei talist til góðrar stjórnsýslu.

Þá þykir mér vert að nefna 50% lækkun á áfengisgjaldi til lítilla, sjálfstæðra framleiðenda. Það er ekki á hverjum degi sem við sjáum lækkun á tollum eða gjöldum á áfengi og það er vel að þarna sé stigið alla vega eitthvert skref. Það skiptir máli að styðja við lítil sprotafyrirtæki víðs vegar um landið sem eru að fjölga tækifærunum í heimabyggð og skapa þannig vinnu. Landsbyggðin þarf á því að halda að hlúð sé að þeim vaxtarsprotum sem þar finnast, sérstaklega ef við meinum eitthvað með því að halda landinu í byggð. Þessi aðgerð hefur óveruleg áhrif á þær tekjur sem fást af áfengisgjaldi en getur skipt miklu fyrir smáa framleiðendur í heimabyggð. Það er rétt að taka fram að þetta er óverulegur hluti af áfengisframleiðslu í landinu og mun ekki hafa áhrif að mínu mati á drykkju almennt á Íslandi. Vissulega hefur framleiðsla áfengis þau áhrif að það er þá meira framboð en þetta er óverulegur hluti af þeirri framleiðslu sem er til staðar á Íslandi, þannig að mér finnst þetta af hinu góða, að við styðjum við og stöndum með þeim vaxtarsprotum sem finnast úti um allt land.

Þá er í frumvarpinu, virðulegur forseti, tekin ákvörðun um að framlengja virðisaukaskattsívilnun fyrir rafmagnsbifhjól, vetnisbifhjól og létt bifhjól sem ganga fyrir rafmagni um eitt ár þar sem um er að ræða umhverfisvæn farartæki sem eru til þess fallin að draga úr bílaumferð og fjölga í hópi þeirra sem ferðast um á vistvænan hátt. Það vakti athygli mína við að lesa dagblöð í dag að sjá að þar voru auglýsingar um að virðisaukaskattsívilnunin myndi falla niður um áramót og fólk hvatt til að fara að kaupa sér hjól en þær auglýsingar eru orðnar úreltar verði þessi breyting að veruleika.

Síðan en ekki síst er í frumvarpinu verið að leggja til þarfar breytingar til bráðabirgða sem snúa að virðisaukaskatti, tekjuskatti og staðgreiðslu skatta vegna náttúruhamfaranna í Grindavík. Þessar breytingar eru mjög mikilvægar vegna þeirrar stöðu sem uppi er í Grindavík.

Virðulegur forseti. Þetta frumvarp hefur að mínu mati tekið verulegum jákvæðum breytingum í meðförum nefndarinnar og tel ég það vera merki um góð vinnubrögð að hlustað sé á umsagnaraðila og tekið tillit til þeirra sjónarmiða. Vissulega eru þeir að gæta sinna hagsmuna oft á tíðum en einnig getur verið um að ræða sameiginlega hagsmuni, hagsmuni samfélaganna, og því rétt og eðlilegt að tekið sé tillit til slíkra sjónarmiða. Til þess erum við hér.


Ræðumaður: Sigmar Guðmundsson

Frú forseti. Vopnahlé strax. Í tveimur orðum er þetta krafan sem við öll verðum að halda á lofti: Vopnahlé strax. Í tvo mánuði hefur eldi og brennisteini rignt yfir íbúa Gaza-strandarinnar. Afleiðingin er sú að um 20.000 hafa dáið, um helmingurinn börn. Ástandið er óbærilegt og svo alvarlegt að aðalritari Sameinuðu þjóðanna metur stöðuna þannig að heimsfriði sé ógnað og óskaði eftir því að öryggisráðið myndi grípa inn í. Þar var neitunarvaldi beitt af Bandaríkjunum eins og svo oft áður en allsherjarþingið samþykkti með yfirgnæfandi meiri hluta að krefjast vopnahlés. Ísland greiddi að þessu sinni atkvæði með því að hlé yrði gert á stríðinu, auðvitað í þeirri von að hægt sé að koma fólki til aðstoðar. Aðalritari Sameinuðu þjóðanna lýsir stöðunni sem ólýsanlegum harmleik. Engin leið sé að viðhalda neyðaraðstoð til fólks á svæðinu. Skortur er á mat, vatni og rafmagni, spítalar eru ekki einu sinni griðastaður fyrir óbreytta borgara.

Fyrir fáeinum vikum samþykkti Alþingi ályktun sem var efnislega samhljóða þeirri tillögu sem Viðreisn hafði áður lagt fram. Það var mikilvægt skref eftir hjásetu Íslands hjá Sameinuðu þjóðunum skömmu áður. Vinnubrögð Alþingis voru okkur öllum til sóma. Flokkadrættir voru lagðir til hliðar í þágu málstaðar sem enginn á að nýta sér til pólitískrar upphafningar. Alþingi talaði einni röddu. Þar voru hryðjuverk Hamas fordæmd og einnig aðgerðir Ísraelsstjórnar í framhaldinu. Þess var krafist að öllum gíslum yrði sleppt og að vopnahléi yrði komið á sem fyrst. Þá var kallað eftir rannsókn á öllum brotum stríðandi aðila á alþjóðalögum og að ríkisstjórnin beitti sér fyrir því að fjármagn fylgdi í slíka rannsókn og að bætt yrði í það framlag sem Íslendingar láta renna til mannúðaraðstoðar. Um þetta erum við öll sammála hér á Alþingi.

Auðvitað er það þannig að við öll í þessum sal og allir Íslendingar finnum fyrir vanmætti og sorg gagnvart þeirri grimmd og hörku sem hefur birst okkur á liðnum vikum. Blóðbaðið er skelfilegt, hryðjuverk Hamas voru skelfileg mannvonska og sömuleiðis eru heiftarleg viðbrögð Ísraels ekkert annað en skelfileg. Vopnahlé strax er því krafa. Því miður er það svo að þessi áratugavítahringur ofbeldis og morða mun að öllum líkindum halda áfram á meðan Hamas ræður för á Gaza-ströndinni og meðan ríkisstjórn Netanyahus er við völd í Ísrael. Langvarandi stríð og átök eru forherðandi og afleiðingin er sú að harðlínustefna ríkir beggja vegna víglínurnar. Slík stefna, slík hugsun og sá gegndarlausi hefndarþorsti sem því miður fylgir hefur bara eitt í för með sér og það er að illt verður verra og verra.

Fórnarlömbin í hildarleiknum eru alltaf óbreyttir borgarar, konur og börn, og að þessu sinni eru það íbúar á Gaza. Það er fólk sem ætti með réttu að fá skjól á Íslandi, rétt eins og íbúar Úkraínu sem hingað leita hafa fengið skjól. Það er sorglegt að sjá viðbrögðin við þeirri sjálfsögðu og eðlilegu kröfu um vopnahlé sem kom fram hjá Sameinuðu þjóðunum. Sótt verður áfram til fullnaðarsigurs, segir Netanyahu  þrátt fyrir þrýsting alþjóðasamfélagsins. Utanríkisráðherrann segir að Ísraelsher muni halda áfram aðgerðum sínum með eða án stuðnings annarra þjóða. Þetta ber að fordæma vegna þess að rétturinn til sjálfsvarnar er ekki takmarkalaus, að tugþúsundir falli í valinn er ekki réttur til sjálfsvarnar. Það er enginn málstaðar svo góður eða háheilagur að réttlætanlegt sé að drepa börn í þúsundatali og undirokun og kúgun eru heldur ekki rök fyrir því að myrða ungmenni í hundraðatali með köldu blóði sem koma saman á hátíð til að dansa fyrir friði. Til lengri tíma blasir engin augljós lausn við sem gæti fært þessum þjóðum langvarandi frið. Áratugastríð og átök verða ekki leyst í einu vetfangi þótt við óskum þess heitt. Landsvæði sem er mikilvægt í þremur stórum trúarbrögðum er eðli máls samkvæmt viðkvæmt. Hér togast á með flóknum hætti svo litið sé til röksemda beggja þjóða, annars vegar sjálfstæðisbaráttan fyrir því að stofna eigin ríki á eigin landsvæði og svo trúarlegur rökstuðningur og sögulegur réttur á sama landsvæði.

Eina leiðin til friðar er að báðar þjóðir eigi sér tilverurétt. Bæði ríkin verða að viðurkenna og sýna í verki að öll mannslíf eru verðmæt óháð uppruna og þjóðerni. Eina lausnin er sú að lögð verði niður vopn og að raunverulegur samningsvilji þar sem virðing eins fyrir rétti hins er í forgrunni. Það verður enginn friður nema undirokun, kúgun, harðræði og hryðjuverkum linni. Það breytist ekkert með áframhaldandi sprengjuregni.

Það er auðvelt fyrir okkur Íslendinga að tala fyrir friði. Við erum herlaus þjóð sem á allt undir því að alþjóðalög séu virt. Við verðum að hafa í huga, hvaða skoðun sem við annars höfum, að blind hollusta við málstað sem brýtur á rétti annarra er ekki leiðin fram á við. Við eigum ekki bara að tala fyrir friði, við eigum líka að þrýsta á önnur ríki um að gera slíkt hið sama.   Ef vinaþjóðir okkar, voldugar þjóðir, sjá ekki þessi augljósu sannindi þá eigum við að segja það hátt og skýrt. Rödd okkar skiptir máli og við eigum að beita henni.


Ræðumaður: Þorbjörg Sigríður Gunnlaugsdóttir

Herra forseti. Ef hæstv. menntamálaráðherra er alvara með aukinn hlut Alþingis í þessu verkefni þarf að breyta lögum og ég skil orð hans sem svo að hann sé viljugur til að breyta lögum um grunnskóla. Aðalnámskrá getur ekki verið á forræði ráðherra eins, að ráðherra einn hafi forræði á aðalnámskrá þar sem línur um allt okkar skólastarf eru lagðar. Þar eru meginmarkmið náms, kennslu og uppbyggingar náms. Alþingi hefur ekkert um þessi mál að segja. Skólamál eru pólitísk. Alþingi verður að taka pláss í þessari umræðu og verður að fá hlutverk. Skólarnir eiga að undirbúa börnin okkar fyrir lífið og jafna tækifæri. 40% talan segir okkur að við erum ekki að jafna tækifæri á Íslandi. Við erum að fara í þveröfuga átt. Tækifæri barna ættu að vera kjarnapunkturinn hér og skólarnir ættu að vera okkar framtíðarmúsík. Þarna liggja tækifærin.

Ég vil segja í lokin varðandi námsefni og 7.000 kr. á hvert barn — þessi tala ætti að standa í 26.000 kr. ef hún fengi að þróast með eðlilegum hætti.  Hérna erum við að bregðast börnunum okkar og við erum að bregðast kennurunum okkar. Ég ítreka spurninguna: Ætlar ráðherra að breyta lögum um grunnskóla og færa Alþingi þetta hlutverk til jafns við ráðherra?


Ræðumaður: Þorbjörg Sigríður Gunnlaugsdóttir

Forseti. Þessi staða ætti að halda fyrir okkur vöku. Við ættum ekki að geta sofið yfir þessari stöðu. Þetta eru orð konu með reynslu úr skólastarfi og hún var að tala um niðurstöður PISA. Kennari lýsti því fyrir mér að hann upplifði algjöra endurtekningu fyrirsagna, þær sömu og á árinu 2015 og aftur 2018. Árið 2023 mega viðbrögðin þess vegna ekki verða eins og áður; flóðbylgja frétta og tilfinninga í nokkra daga og svo gerist ekkert. Við vitum að við eigum frábæra kennara og frábæra krakka, og hvað er það þá sem veldur? Hvað þýða þessar niðurstöður? Samanborið við jafnaldra á Norðurlöndum og í ríkjum OECD eru margir nemendur á Íslandi sem skora lágt í lesskilningi. 40% hafa ekki náð grunnfærni í lesskilningi. Frammistaðan hér dvalar meira en á Norðurlöndum, við lækkum um 13%, 14%, en talan er 3–8% á hinum Norðurlöndunum. Menntamálastofnun nefnir líka að þeim börnum fækkar sem sýna afburðaárangur. Þau eru líka hlutfallslega fá miðað við samanburðarlönd. Staðan á Íslandi er sem sagt þessi: Þeim fjölgar sem ekki ná grunnfærni og þeim fækkar sem sýna afburðaárangur. Þetta er mikið áhyggjuefni. Aðalnámskrá birtir menntastefnu stjórnvalda, námsframboð og námskröfur. Hún á að tryggja börnum góðar aðstæður til náms, markar starfsramma stjórnenda og kennara við skipulagningu skólastarfs, er grundvöllur mats á skólastarfi og námsmats í skólum, forsenda þess að menntamálaráðherra geti sinnt eftirlitshlutverki sínu. Aðalnámskrá er samningur þjóðarinnar við sjálfa sig um menntamál. Ráðherra setur hana, ráðherra getur breytt henni.

Mín spurning er: Er eðlilegt að aðalnámskrá sé eingöngu á borði ráðherra? Er eðlilegt að grundvallarákvarðanir í menntamálum þjóðarinnar í gegnum aðalnámskrá séu hjá ráðherra og að Alþingi hafi þetta lítið um menntastefnu þjóðarinnar að segja?


Ræðumaður: Sigmar Guðmundsson

Heyr, heyr.Herra forseti. Ég styð þessa tillögu heils hugar og geri það að sjálfsögðu með þeim rökum sem okkur öllum hér í þessum sal ættu við að vera algerlega ljós því að þau blasa við okkur í fjölmiðlum á nánast hverjum einasta degi. Hér undir er málaflokkur þar sem ríkir algjört neyðarástand. Þarna undir er fárveikt fólk. Þarna undir er fólk að deyja í tugatali á hverju einasta ári. Fjölskyldur eru að splundrast vegna veikinda. Það að reisa þennan málaflokk aðeins til meiri vegs og virðingar kostar í sjálfu sér ekki mikla fjármuni í stóra samhenginu. Mér finnst þetta sem við sjáum hér á atkvæðagreiðslutöflunni núna vera skýr vitnisburður um það að við erum ekki að forgangsraða rétt. Við erum ekki að koma til móts við fárveikt fólk sem á þann sjálfsagða rétt að geta leitað til heilbrigðiskerfisins eins og aðrir.




Ræðumaður: Þorgerður Katrín Gunnarsdóttir

Heyr, heyr.Virðulegur forseti. Við í Viðreisn styðjum þetta eindregið. Það skiptir máli að það er verið að hlusta á mikið og þungt ákall frá bændum. Þeir hafa talað reyndar um allt að 12 milljarða en 5 milljarðar þar af eru vegna fjármagnskostnaðar sem er að íþyngja þeim eins og svo mörgum öðrum hópum í samfélaginu. Þetta er að mínu mati mjög mikilvægt skref til að koma til móts við bændur sem ég segi að við í Viðreisn styðjum. Hins vegar þurfum við að taka áfram samtal um það hvernig við höldum áfram að styðja við íslenskan landbúnað en sóknarfæri fyrir hann eru gríðarleg. Þá skiptir máli að við búum þannig í haginn að grundvöllurinn verði þannig að bændur geti gripið þau tækifæri sem nútíminn og framtíðin býður upp á. Við í Viðreisn segjum því: Við styðjum þetta eindregið en köllum eftir frekara samtali til að styðja og efla enn frekar íslenskan landbúnað.


Ræðumaður: Þorbjörg Sigríður Gunnlaugsdóttir

Heyr, heyr.Herra forseti. Ég vildi koma hér upp sérstaklega til að lýsa ánægju minni  með þessa tillögu hér. Þingflokkur Viðreisnar styður hana heils hugar og allur þingflokkurinn gerir það. Mig langaði til að nefna, af því að þetta er undir liðnum almanna- og réttaröryggi, að ég held að það þurfi að fara að horfa alveg sérstaklega á öryggisþáttinn í fjárlagagerðinni. Við erum að horfa upp á uppsafnaðan vanda varðandi löggæsluna í landinu, Landhelgisgæsluna og við erum,  ég þreytist ekki á að nefna það, að horfa upp á alveg hreint ömurlega stöðu varðandi fangelsismálin í landinu og að það geti gerst að vilji dómstóla landsins um afplánun í fangelsi verði að engu vegna þess að fangelsin í landinu séu svo fjársvelt. Ég minni á það aftur að þetta hefur gerst í kynferðisbrotamálum, þeim málum sem þykja hvað alvarlegust í samfélaginu. Menn hafa ekki verið boðaðir til afplánunar vegna þess að fangelsin í landinu eru til þess of fjársvelt.


Ræðumaður: Sigmar Guðmundsson

Herra forseti. Hv. þm. Þorbjörg Sigríður Gunnlaugsdóttir fór ágætlega yfir þetta. Þegar við horfum yfir stóru myndina og stóra sviðið þegar fjárreiður ríkisins eru annars vegar, og getum þá talað um yfirstandandi ár og líka það sem er í fjárlögum fyrir næsta ár, þá er um að ræða alveg kolranga forgangsröðun. Ég held að það segi eiginlega stærstu söguna um það á hvaða stað ríkissjóður er varðandi lántökur eða skuldir ríkisins á þessu ári og því næsta, að vextir af þeim eru samanlagt rúmlega 200 milljarðar kr. Það segir allt um það á hvaða leið þessi ríkisstjórn er. Það er ekki verið að bregðast við með nægjanlegum hætti þannig að hér sé hægt að ná niður vaxtastigi með því að fara í aðgerðir með Seðlabankanum til að ná niður verðbólgunni. Svona hefur þetta verið og því miður er það þannig að það eru engin teikn á lofti um að þetta muni breytast.


Ræðumaður: Þorbjörg Sigríður Gunnlaugsdóttir

Virðulegi forseti. Það er kannski tvennt sem kallar hæst á mann þegar maður er að skoða fjáraukann fyrir þetta ár. Það er annars vegar það að ríkisstjórnin er að kasta inn handklæðinu í baráttunni gegn verðbólgu, framlag hennar er ekkert þar. Á sama tíma leyfir hún sér að koma þannig fram við heimilin að sýna þeim engan stuðning í verki. Þau eru skilin ein eftir með afleiðingar þessarar efnahagsstefnu.

Mig langar líka að tala aðeins um stóru myndina af efnahagsstefnunni því að við sjáum hér í þessu frumvarpi að það er verið að auka útgjöld um rúmlega 6%, langt umfram það að við séum að tala um einhver óvænt eða ófyrirséð útgjöld eingöngu. Við sjáum að það er verið að auka útgjöldin þetta mikið. Við sjáum að við erum að borga meira en 100 milljarða í vexti og ríkissjóður ætlar að halda áfram á sömu braut á næsta ári. Þar er verið að tala um vaxtakostnað upp á 117 milljónir. Þau eru áfram að boða miklar lántökur á nýju ári. Við hljótum öll að sjá að svona getur þetta ekki gengið lengur.


Ræðumaður: Sigmar Guðmundsson

Heyr, heyr.Herra forseti. Það er búið að fara hér ágætlega yfir stóru myndina þegar kemur að þessari breytingartillögu. Við sjáum það núna að forseti Úkraínu fer um heiminn til að reyna að tryggja áframhaldandi stuðning við þær varnir sem landið þarf að viðhafa í stríðinu gegn Rússum. Það gengur eiginlega  ekki alveg nógu vel. Hér er hins vegar tækifæri fyrir okkur til þess að styðja við með beinum hætti atvinnulíf og almenning í Úkraínu án þess að miklu, miklu smærri íslenskir hagsmunir flækist í veginum. Ég sagði það hér fyrir ári síðan þegar við vorum að tala um kjúklingabringurnar frá Úkraínu að þingið væri smátt þegar það treysti sér ekki í þannig stuðning. Ég ætla að endurtaka það: Þessi atkvæðagreiðsla segir okkur allt um það að stjórnarmeirihlutinn er smár í hugsun og ekki samkvæmur sjálfum sér þegar kemur að því að styðja við Úkraínu.


Ræðumaður: Þorgerður Katrín Gunnarsdóttir

Heyr, heyr.Virðulegur forseti. Ég undirstrika það sem hv. þm. Guðbrandur Einarsson sagði áðan, að fyrir herlaust eyríki eins og okkur Íslendinga þá skiptir auðvitað öllu að alþjóðalög séu virt. Ef Úkraína tapar stríðinu þá munum við öll tapa, ekki síst lýðræðisríki, eyríki eins og Ísland. Þá verðum við að hlusta hvert þeirra ákall er og þeirra ákall í þessu stríði er að reyna að fá að bjarga sér sjálf með því m.a. að geta flutt út sínar vörur án þess að það séu tollar og tollmúrar reistir. Við í Viðreisn erum að leggja til að þessi framlenging verði til loka ársins 2024 til að sýna ótvíræðan stuðning við Úkraínu í verki. Það þýðir ekki fyrir ráðherra að koma hér trekk í trekk og segja að við styðjum við Úkraínu þegar við erum einmitt að fá ítrekað tækifæri til að gera það sem þau eru sjálf að kalla eftir. En það eru hins vegar íslenskir hagsmunir sem segja nei. Mér finnst það miður því að það eru risahagsmunir undir og þeir hagsmunir sem eru helstir undir eru lýðræði, frelsi og mannréttindi í allri álfunni.


Ræðumaður: Guðbrandur Einarsson

Virðulegur forseti. Úkraínska þjóðin stendur í stöðugum átökum vegna innrásar Rússa fyrir tæpu ári síðan. Innrásin er sú stærsta sem nokkurt evrópsk ríki hefur orðið fyrir síðan í seinni heimsstyrjöld. Við Íslendingar trúum því að landamæri ríkja hafi þýðingu, að eitt ríki geti ekki eignað sér hluta annars lands á grundvelli vopnavalds, geti ekki mætt með skriðdreka og stórskotalið og haft heimsskipulag okkar, öryggi og gildi að engu. Tapi Úkraínubúar stríðinu þýðir það breytta heimsmynd fyrir okkur öll. Það skiptir máli fyrir herlaust smáríki að alþjóðalög séu virt og þess vegna ber okkur að styðja við Úkraínu. Úkraína felldi niður tolla af innflutningi til landsins og óskaði eftir því að Evrópulönd gerðu það sama á vörum frá Úkraínu. Við brugðumst við tímabundið en framlengdum síðan ekki heimildina. Núna gefst þingmönnum tækifæri til að leiðrétta þau mistök og endurnýja niðurfellingu tolla af vörum sem eru upprunnar í Úkraínu til að styðja við atvinnulíf landsins sem stendur vörð um öryggi okkar allra.




Ræðumaður: Þorgerður Katrín Gunnarsdóttir

Heyr, heyr.Virðulegi forseti. Það er ekki langt síðan Ríkisendurskoðun setti fram mjög svarta skýrslu um fiskeldið. Þetta eru viðbrögð ríkisstjórnarflokkanna við þeirri svörtu skýrslu þegar fiskeldi þarf einmitt á auknu eftirliti að halda og auknu fjármagni til þess eftirlits. Höfum líka hugfast að sjávarútvegurinn í heild sinni með fiskeldinu er að borga minna í auðlindagjöld en það kostar að sjá um stjórnsýsluna og rannsóknir með þessum mikilvægu atvinnugreinum. Mér finnst það óboðlegt, þingflokki Viðreisnar finnst það óboðlegt. Höfum það líka í huga að oft á þessum tíma er verið að tala um jólagjafir þingsins. Mér finnst þetta vera merki um jólagjöf ríkisstjórnarflokkanna út í samfélagið og jólagjöfin fer í þessa atvinnugrein, að niðurgreiða hana í enn eitt skiptið. Við í Viðreisn greiðum atkvæði gegn þessari tillögu meiri hlutans og minnum á að það er kominn tími til þess að sjávarútvegurinn og fiskeldi greiði eðlilegt og sanngjarnt auðlindagjald til þjóðarinnar.


Ræðumaður: Þorbjörg Sigríður Gunnlaugsdóttir

Virðulegi forseti. Hér er ríkisstjórnin að leggja til skattahækkun, sem er bein afleiðing af efnahagsstefnu ríkisstjórnarinnar sjálfrar og bein afleiðing held ég bara af samsetningu þessarar ríkisstjórnar, kynnt sem verðbólguaðgerð. Skattahækkun sem á engu að síður ekki að taka gildi fyrr en árið 2025 og ég myndi leyfa mér að segja spegill, ákveðið skattablæti þessarar ríkisstjórnar. — Þingflokkur Viðreisnar segir nei.


Ræðumaður: Guðbrandur Einarsson

Virðulegur forseti. Í hverjum kjarasamningum á fætur öðrum er lofað tilfærslum í millifærslukerfunum til að styðja við hópa sem jafnvel standa höllum fæti. En því miður er það þannig að síðan eru skerðingarmörkin  látin leka, ekki bara í einu kerfinu heldur í hverju kerfinu á fætur öðru. Við sjáum þetta í persónuafslættinum, við sjáum þetta í húsnæðis- og vaxtabótum, við sjáum þetta í barnabótum og við sjáum þetta í ellilífeyris- eða örorkubótum. Þetta er alls staðar svona. Þannig að ríkisstjórnin sem lofar að bæta einhverjum eitthvað tekur það til baka með því að breyta skerðingarmörkum. Við í Viðreisn sættum okkur ekki við það, sérstaklega ekki á þessum tíma þegar fólk á í vanda. Það eru bara mikil vandamál sem blasa við fólki sem er að glíma við stórfelldar hækkanir afborgana og það ræður illa við þetta. Þegar er síðan verið að taka þetta  í burtu þá segir Viðreisn nei.


Ræðumaður: Guðbrandur Einarsson

Virðulegi forseti. Við greiðum nú atkvæði um breytingar á ýmsum lögum vegna fjárlaga ársins 2024. Þarna er um að ræða fjölmargar breytingar og þau lög sem verið er að breyta teljast vera 21 en gætu orðið fleiri ef fram komnar breytingartillögur verða samþykktar. Stóra málið í þessu eru þó þær breytingar sem verið er að gera á svokölluðum krónutölusköttum. Sem betur fer er ekki farin sú leið sem farin var í fyrra heldur er verið að fara aðra og hófsamari leið. Viðreisn telur hins vegar ekki rétt að leggja bara til flatar hækkanir heldur hefði mátt velta fyrir sér öðrum markmiðum á bak við hverja hækkun fyrir sig. Þá teljum við einnig að horfa hefði átt til verðbólgumarkmiða Seðlabankans þegar þessar hækkanir voru ákveðnar en því miður er ekki hægt að sjá að með fjárlagafrumvarpinu náist sá stöðugleiki sem heimilunum er svo nauðsynlegur.


Ræðumaður: Þorgerður Katrín Gunnarsdóttir

Virðulegi forseti. Það er skammgóður vermir að pissa í skó sinn, segir íslenska orðtakið, orðtak sem er dálítið einkennandi fyrir íslensk stjórnmál. Skammtímalausnir eiga frekar upp á pallborðið en að þora og leyfa sér að hugsa lengra en út næstu mánuði. En stundum neyðumst við til að gera það eins og þegar við erum föst í þessu verðbólgu- og hávaxtaástandi með íslensku krónuna. Þá þarf auðvitað tímabundinn stuðning til fjölskyldna í landinu.

Við í Viðreisn höfum stundum fengið skammir og skens fyrir að vera of föst í langtímahugsun en nokkur dæmi dagsins, mjög bitur dæmi dagsins, sýna hvað það er dýrkeypt fyrir íslenska þjóð og samkeppnishæfni hennar að stjórnmálafólk er fast í skammtímalausnum og skítareddingum, oftar en ekki til að verja völd og stóla. Við höfum nú í sex ár búið við ríkisstjórn kyrrstöðu, það sjáum við öll. Við sjáum kyrrstöðuna í orkumálum, alvarlegur orkuskortur blasir við, grænu markmiðin okkar verða fjarlægari en áður og umræða um nauðsyn neyðarlaga er lýsandi fyrir ástand sem er algerlega á ábyrgð ríkisstjórnar, rándýr skiptimynt á milli Sjálfstæðisflokks og Vinstri grænna sem mun koma alvarlega niður á heimilum landsins og framtíðarkynslóðum okkar.

Ég get líka nefnt menntamálin, það risastóra samfélagslega verkefni. Á þriggja ára fresti erum við hissa og dálítið vonsvikin yfir niðurstöðu PISA en svo fellur allt í gleymskunnar dá. Við verðum að setja fókus á menntamálin á hinu pólitíska sviði og hugsa lengra fram í tímann, þora að gera það og gera það saman. Við sjáum síðan gjaldmiðilsmálin okkar, efnahagsmálin. Þar er ekkert nema plástrar í öllum regnbogans litum, sumir orðnir verulega fúnir og gamlir og aðrir nokkuð nýir. Við vitum að með óbreyttu ástandi þá getum við bara boðið upp á skammtímalausnir sem verða á endanum dýrkeyptar fyrir heimili landsins og litlu og meðalstóru fyrirtækin okkar. Við erum með örhagkerfi sem mun aldrei búa við annað en svona skítareddingar og þannig er það bara.

Virðulegur forseti. Við þurfum auðvitað starfhæfa ríkisstjórn sem getur hugsað til lengri tíma því eins og við vitum er skammgóður vermir að pissa í skóinn sinn.


Ræðumaður: Guðbrandur Einarsson

Virðulegur forseti. Í gær var haldinn íbúafundur fyrir Grindvíkinga. Tilgangurinn var að halda íbúum bæjarins eins vel upplýstum og kostur er í því óvissuástandi sem þeir búa enn við. Fannar Jónsson, bæjarstjóri Grindavíkur, sagði í viðtali að fundurinn hefði tekist bærilega og að ýmsar upplýsingar hefðu komið fram á þessum fundi. Marga Grindvíkinga hefur dreymt um að geta haldið jólin heima hjá sér en á fundinum voru tekin af öll tvímæli um að það muni ekki geta gerst. Þetta er fólki skiljanlega þungbært. Þegar okkur þingmönnum Suðurkjördæmis gafst kostur á að fá að heimsækja Grindavík í síðustu viku gerði maður sér grein fyrir þeim ógnarkröftum sem höfðu verið á ferðinni í bland við djúpu kyrrðina sem lá yfir bænum. Teygð og beygð hús, sundurskorin jörð sýndi manni svo svart á hvítu hversu lítils við megum okkar gagnvart náttúruöflunum. Unnið hefur verið að því á mörgum vígstöðvum að tryggja stöðu Grindvíkinga eins og hægt hefur verið. Hér á Alþingi er búið að samþykkja frumvörp til að tryggja tekjur og greiðslur vegna húsnæðiskostnaðar. Þá munu óhagnaðardrifnu leigufélögin hafa unnið hörðum höndum að því að kaupa eignir sem Grindvíkingar geta síðan leigt. Eitt frumvarp vegna þessa er boðað fyrir þinglok. Vissulega getur þessi staða reynst erfið fyrir marga Grindvíkinga. Það eru ekki allir sem hafa náð að koma sér fyrir á stað þar sem þeir geta haldið heimili út af fyrir sig. Vonandi rætist úr því innan tíðar. Óvissan er enn til staðar og ekki vitað hvort eða hvenær þessu verður lokið. Hitt er þó víst að samfélagið í heild mun taka á þessum atburðum með Grindvíkingum. Ég vil óska Grindvíkingum gleðilegra jóla í von um að úr rætist á nýju ári.


Ræðumaður: Þorbjörg Sigríður Gunnlaugsdóttir

Herra forseti. Alþingi barst neyðarkall í síðustu viku frá Samkeppniseftirlitinu. Skilaboðin eru skýr: Samkeppniseftirlitið getur ekki lengur sinnt lögbundnu hlutverki sínu. Það hefur verið svo kerfisbundið veikt af þeim flokkum sem sitja núna saman í ríkisstjórn að það hefur ekki lengur burði til þess. Framlög á næsta ári verða 20% minni að raunvirði en fyrir áratug síðan, en á þessum sama tíma hafa umsvif hagkerfisins aukist um 40%. Eftirlitið segist þurfa að fjármagna sig fyrir um 40 stöðugildi en nýtur fjármagns fyrir 25 í dag.

Aðrar þjóðir hafa markvisst styrkt samkeppnislega innviði sína núna til að berjast gegn verðbólgu og verja þannig hagsmuni heimila. Efling Samkeppniseftirlitsins núna er eðlileg aðgerð og skynsamleg aðgerð, sérstaklega í verðbólguástandinu. Ríkisendurskoðun lagði í fyrra til aðgerðir og fjárheimildir til að styrkja þessa samkeppnisinnviði en ríkisstjórnin fer núna harkalega gegn þessum ráðleggingum. Verkalýðshreyfingin hefur verið skýr um mikilvægi samkeppni og samkeppnisinnviða fyrir fólkið í landinu og það er viðbúið að þetta útspil ríkisstjórnarinnar núna verði tekið fyrir á kjarasamningsborðinu.

Í sameiginlegri niðurstöðu í sameiginlegri grein frá hagfræðingum þriggja heildarsamtaka á vinnumarkaði með samanlagt 175.000 félagsmenn, segja þeir, með leyfi forseta:

„Veiking samkeppniseftirlits þjónar helst hagsmunum þeirra fyrirtækja sem eru í stöðu til að nýta sér fákeppni til að skara eld að eigin köku. Þótt Samkeppniseftirlitið á Íslandi sé ekki hafið yfir gagnrýni, þá liggur lausnin ekki í því að veikja það eins og sumir atvinnurekendur vilja, heldur að styrkja það og efla það til að standa vörð um samfélagslega hagsmuni.“

Heyr, heyr.Hvers vegna hunsar ríkisstjórnin  þetta neyðarkall Samkeppniseftirlitsins?  Hvers vegna vill ríkisstjórnin veikja innviði samkeppni í landinu í aðdraganda kjarasamninga og taka stöðu gegn hagsmunum neytenda? Hvað er það sem mögulega getur útskýrt þá pólitísku afstöðu  og þær pólitísku aðgerðir að fara gegn samkeppni á verðbólgutímum?

Forseti minnir á að ræðutími í störfum þingsins eru aðeins tvær mínútur en ekki tvær og hálf mínúta.


Ræðumaður: Þorbjörg Sigríður Gunnlaugsdóttir

Herra forseti. Ég þakka hv. þingmanni kærlega fyrir svarið. Ég er honum sammála um þýðingu laga um opinber fjármál. Ég geri nú ráð fyrir því að það séum við öll en ég held að það eigi að horfa fastar á lagabókstafinn og þau viðmið og þá umgjörð sem sú lagasetning setur okkur. Þegar hv. þingmaður nefnir þetta þá rifjaðist upp fyrir mér ágæt ferð fjárlaganefndar til OECD þar sem var verið að ræða um á íslensku bestu framkvæmd fjárlaga á milli landa. Þar var rætt t.d. um það að ákveðin ríki ákvæðu þetta í upphafi fjárlagaumræðunnar: Hvar er þakið? Hversu langt förum við með útgjöldin? Hversu hátt ætlum við að spenna bogann? Mér fannst það mjög áhugaverð pæling.

Auðvitað geta komið upp þær aðstæður eins og í heimsfaraldri og þegar áföllin dynja yfir og við viljum standa með fólkinu okkar þannig að við förum í lántökur til að geta brúað erfitt tímabil. En lántökur til lengri tíma hafa, með þessum vaxtakostnaði sem þingmaðurinn reifar í sínu nefndaráliti, áhrif á getu okkar til að fjárfesta í velferð, innviðum og þjónustu og til lengri tíma þau áhrif að það eru börnin okkar sem taka reikninginn. Þannig að ég vildi hér í síðara andsvari bara þakka honum kærlega fyrir þessa brýningu sem birtist í nefndarálitinu um mikilvægi þess að horfa á lög um opinber fjármál og að reyna að gæta þess eftir fremsta megni að leggja ekki fram fjáraukalög með töluverðum auknum útgjöldum sem eru langt umfram að teljast ófyrirséð eða óvænt, ekki að leggja fram fjáraukalög bara vegna þess að það er hægt.


Ræðumaður: Þorbjörg Sigríður Gunnlaugsdóttir

Virðulegi forseti. Ég kem hér upp vegna þess að ég las nefndarálit hv. þingmanns þar sem hann fjallar m.a. stuttlega um að þetta frumvarp beri þess merki að það vanti upp á aga í stjórn opinberra fjármála og hann rökstyður það með því að það sé verið að auka fjárheimildir töluvert mikið og að sú aukning sé ekki öll vegna óvæntra eða ófyrirséðra útgjalda. Hann nefnir vaxtakostnað ríkisins sömuleiðis, hvað hann er að bólgna upp, sem hefur auðvitað áhrif og afleiðingar á getu okkar til að fjárfesta í þjónustu,  fjárfesta í innviðum, heilbrigðisþjónustu, löggæslu, samgöngum, velferð. Auðvitað bítur það okkur ef þessi vaxtakostnaður er staðan til lengri tíma. Mig langaði til að spyrja hv. þingmann aðeins út í þessa umfjöllun og þessi orð hans um skort á aga í opinberum fjármálum og hvaða augum hann lítur stöðuna hvað þetta varðar.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. formanni fjárlaganefndar kærlega fyrir svörin. Ég er ánægð að heyra að hann skuli deila þessum áhyggjum því að þegar halli er veruleiki ríkisins til margra ára þá hefur það í för með sér afleiðingar fyrir næstu kynslóðir og þannig viljum við ekki halda á málum. Það situr dálítið í mér að hafa upplifað það  í fjárlaganefnd að heyra það sem kemur hérna fram í gögnum málsins, að það eru boðaðar verulegar áframhaldandi lántökur á næsta ári. Það er því áhyggjuefni að þær tekjur sem eru verið að koma með núna skuli ekki nýtast betur til að greiða niður skuldir. Hitt er síðan varðandi verðbólguna að auðvitað er rétt að hún setur strik í reikninginn en í því samhengi þá bítur það okkur sjálf hérna inni, Alþingi og ríkisstjórnina kannski sérstaklega því að þetta er jú verk meiri hlutans, ef við tökum ekki markviss skref í baráttunni gegn verðbólgu. Það er áhugavert að hugsa til þess hvaða áhrif verðbólgan er að hafa á ríkissjóð sjálfan. Við erum hér alla daga að tala um það hver áhrifin eru fyrir heimilin í landinu, heimilin sem veikast stóðu fyrir, og standa, fyrir fyrirtækin, en þegar við skoðum hvað hækkandi vaxtastig gerir vaxtakostnaði ríkisins sjálfs ættum við að sjá það og upplifa að ávinningur okkar er mjög augljós af því að ná tökum á verðbólgunni og að við séum ekki að horfa upp á rúmlega 100 milljarða á ári í vaxtakostnað, 117 milljarða. Ef við síðan setjum það í samhengi við þær tölur sem formaður nefndarinnar nefnir hér, t.d. um innspýtingu,  fjárfestingu í heilbrigðiskerfinu, grundvallarþætti þar, þá er þetta sláandi.


Ræðumaður: Þorbjörg Sigríður Gunnlaugsdóttir

Virðulegi forseti. Mig langaði til að spyrja hv. formann fjárlaganefndar út í stóru myndina því að hérna er verið að leggja fram frumvarp um aukin útgjöld ríkissjóðs um rúmlega 80 milljarða kr., 80 milljarða sem bætast við eftir að fjárlagafrumvarp ársins í ár hafði farið í gegnum vinnu allt haustið inni í fjárlaganefnd, í 1. 2. og 3. umræðu, og útgjöldin hækka engu að síður núna þegar við erum að ræða um fjárauka um rúmlega 6%. Svona í samhengi við skynsemi og ábyrgð og aga í fjármálum, deilir formaður fjárlaganefndar  áhyggjum mínum af því að þetta sé staðan? Tekjur eru vissulega að aukast mjög mikið en það breytir ekki því að samt eru skuldir ríkissjóðs að aukast á milli ára. Ég held að við höfum öll skilning á því að það voru miklar lántökur í tengslum við heimsfaraldur og þingið, vil ég leyfa mér að segja, algerlega sameinað í því að fara í lántökur á þeim tíma. Eftir stendur samt að lántökur voru veruleiki þessarar ríkisstjórnar fyrir heimsfaraldur og ætla að vera það eftir. Getum við ekki gert betur en svo að koma hérna með útgjöld sem hækka um meira en 6% þrátt fyrir að aðstæður séu þær sem þær eru, því að tekjurnar eru vissulega að sturtast inn í ríkissjóð?


Ræðumaður: Guðbrandur Einarsson

Virðulegur forseti. Ég tek undir með hv. þingmanni að það er bara eðlilegt við þessar aðstæður að skoða fleiri möguleika. Hv. þingmaður nefnir svokallaða leiguleið, sem hefur verið reynd áður. Menn fóru í hana eftir hrun á sínum tíma, sú ríkisstjórn sem þá sat. Sveitarfélögin tóku að sér að fjármagna þetta, fengu svo greidda húsaleigu og það getur verið ágætt. Þessi 85/15% leið er erfið því að ríkið ætlar bara að borga þessi 85% þegar samningurinn er gerður, svo kemur verðbólga og þá þarf sveitarfélagið að taka það á sig. Sveitarfélagið ber því alltaf ábyrgðina en ekki ríkið. Af því að hér er verið að nefna töf í Reykjavík upp á tvö ár þá langar mig að segja hv. þingmanni frá því að í minni heimabyggð var skrifað undir samning um byggingu nýs hjúkrunarheimilis í febrúar 2019. Um mitt þetta ár var byrjað á framkvæmdinni. Það tók fjögur og hálft ár að hefja framkvæmd út af alls konar rugli; baráttu við Framkvæmdasýsluna, endurgerð samninga út af verðbólgu og óstöðugleika, alls konar hlutir sem töfðu verkið. Við getum ekki sætt okkur við þetta. Ég skil vel að verið sé að leita nýrra leiða en mér hefur fundist hæstv. heilbrigðisráðherra leggja mikla áherslu á heimahjúkrun. Gott og vel, við viljum öll fá að vera heima hjá okkur en það kemur að því að við lendum á spítala og þá er betra að við förum með fólk á hjúkrunarheimili heldur en að setja það á Landspítalann eða t.d. Heilbrigðisstofnun Suðurnesja. Þar liggur fullt af veikum einstaklingum sem gætu verið á hjúkrunarheimili en af því að þau eru ekki til staðar þá erum við að nota dýrasta úrræðið. Eins og forstjóri hjúkrunar á Landspítala sagði í viðtali í gær: Landspítalinn er að verða dýrasta hjúkrunarheimili á Íslandi.


Ræðumaður: Guðbrandur Einarsson

Virðulegur forseti. Ég hef bara áhyggjur af því ef hjúkrunarheimilum yfir höfuð fækkar, hvort sem það er í Reykjavík eða annars staðar. Við sjáum hvert sveitarfélag á eftir öðru gefast upp á því að reka hjúkrunarheimili, sem eiga að vera á hendi ríkisins að reka af því að þau fá ekki nægilega fjármuni til að reka þessi hjúkrunarheimili. Ég ætla heldur ekki að gera ágreining við hv. þingmann um þær tölur sem ég las um í fréttum í gær, enda eru þær ekki alveg aðalmálið. Mig langar að benda á að í fjárlögunum sem ég hef hérna fyrir framan mig, á bls. 213, er verið að benda á fjárfestingarframlög sem voru á þessu ári upp á 5,8 milljarða en eiga að vera 500 milljónir á næsta ári. Það á að lækka fjárfestingarframlög um 5,1 milljarð. Maður veltir fyrir sér: Hvernig stendur á þessu? Er það vegna þess að það er svo mikið í sjóði sem hefur ekki gengið út og hægt er að nýta þá fjármuni? Ég skal ekki um það segja. Hér er líka búið að benda á ótrúlegar tafir sem eru að verða, sem ég myndi kannski vilja fara yfir í seinna andsvari, en það að byggja eitt hjúkrunarheimili fyrir 80–90 manns kostar 3–4 milljarða, 3,5–4 milljarða. Ef við erum að tala um einhverja 700–800 einstaklinga, kannski 700 ef tölur hv. þingmanns eru réttar, þá vantar okkur, miðað við að þetta kosti 4 milljarða hvert, tæpa 30 milljarða til að eyða þessum biðlistum. Við förum ekki þangað alveg á næstunni, en við megum ekki setja þetta þannig upp að dregið sé úr þessu frá 5,8 milljörðum í 500 milljónir.


Ræðumaður: Guðbrandur Einarsson

Virðulegur forseti. Við ræðum hér breytingar á ýmsum lögum vegna fjárlaga fyrir árið 2024, eða svokallaðan bandorm. Það má nefna þennan bandorm bandorm nr. 1 því að við eigum eftir að fá til umfjöllunar tvö frumvörp til viðbótar, bandorm 2 og bandorm 3, þar sem m.a. verður fjallað um gistináttaskatt og krónutöluskatt á rafbíla.

Á ytri vef Alþingis segir um þetta frumvarp að markmið þess sé að breyta ýmsum lögum sem tengjast tekju- og gjaldahlið ríkissjóðs í samræmi við forsendur fjárlagafrumvarps fyrir árið 2024. Þar segir um helstu breytingar að lagt er til að krónutöluskattar, þ.e. kolefnisgjald, olíugjald, almennt og sérstakt kílómetragjald, almennt og sérstakt bensíngjald, bifreiðagjald og gjald á áfengi og tóbak, hækki um 3,5%. Sama gildir um gjald í Framkvæmdasjóð aldraðra og sérstakt gjald til Ríkisútvarpsins. Þá er gert ráð fyrir hækkun á lágmarksfjárhæð bifreiðagjalds sem lagt er á fólksbíla. Þá er einnig lagt til að gerðar verði breytingar á eftirlitsgjaldi til að standa undir áætluðum kostnaði við rekstur Fjármálaeftirlits og skilavalds innan Seðlabanka Íslands. Gert er ráð fyrir lækkun gjaldhlutfalls vegna greiðslu kostnaðar við rekstur umboðsmanns skuldara í samræmi við áætlaðan rekstrarkostnað stofnunarinnar. Lagt er til bráðabirgðaákvæði sem koma skal í veg fyrir að kostnaðarþátttaka heimilismanna á dvalar- og hjúkrunarheimilum aukist við það að tengingar við tekjur maka voru afnumdar. Lagt er til að sóknargjöld verði lækkuð og að breytingar verði gerðar á fjárhæð losunargjalds samkvæmt lögum um loftslagsmál. Þess ber að geta að fallið hefur verið frá þessari tillögu um lækkun á sóknargjöldum. Þá er stefnt að hækkun úrvinnslugjalds á hjólbarða og gerðar breytingar á verðmætagjaldi sjókvíaeldis. Gert er ráð fyrir að tekjuskattur lögaðila hækki tímabundið til eins árs um 1 prósentustig. Flestar aðrar breytingar tengjast framlengingu bráðabirgðaákvæða. Þar er um að ræða breytingar á alls 21 lögum, ef ég fer rétt með.

Tillaga er í frumvarpinu um óbreyttar viðmiðanir í vaxtabótakerfinu og hún leiðir til þess að útgjöld vegna vaxtabóta nema 2,8 milljörðum kr. á árinu 2024. Gert er ráð fyrir að hlutur ofanflóðasjóðs í kostnaði við vinnu við gerð hættumats verði allt að 140 millj. kr.

Þá eru það tekjur. Verðlagsuppfærsla krónutölugjalda mun auka tekjur ríkissjóðs um 3,1 milljarð kr. Hækkun útvarpsgjalds og gjalds í Framkvæmdasjóð aldraðra nemur samtals um 320 millj. kr. Áætlað er að hækkun lágmarksfjárhæðar bifreiðagjalds skili 1,3 milljörðum kr. í viðbótartekjur. Áætlað er að breytingar á verðmætagjaldi vegna sjókvíaeldis skili ríkissjóði um 630 millj. kr. Tekjuáhrif á ríkissjóð nema samtals um 5.300 millj. kr., eða 5,3 milljörðum kr.

Virðulegur forseti. Ég mæli hér fyrir nefndaráliti 3. minni hluta. Íslenskt efnahagsumhverfi hefur einkennst af öfgum. Kaupmáttur, byggingamarkaður, gengi krónunnar, verðbólga og vextir; allt er þetta undirorpið tíðari og meiri sveiflum á Íslandi en í þeim löndum sem við berum okkur helst saman við. Þessum óstöðugleika fylgir aukinn kostnaður fyrir almenning. Í því ljósi er hlutverk opinberra fjármála í sveiflujöfnun mikilvægara hér en í öðrum löndum. Ábyrg fjármálastjórn og gott samspil fjármálastefnu og peningastefnu er til þess fallið að draga úr þessum sveiflum á meðan rangar ákvarðanir í því þensluástandi sem nú ríkir munu ýta undir frekari verðbólgu. 3. minni hluti harmar að í frumvarpi þessu séu ekki skýr merki um að unnið sé að auknum stöðugleika í íslensku efnahagsumhverfi.

Þriðji minni hluti lýsir áhyggjum af veikleikum í undirliggjandi afkomu ríkissjóðs sem hafa verið ljósir frá árinu 2019. Í álitsgerð fjármálaráðs um fjármálaáætlun ríkisstjórnarinnar fyrir árin 2024–2028 er athygli vakin á því að fyrri fjármálaáætlanir hafi ekki gengið eftir. Þar segir að ástæðurnar séu af tvennum toga. Annars vegar hafi efnahagsframvindan ekki verið í samræmi við hagspár sem lagðar voru til grundvallar. Hins vegar sé um að kenna lausung í fjármálastjórninni sjálfri, þar sem ófyrirséður tekjuauki hafi verið nýttur til aukinna útgjalda í stað þess að fylgja boðaðri stefnu um ráðstöfun slíkra tekna. Þetta telur 3. minni hluti vera til marks um alvarlega bresti í efnahagsstjórn ríkisstjórnarinnar.

Þegar þensla er í efnahagsmálum er erfitt að rökstyðja hallarekstur ríkissjóðs, enda ýtir hann undir frekari þenslu, hefur neikvæð áhrif á viðskiptajöfnuð og dregur úr svigrúmi til að mæta áföllum í framtíðinni. Í fjármálaáætlun er gert ráð fyrir að skuldir ríkissjóðs muni halda áfram að aukast að nafnvirði út allt tímabil þessarar ríkisstjórnar. Í því ljósi er áhyggjuefni að ríkisstjórnin nýti ekki frumvarp þetta til þess að styrkja tekjustofna hins opinbera með ábyrgum og varanlegum hætti, t.d. með því að fylgja tillögum Viðreisnar um að leggja kolefnisgjald á stóriðju til samræmis við annan atvinnurekstur og með breytingum á veiðigjaldi til að það endurspegli betur markaðsvirði aflaheimilda. Eins er áhyggjuefni að ríkisstjórnin hafi ekki með fjárlagafrumvarpi því sem er til umræðu um þessar mundir framkvæmt ítarlegt mat á útgjöldum ríkisins og forgangsraðað verkefnum til að mæta ábendingum fjármálaráðs um að draga úr hallarekstri. Gott fyrsta skref í því hefði verið að minnka yfirbyggingu hins opinbera og fækka ráðuneytum.

Í frumvarpi þessu eru lagðar til verulegar hækkanir á ýmsum sköttum og gjöldum. Í stað þess að breytingar á gjaldtöku hins opinbera miði að því að styrkja tekjustofna ríkisins með ábyrgum og varanlegum hætti, líkt og Viðreisn hefur talað fyrir, er sú leið farin í frumvarpinu að hækka fyrst og fremst gjöld sem almenningur greiðir. Almenningur á Íslandi greiðir þegar eina hæstu skatta í heimi án þess að njóta þjónustu í samræmi við það. Viðreisn leggur áherslu á það að staðinn sé vörður um heimilin í landinu og ekki síst millistéttina sem hefur borið mestan þunga í yfirstandandi verðbólguástandi.

Undantekning frá þessu, virðulegi forseti, er að í frumvarpi ríkisstjórnarinnar er lagt til að tekjuskattur lögaðila verði hækkaður tímabundið til eins árs um 1 prósentustig. Er áætlað að sú hækkun muni skila ríkissjóði tæplega 6,4 milljörðum kr. Við þessa ákvörðun gerir 3. minni hluti tvær athugasemdir. Annars vegar er athyglisvert hvað ríkisstjórn með ráðherra Sjálfstæðisflokksins í fjármála- og efnahagsráðuneyti er skattaglöð. Skattar skulu hækkaðir af þessari ríkisstjórn en þeir mega að hennar mati ekki bitna sérstaklega á hinum breiðu bökum, t.d. með kolefnisgjaldi á stóriðju eða markaðsgjaldi í sjávarútvegi. Hins vegar er skattahækkunin að sögn meiri hlutans hluti af aðgerðum stjórnvalda til að draga úr þenslu í hagkerfinu. Álagningin fer þó fram með árstöf og kemur því ekki fram fyrr en á árinu 2025 þrátt fyrir að nauðsynlegt sé að draga úr þenslu eins fljótt og unnt er. Þessi aðgerð er því hvorki til þess fallin að styrkja tekjustofna hins opinbera varanlega né að ná tökum á verðbólgu hratt og vel.

Þá kemur að sóknargjöldum. Í frumvarpinu er lagt til að föst krónutala sóknargjalda verði lækkuð úr 1.192 kr. á mánuði í 1.107 kr. fyrir árið 2024. Kemur sú lækkun til vegna þess að í meðferð Alþingis á frumvarpi til fjárlaga fyrir árið 2023 voru sóknargjöld hækkuð tímabundið en í frumvarpinu er lagt til að sú hækkun verði nú felld niður. Í umsögnum Þjóðkirkjunnar og Víðistaðakirkju er þessu mótmælt og lagt til að sóknargjöld verði þess í stað hækkuð „að lágmarki samkvæmt vísitölu“. Meiri hluti nefndarinnar hefur lagt fram breytingartillögu við ákvæði frumvarpsins um sóknargjöld þess efnis að gjöldin haldist óbreytt árið 2024. Meiri hlutinn beinir því jafnframt til fjármála- og efnahagsráðherra og dómsmálaráðherra í nefndaráliti sínu að þeir hugi að varanlegri útfærslu á tilhögun sóknargjalda í stað ákvarðana í formi bráðabirgðaákvæða hvert ár.

Þriðji minni hluti tekur undir það að best væri að koma á varanlegu fyrirkomulagi varðandi sóknargjöld. Hann telur þó rétt að í stað þess að kveðið sé á um tiltekna fjárhæð gjaldanna í lögum færi betur á því að ríkið hætti innheimtu sóknargjalda fyrir trú- og lífsskoðunarfélög og viðkomandi félög ákveði þess í stað fjárhæð félagsgjalda sinna og annist sjálf innheimtu þeirra, líkt og önnur félagasamtök gera. Það væri mikilvægur liður í því að auka sjálfstæði Þjóðkirkjunnar og annarra trú- og lífsskoðunarfélaga í landinu.

Þá er komið að krónutölusköttum. Hinir svonefndu krónutöluskattar, þ.e. kolefnisgjald, olíugjald, almennt og sérstakt kílómetragjald, almennt og sérstakt bensíngjald, bifreiðagjald, áfengisgjald og tóbaksgjald, sem kveðið er á um í lögum að nemi hvert fyrir sig tiltekinni fjárhæð, eru hækkaðir í frumvarpinu um 3,5% með flatri aðferðafræði. Sama gildir um gjald í Framkvæmdasjóð aldraðra og útvarpsgjald. 3. minni hluti gerir athugasemd við það að pólitísk ákvörðun liggi ekki að baki breytingum á hverjum lið fyrir sig. Til dæmis er hækkun á bensín-, olíu- og kolefnisgjöldum til þess fallin að styðja við markmið ríkisstjórnarinnar í loftslagsmálum en það er hækkun á útvarpsgjaldi ekki. Breytingar á þessum gjöldum lýsa því skorti á pólitískum áherslum eða forgangsröðun.

Hagstofa Íslands gerir ráð fyrir því að verðbólga á næsta ári verði 5,6%. Gangi það eftir lækka krónutöluskattar að raunvirði um 2,4%. 3. minni hluti telur það ekki vera náttúrulögmál að umrædd gjöld hækki í takt við verðlag og virðist ríkisstjórnin vera sammála í ár, ólíkt árinu í fyrra. Hækkanirnar sem ríkisstjórnin leggur til eru þó til þess fallnar að hafa áhrif til hækkunar á vísitölu neysluverðs um 0,1% samkvæmt greinargerð með frumvarpinu. 3. minni hluti telur að í frumvarpinu ætti almenn hækkun krónutöluskatta ekki að vera hærri en langtímamarkmið Seðlabanka Íslands um verðbólgu, eða 2,5%, og að hækkunin ætti ekki að gilda jafnt um alla liði heldur ættu gjöld á bensín, olíu og kolefnislosun að endurspegla mengunarvarnasjónarmið sem væru til þess fallin að draga úr losun gróðurhúsalofttegunda

Þá vil ég, virðulegur forseti, minnast á hjúkrunarheimili. 3. minni hluti vill vekja á því athygli að 800 einstaklingar bíða eftir því að komast á hjúkrunarheimili, þar af 400 í Reykjavík. Á Landspítala dvelja nú 93 einstaklingar sem búið er að útskrifa en vegna skorts á úrræðum komast þeir hvergi. Á sama tíma þurfa um 70 veikir einstaklingar að dvelja á göngum spítalans þar sem sjúkrastofur skortir. Ástand þetta lýsir ekki góðri hagstjórn. Dvöl á spítala er dýrasta umönnunarúrræðið og þrátt fyrir að hjúkrunarrými séu dýr myndi það margborga sig að fjölga þeim, bæði til að skapa veikum eldri einstaklingum úrræði við hæfi en ekki síður til að létta á Landspítala og auka möguleika hans á að sinna þeim sem þurfa á sértækum úrræðum spítalans að halda. Landspítali má ekki vera dýrasta hjúkrunarheimili landsins.

Þá vil ég gera að umtalsefni breytingartillögu sem varðar tollfrelsi á vörur upprunnar í Úkraínu. Undir lok vorþings árið 2022 samþykkti Alþingi einróma frumvarp fjármálaráðherra um niðurfellingu tolla á vörur sem eru upprunnar í Úkraínu. Var það mikilvægur táknrænn stuðningur við Úkraínu vegna innrásar Rússa og áhrifa átakanna á efnahag landsins. Niðurfellingin var tímabundin til eins árs en að þeim tíma loknum lögðu fulltrúar ríkisstjórnarinnar ekki fram frumvarp um að framlengja undanþáguna, þrátt fyrir ríkan vilja til þess á þinginu og meðal tiltekinna ráðherra. Evrópusambandið felldi einnig niður tolla á sama tíma og Ísland en hefur síðan framlengt gildistíma niðurfellingarinnar a.m.k. fram til júní 2024.

Það er mikilvægt að styðja úkraínskt atvinnulíf enda hefur úkraínska þjóðin orðið fyrir gífurlegum samdrætti á sama tíma og hún stendur vörð um landamæri sín og þá heimsmynd og gildi sem öryggi Vesturlanda byggist á. Því leggur 3. minni hluti til breytingu á frumvarpinu um að niðurfellingu tolla á vörur sem eru upprunnar í Úkraínu verði komið á aftur og að hún gildi til 12 mánaða.

Að framansögðu virtu leggur 3. minni hluti til eftirfarandi breytingu:

Á eftir 31. gr. komi nýr kafli, XXII. kafli, Breyting á tollalögum, nr. 88/2005, með einni nýrri grein, 32. gr., svohljóðandi:   Við lögin bætist nýtt ákvæði til bráðabirgða, svohljóðandi:   Þrátt fyrir ákvæði 5. gr. skal til og með 31. desember 2024 fella niður tolla af vörum sem fluttar eru inn á tollsvæði ríkisins og eru að öllu leyti upprunnar í Úkraínu. Við ákvörðun um uppruna vöru skal fara eftir ákvæðum fríverslunarsamnings milli ríkja Fríverslunarsamtaka Evrópu og Úkraínu sem tók gildi 1. júní 2012.

Ég hef lokið lestri nefndarálits, virðulegur forseti, en mig langar til, af því að ég hef nú ágætistíma, að fara yfir fáein atriði sem mér finnst skipta máli nú þegar við setjum lög um fjármál ríkisins fyrir næsta ár. Eitt af þeim málum eru samskipti ríkis og sveitarfélaga. Það hefur legið fyrir lengi að lögbundin þjónustuskylda sveitarfélaganna hefur verið aukin. Má þar nefna aukna þjónustu við fatlaða einstaklinga, m.a. vegna lagabreytinga sem settar voru hér á hinu háa Alþingi. Það hefur skilið eftir gat hjá sveitarfélögunum sem ekki hefur verið fyllt. Í fjárlögum síðasta árs var gerð sú breyting að sveitarfélögum var ætlaður stærri hluti af skatttekjum, þ.e. útsvarsprósenta var hækkuð og tekjuskattur lækkaður á móti. Nú stendur til að gera þetta varanlegt og er það vel. Hins vegar hafa sveitarfélögin haldið því fram að þessi breyting ein og sér dugi ekki. Meira þurfi að koma til. Um þetta hefur verið rætt á vettvangi Sambands íslenskra sveitarfélaga og vonandi finnst lausn sem dugar til framtíðar.

Annað sem mig langar að nefna er sú krafa sem nú er sett á sveitarfélög að bjóða upp á leikskóla allt frá því að börn verða eins árs. Þetta hefur vafist fyrir mörgum sveitarfélögum, bæði vegna kostnaðar við uppbyggingu innviðanna en ekki síður vegna þess að fagmenntað fólk skortir til að sinna svo ungum börnum. Að mínu mati þarf að fara fram umræða um samspil fæðingarorlofs og vistunar barna á leikskóla. Er hægt að gera þá kröfu á sveitarfélögin að þau sinni börnum allt frá eins árs aldri eða þarf að skoða það að lengja fæðingarorlof á móti? Atvinnulífið kallar á að foreldrar mæti til vinnu en börn þurfa að sjálfsögðu samveru við foreldra sína á fyrstu stigum ævinnar og því þarf að mínu mati að fara fram umræða um þetta samspil leikskóla og fæðingarorlofs. Það sem er barninu fyrir bestu skal ávallt hafa forgang við ákvarðanatöku, segir í barnasáttmála Sameinuðu þjóðanna og út frá því eigum við hér á hinu háa Alþingi að vinna.

Annað sem mig langar að nefna, virðulegur forseti, er kjarasamningsgerðin sem er fram undan. Það er morgunljóst að það verður talsverð áskorun að takast á við það verkefni. Það hefur vakið athygli mína að heyra ráðherra segja að aðilar vinnumarkaðarins verði bara að semja, en ríkið er nú einu sinni stærsti launagreiðandi landsins og það hefur auðvitað mikil áhrif á rekstur ríkissjóðs hver framvindan verður. Það hafa margir öfundað Norðurlöndin af því fyrirkomulagi kjarasamningsgerðar sem hefur þróast hér í áratugi, í þríhliða viðræðum milli launþega, atvinnurekenda og stjórnvalda. Það fyrirkomulag hefur gefist vel og er algjörlega nauðsynlegt að því verði viðhaldið. Hins vegar gætir mikils óþols í garð ríkisins þegar kemur að stöðugleika og hárri vaxtabyrði heimilanna, en ekki síst stöðunni á vinnumarkaði. Því er hætt við að erfitt verði að ná saman. Það er erfitt að sjá stéttarfélög ná saman um kröfugerðir þar sem staða þeirra og félagsmanna þeirra er bara ólík. Í kjarasamningum frá 2019 var lögð áhersla á krónutöluhækkanir sem gögnuðust lægstu tekjuhópunum best en aðrir hópar hafa lýst því, m.a. í umsögnum um fjárlagafrumvarpið, að ekki hafi orðið nein kaupmáttaraukning í þeirra röðum allt þetta tímabil og því þurfum við að breyta.

Það er sammerkt með öllum þessum hópum að verðbólga og háir vextir eru farin að naga burt þá kaupmáttaraukningu sem náðist í síðustu kjarasamningum og það verður ekki látið líðast að slíkar fjármagnstilfærslur eigi sér stað til lengri tíma. Þá mun staðan á húsnæðismarkaði skipta máli þegar kemur að gerð kjarasamninga og þar mun reyna á ríkisstjórnina. Allt of stór hluti launa fer í að greiða af lánum og húsnæðisverð er hér í hæstu hæðum og hætt við að svo verði áfram nema til komi veruleg aukning á framboði. Þar hafa stjórnvöld skyldum að gegna, bæði ríki og sveitarfélög. Við aðstæður sem þessar er algerlega nauðsynlegt að skoða aðrar leiðir til að ná niður verðbólgu og skapa hér stöðugleika. Ákveðnir aðilar innan verkalýðshreyfingarinnar hafa lýst yfir vilja til þess. Fordæmin eru til staðar, m.a. í þjóðarsáttinni frá árinu 1990. Ég get hins vegar ekki sagt að viðbrögð vinnuveitenda við þessum yfirlýsingum verkalýðshreyfingarinnar veki einhverjar sérstakar vonir um að einhver áhugi sé til staðar á að ráðast í gerð kjarasamninga sem stuðli að stöðugleika. Slíkir samningar byggja ekki bara á hóflegum launabreytingum heldur einnig á því að keyra niður verðlag.

Virðulegur forseti. Við þurfum á stöðugleikasamningum að halda. Fjölmargar umsagnir hafa borist um þetta frumvarp en ekki síður um fjárlögin sjálf. Mig langar, með leyfi forseta, að vitna í nokkrar þeirra.

Umsögn BHM heitir Spennið beltin og segir það ýmislegt um hvernig þau líta á stöðuna. Þar segir:

„Frá árinu 2000 hefur kaupmáttur meðallauna á Íslandi sveiflast fjórum sinnum meir en OECD meðaltalið. Það þarf því engan að undra að stöðugleiki sé efstur í huga almennings samkvæmt viðhorfskönnun BHM. Aðstæður í efnahagslífinu eru afar krefjandi fyrir hagstjórnaraðila og erfitt gæti verið að svara ákalli almennings um aukinn stöðugleika. Kaupmáttur hefur dregist saman fjóra ársfjórðunga í röð í fyrsta skipti frá 2012 og verðbólgan jókst hlutfallslega um nær helming á ársgrundvelli milli ágústmánaða 2022 og 2023.“

Reykjavíkurborg bendir á eftirfarandi:

„Tekjustofnar sveitarfélaganna, útsvar og fasteignagjöld, eru viðkvæmir fyrir hagsveiflum og útgjöldin næm fyrir launahækkunum, verðbólgu og vöxtum. Sveiflur í efnahagsumhverfinu hafa með þeim hætti mikil áhrif á rekstur og fjárhagslega stöðu sveitarfélaganna til lengri og skemmri tíma. Þjónusta sveitarfélaganna byggir á því að jafnvægi ríki í rekstri þegar kemur að tekjum, launum og öðrum rekstrarútgjöldum, auk fyrirsjáanleika í fjármagnskostnaði vegna nauðsynlegrar uppbyggingar innviða, þ.e. mannvirkja, gatna, lóða og lagna, vegna þjónustu við íbúa og fyrirtæki. Ytri aðstæður síðustu missera, sveiflur í hagkerfinu og staða efnahagsmála almennt hafa að ósekju falið í sér áskoranir fyrir rekstur Reykjavíkurborgar sem og annarra sveitarfélaga, og á sinn þátt í því að ógna sjálfbærni þeirra og getu til að takast á við og sinna eðlilegu hlutverki sínu í samræmi við lög Alþingis og stefnumörkun málaflokka, ekki bara stefnumörkun borgarinnar, heldur stefnumörkun ríkisins og samfélagsins alls.“

Samband íslenskra sveitarfélaga bendir á málaflokk fatlaðs fólks í umsögn sinni en þar segir:

„Sveitarfélögin tóku yfir málefni fatlaðs fólks árið 2011 og fylgdi verkefninu fjármagn í formi útsvarshækkunar sem að stærstum hluta fór til Jöfnunarsjóðs sveitarfélaga. Árið 2021 námu þessar tekjur 26 milljörðum kr. Ítarleg og vönduð greining nefndar undir formennsku Haraldar Líndal Haraldssonar sýnir að útgjöld sveitarfélaga á sama ári til þjónustu við fatlað fólk nam 40,2 milljörðum kr. og hallinn á málaflokknum því 14,2 milljarðar kr. sem svarar næstum upp á krónu til rekstrarhalla sveitarfélaga á því ári. Meðal skýringa má nefna að með lögum um þjónustu við fatlað fólk með langvarandi stuðningsþarfir komu auknar kröfur um þjónustu, en þær voru ekki kostnaðarmetnar og ekkert fjármagn fylgdi þeim. En ekki síður hefur fötluðu fólki með langvarandi stuðningsþarfir fjölgað mun meira en áætlað var.

Uppsafnaður halli frá 2018 til 2021 nemur 31,8 milljörðum kr. á verðlagi hvers árs, en tæpir 40 milljarðar kr. á föstu verði 2023. Til að koma til móts við þennan halla var útsvarsprósenta hækkuð um 0,22 prósentustig, u.þ.b. 5 milljarðar kr., frá ársbyrjun 2023. Lauslegur framreikningur að tilliti teknu til útsvarshækkunar sýnir að hallinn frá 2018 til 2023 gæti verið um eða yfir 70 milljarðar kr. á verðlagi 2023 verði ekkert að gert.“

Samkeppniseftirlitið, sem hefur verið í fréttum dagsins, vekur í umsögn sinni athygli á vanfjármögnun stofnunarinnar og bendir á að vegna forgangsröðunar verkefna hefur eftirlitið í hverfandi mæli getað sinnt rannsóknum á mögulegri misnotkun á markaðsráðandi stöðu og opinberum samkeppnishindrunum. Það þarf að bæta úr þessu, virðulegur forseti.

Í umsögn Samtaka atvinnulífsins er talað tæpitungulaust og þar fær rekstur ríkissjóðs ekki háa einkunn. Þar segir m.a.:

„Tekjum umfram áætlanir hefur verið varið til aukinna útgjalda í stað sparnaðar. Skollaeyrum skotið við viðvörunum fjármálaráðs.“

„Hallarekstur ríkissjóðs hefur verið fjármagnaður með aukinni lántöku og því fylgir vaxtakostnaður, með öðrum orðum er dýrt að reka ríkið „með tapi“. Vaxtagjöld þarf að fjármagna með auknum tekjum, lækkun annarra útgjalda eða frekari lántöku. Eðli máls samkvæmt sitja þarfari verkefni á hakanum þegar fjármagnskostnaður tekur til sín sífellt meira súrefni. Þetta eru þau fórnarskipti sem stjórnvöld standa frammi fyrir þegar kemur að skuldasöfnun.“

„Vaxtagjöld eru þriðji stærsti fjárlagaliður fyrirliggjandi fjárlagafrumvarps.

Aðeins lífeyristryggingar og Landspítali eru fjárfrekari liðir en vaxtagjöld. Kappsmál ætti að vera að draga úr þessum kostnaði við skuldasöfnun ríkissjóðs […] þ.e. til greiðslu vaxta og verðbóta, eða um 10% allra þeirra fjármuna sem renna í ríkissjóð. Fyrirliggjandi fjárlagafrumvarp gerir ráð fyrir að vaxtagjöld ársins 2024 verði tæpir 111 milljarðar kr.“

Í umsögn Alþýðusambandsins segir:

„Miðstjórn ASÍ ályktaði um fjármálaáætlun þann 19. apríl síðastliðinn þar sem aðgerða- og úrræðaleysi ríkisstjórnar var harðlega gagnrýnt. Í ályktuninni sagði m.a.: „Í fjármálaáætlun ríkisstjórnarinnar er ekki að finna neinar raunverulegar aðgerðir sem stuðla að lækkun verðbólgu á þessu ári. Í áætluninni er heldur ekki að finna nein áform um að styðja við afkomu heimilanna eða taka á þeim bráðavanda sem ríkir á húsnæðismarkaði eða í heilbrigðiskerfi.““

Þá tala sveitarfélög á landsbyggðinni fyrir bættri vetrarþjónustu Vegagerðarinnar og auknum samgöngubótum. Það er einnig sammerkt með þeim öllum að kalla eftir bættri heilbrigðis- og öldrunarþjónustu, eins og segir í umsögn Samtaka sveitarfélaga á Vesturlandi:

„Brýnt er efla frekar þjónustu heilsugæslustöðva, en þær gegna mjög mikilvægu hlutverki í öllum byggðarlögum. Þær þurfa að vera vel í stakk búnar til að mæta þörfum íbúa svæðisins á hverjum tíma, auk þess að sinna stórauknum fjölda ferðafólks og sumarhúsafólks sem sækir Vesturland heim og þarf á heilbrigðis- og slysaþjónustu að halda. Nauðsynlegt er að skapa heilsugæslustöðvunum þá umgjörð að hægt sé að tryggja stöðugleika og samfellu í viðveru lækna og annars menntaðs heilbrigðisstarfsfólks alla daga á heilsugæslustöðvum umdæmisins.“

Virðulegur forseti. Fjárlög hvers árs ráða miklu um hvernig okkur reiðir af á næsta ári. Það skiptir miklu máli að vel sé að verki staðið. Hins vegar er ekki hægt að sjá að gera eigi þær breytingar sem munu einhverju skipta um velferð landsmanna. Einhverra hluta vegna upplifir maður þessi fjárlög sem einhvers konar bútasaum, framreikning á ýmsu sem mun litlu breyta fyrir stöðu almennings í landinu. Hallarekstur verður áfram viðlagið og gerir fjármálaráðherra ráð fyrir 46 milljarða halla á næsta ári, þ.e. ef hann nær að selja Íslandsbanka, sem er alls ekki gefið að hann hafi stuðning fyrir í ríkisstjórninni. Við eigum eftir að sjá það gerast. Ef það gerist ekki verður hallinn tæplega 100 milljarðar kr.

Virðulegur forseti. Það er að mínu mati algjörlega nauðsynlegt að taka upp ný vinnubrögð í rekstri ríkissjóðs. Við getum ekki og megum ekki reka ríkissjóð endalaust með halla eins og við höfum verið að gera allt frá árinu 2019. Því er nauðsynlegt að ráðast í aðgerðir sem duga til að rétta þennan hallarekstur af.

Virðulegur forseti. Flugmóðurskip á sjálfstýringu mun að endingu stranda.


Ræðumaður: Þorbjörg Sigríður Gunnlaugsdóttir

Frú forseti. Þetta mál heitir hér innan sviga Úrbætur á póstmarkaði.  Úrbætur á póstmarkaði eru engar í þessu máli. Kjarnaatriði málsins hefur verið tekið út og það sem út af stendur er eitthvert smælki. En aðalatriðið er að þær úrbætur sem hér hefðu getað átt sér stað um aukið frelsi á markaði í þágu samkeppnissjónarmiða og í þágu neytenda er ekki hér að finna þrátt fyrir að í því efni hafi verið töluverður þungi  af hálfu umsagnaraðila um póstmarkaðinn og við þekkjum þá umræðu alla. En ég gat ekki stillt mig um að koma hér upp og nefna það að þetta mál heitir Úrbætur á póstmarkaði, en úrbæturnar eru engar.


Ræðumaður: Sigmar Guðmundsson

Frú forseti. Það var afar áhrifamikið að vera á Austurvelli á laugardaginn en þar var aðgerðaleysi stjórnvalda í garð fólks með fíknisjúkdóma mótmælt. Erfiðast var að fylgjast með aðstandendum þeirra sem hafa látist leggja rósir á tröppurnar hér við Alþingishúsið. Að sjá mæður með föðurlaus börn og tárvota foreldra syrgja barnið sitt er erfitt en að sama skapi vitnisburður um hve vandinn er alvarlegur. Stefnuleysi stjórnvalda er sömuleiðis sorglegt en það hefur ekki verið í gildi stefna í áfengis- og vímuvörnum síðan 2020. Fólk deyr í tugatali á ári hverju og samt er ekki unnið eftir neinu langtímaplani.

Ég hef nú lagt fram þingsályktunartillögu ásamt öðrum þingmönnum Viðreisnar um mótun slíkrar stefnu og að hana eigi að leggja fram ekki síðar en í vor. Við hljótum að gera allt sem við getum til að fækka dauðsföllum og hlúa betur að fárveiku fólki. Þetta er flókinn heilbrigðisvandi sem ekki er hægt að leysa með plástrum hér og þar. Fárveikt fólk með banvænan sjúkdóm á ekki að þurfa að bíða mánuðum saman eftir aðstoð. Úrræðaleysið er algjört og við þurfum að breyta því. Stjórnvöld og við öll verðum að skilja að þessir 80–100 einstaklingar sem látast úr þessum sjúkdómi á ári hverju eru fólk af holdi og blóði, fólk sem hefði getað lagt margt gott til samfélagsins, skapað margvísleg verðmæti ef sjúkdómurinn hefði ekki tekið völdin. Það er líka tímabært að við áttum okkur öll á því að markvissar aðgerðir, hvort sem er í forvörnum, meðferðarstarfi eða með eftirfylgni, geta dregið umtalsvert úr álagi á löggæslu, dómstóla, fangelsi, heilbrigðiskerfið og önnur velferðarkerfi okkar. Skynsamleg stefna til lengri tíma getur sparað samfélaginu peninga. Skýr stefna í áfengis- og vímuefnavörnum sendir skýr skilaboð um það að okkar veikasta fólk skipti máli. Það er ekki afgangsstærð eða jaðarhópur sem á minni rétt til heilbrigðisþjónustu en aðrir. Okkur ber skylda til þess að fækka þeim rauðu rósum sem lagðar eru á tröppur Alþingishússins af ástvinum þeirra sem látast úr þessum grafalvarlega sjúkdómi.


Ræðumaður: Guðbrandur Einarsson

Virðulegur forseti. Í fréttum gærdagsins sagði framkvæmdastjóri hjúkrunar á Landspítalanum að það stefndi í að spítalinn yrði stærsta og dýrasta hjúkrunarheimili landsins. Í dag bíða 800 einstaklingar eftir plássi á hjúkrunarheimili, þar af 400 manns hér í Reykjavík. Á sama tíma bíða yfir 90 manns eftir útskrift á Landspítala en komast hvergi þar sem ekkert úrræði er að fá. Landspítalinn er fyrir undir miklu álagi og þetta hefur bæði áhrif á alla þjónustu hans og eykur álag á starfsfólkið. Til að fara í átak og eyða þessum svakalega biðlista þyrfti 35–40 milljarða. Við vitum vel að fjármagn til þess mun ekki fást í náinni framtíð þótt það myndi þýða að við myndum bæði auka lífsgæði eldri borgara og spara gífurlega fjármagn til lengri tíma. Það gengur ekki að 70 manns liggi á göngum Landspítalans. Það gengur ekki heldur að 90 manns dvelji þar í bið eftir úrræði sem er bæði betra og ódýrara. Hér þarf, virðulegur forseti, að taka til hendinni. Það að bæta heimahjúkrun mun bara hjálpa til að litlu leyti. Það þarf einnig að skoða kosti þess að byggja smærri einingar til að þjónusta fólk í sinni heimabyggð. Það er engan veginn mannúðlegt að eldra fólk sé flutt landshluta á milli til dvalar á hjúkrunarheimili. Það hefur eingöngu í för með sér félagslega einangrun.

Virðulegi forseti. Við þurfum að fara að horfa á þennan málaflokk af einhverri virðingu. Þetta er hópurinn sem reist hefur velferðarkerfi landsins. Ég er ekkert viss um að við sem nú förum með fjárveitinga- og löggjafarvaldið viljum húka á biðlistum eftir þjónustu eða liggja á göngum spítala þegar kemur að því að við verðum gömul.


Ræðumaður: Þorbjörg Sigríður Gunnlaugsdóttir

Frú forseti. Niðurstöður PISA-könnunarinnar eru sláandi. Þær eru svo alvarlegar að þær ættu að halda fyrir okkur vöku. Ísland stendur sig verst á Norðurlöndunum. Ekkert ríki innan OECD lækkar jafn mikið milli kannana og Ísland. Hér mega viðbrögðin ekki vera eins og svo oft gerist; flóðbylgja frétta og tilfinninga í nokkra daga og svo gerist ekkert. Alþingi þarf að taka sér pláss í þessu máli, ræða þessar niðurstöður og skólamál almennt séð meira. Það þarf að ræða þá staðreynd að rúmlega 40% nemenda geta ekki lesið sér til gagns eftir að hafa lokið grunnskólanámi á Íslandi, 40% nemenda. Við þurfum að horfa á hvað er að gerast í skólunum sem getur skýrt þessa stöðu, hvaða umgjörð stjórnmálin hafa skapað skólanum. Og stjórnmálin geta ekki bara litið undan. Þetta er pólitískt samtal og það þarf pólitískt samtal um hvað við viljum fá út úr náminu fyrir börnin okkar. Við eigum að ræða stefnu í skólamálum og hvaða árangur við viljum ná fram fyrir börnin okkar.

Jón Pétur Zimsen, aðstoðarskólastjóri Réttarholtsskóla, vill benda á að strax í sex ára bekk eigi svo gott sem öll börn að geta verið læs. Það eigi að mæla jafnt og þétt hvar börnin eru stödd þannig að hægt sé að styðja þau og bregðast við þannig að enginn verði út undan. Í dag eru 40% barna út undan og hefur Jón Pétur  sett stöðuna í samhengi við þau tækifæri og þau lífsgæði sem verið er að hafa af börnunum í íslenskum skólum með þessum árangri. Grunnskólarnir eiga að fá niðurstöðurnar í PISA ef okkur er alvara með að bregðast við. Það er algjört fyrsta skref. Eistland, sem vegnar best í Evrópu, veitir skólum þessi gögn. Skólarnir eiga rétt á að fá niðurstöðurnar sem þeir hafa lagt vinnu í að taka. Annað er einfaldlega galið.


Ræðumaður: Sigmar Guðmundsson

Virðulegur forseti. Það mátti gera ýmsar aðfinnslur við hv. þm. Jón Gunnarsson  sem dómsmálaráðherra, en miðað við svör hæstv. umhverfis-, loftslags- og orkumálaráðherra þá fyndist mér alveg full ástæða til þess að Jón settist kannski í það sæti. Hitt er síðan annað mál að ég vil vekja athygli þingheims á því að nú hefur hv. þingmaður ítrekað borið VG, Vinstrihreyfinguna – grænt framboð, þeim sökum að standa í vegi fyrir öllum framförum og framþróun þegar kemur að orkuöryggi í landinu, að þingflokkur VG standi í vegi fyrir því að hér sé hægt að standa vörð um þjóðaröryggi, hvorki meira né minna. Þetta sé þannig mál. Ég saknað svolítið að þingmenn Vinstri hreyfingarinnar – græns framboðs stigi ekki eitthvað fram því að þetta hefur verið nefnt hér í þinginu af hv. þingmanni og aftur í viðtali í morgun. Mér finnst að við þurfum að fá einhver svör frá einum stjórnarflokkanna um það hvaða skoðun þeir hafa á þessum ummælum og hvort þeir taki undir það að þeir hafi staðið í vegi fyrir   allri framþróun í þessum málaflokki.


Ræðumaður: Þorgerður Katrín Gunnarsdóttir

Virðulegur forseti. Aftur að fundarstjórninni. Ég held einmitt að það sé gráupplagt sem hv. þm. Inga Sæland kom inn á hér áðan, við eigum að setja þetta mál á dagskrá því að málið er alvarlegt. Það er ekki hægt að koma hingað upp í einhverri kerskni og ef það er innlegg til að mynda Samfylkingarinnar að það sé bara hægt að taka þessu léttvægt — það ríkir neyðarástand í orkumálum í landinu og þá er bara komið upp og einhverjir brandarar sagðir. Mér finnst það ekki smart, ef ég á að segja eins og er. Það hefur örugglega ekki verið léttvægt fyrir hv. þm. Jón Gunnarsson að draga fram raunveruleikann í þessu máli í útvarpsviðtali í dag. Hann er í meiri hluta í þinginu og þarf að styðja þessa ríkisstjórn. Við stöndum frammi fyrir algjörri kyrrstöðu í orkumálum, algjörri, þannig að ég bið bara fólk um að fara ekki að snúa þessu upp í einhverja kerskni. Málið er grafalvarlegt og okkur í þinginu ber að mynda hér meiri hluta  sem kemur okkur áfram og úr þessari kyrrstöðu og upp úr þessum hjólförum  sem við erum föst í þegar kemur að orkuöryggi heimilanna í landinu.


Ræðumaður: Þorbjörg Sigríður Gunnlaugsdóttir

Virðulegi forseti. Ég tek undir orð hv. þm. Sigmars Guðmundssonar varðandi þennan kjarnapunkt. Hér situr þingmaður í útvarpsviðtali í morgun, fyrrverandi ráðherra þessarar ríkisstjórnar, og talar um að hér ríki neyðarástand. Þannig lýsir hann ástandinu. Hér ríki neyðarástand í orkumálum, það ógnar öryggi fólksins í landinu. Spurðir um það hvort ríkisstjórnin eigi eitthvert framlag eða einhver svör við að ná okkur upp úr þessu ástandi segir hann orðrétt, með leyfi forseta: „Ég hef enga trú á því að þessi ríkisstjórn geri það.“ Ætla menn þá að gera athugasemdir við að þetta sé rætt hér í þessum sal, að ríkisstjórnin er sjálf farin að tala þannig? Þingmenn ríkisstjórnarinnar sjálfrar tala þannig að ríkisstjórnin geti ekki skilað árangri. Þungavigtarmaður í Sjálfstæðisflokknum talar með þessum hætti. Það er auðvitað kjarni málsins og þá er það þingsins að grípa inn í.


Ræðumaður: Sigmar Guðmundsson

Herra forseti. Það má alveg vel slá á létta strengi í þessari umræðu eins og alltaf en mig langar samt að koma þessu aftur á rétta braut. Það að fyrrverandi ráðherra í þessari ríkisstjórn, einn helsti hugmyndafræðingur Sjálfstæðisflokksins þegar kemur að orkumálum og orkunýtingu og öðru, fari fram í fjölmiðlum til þess að segja að ríkisstjórninni sé ekki treystandi fyrir því sem hann kallar ógn við þjóðaröryggi, ógn við öryggi almennings — við tökum við því auðvitað ekkert af einhverri léttúð. Hann er að benda á þennan möguleika til þess að rjúfa þá kyrrstöðu sem hér hefur verið, að þá geti þurft að mynda nýjan meiri hluta um það í þinginu. Það er það sem þessir tveir þingflokkar eru að lýsa yfir stuðningi með. Við eigum ekki að taka því af einhverri léttúð þegar við erum í þeirri stöðu að við erum að brenna olíu vegna þess að það skortir rafmagn fyrir verksmiðjur víða um landið. Við eigum heldur ekki að taka því af léttúð þegar það getur komið upp sú staða að það þurfi að skerða orku með einhverjum hætti til heimila.


Ræðumaður: Þorgerður Katrín Gunnarsdóttir

Virðulegi forseti. Nei, þetta er einmitt til þess gert að liðka fyrir stjórn hér í þinginu, fyrir fundarstjórninni. Við fundum það svo áþreifanlega áðan að hæstv. ráðherra er kominn í ákveðið öngstræti með þau mál sem við ræddum hér um orkumálin. Ég vil undirstrika það að Viðreisn er tilbúin til að gera það sem þarf til að koma okkur áfram, koma okkur úr því neyðarástandi sem m.a. þungavigtarmaður í Sjálfstæðisflokknum, Jón Gunnarsson, benti svo rækilega á. Það sem hann segir augljóslega er að það eru alvarlegir brestir í ríkisstjórninni og það er stöðnun í kerfinu og hann treystir ekki ríkisstjórninni til að leysa þessi verkefni. Ég held að það sé einfaldlega þannig að ráðherra og ríkisstjórn þurfi þá að leita eftir meiri hluta hér í þinginu til að halda áfram og við í Viðreisn erum reiðubúin í það samtal, við erum reiðubúin í þá liðveislu.


Ræðumaður: Þorgerður Katrín Gunnarsdóttir

Virðulegi forseti. Það er merkilegt að hæstv. ráðherra getur ekki svarað einfaldri spurningu. Ég gat ekki skilið ráðherra öðruvísi en að hann telji bara hv. þm. Jón Gunnarsson fara með vitleysu, vera að gaspra og fara með fleipur. Það er neyðarástand í landinu þegar kemur að orku, ekki síst raforku. Af hverju erum við að setja hér neyðarlög? Af því að ríkisstjórnin er ekki búin að standa sig í stykkinu. Hefur ráðherra staðið sig í stykkinu, m.a. við að einfalda kerfið, einfalda lögin til þess að flýta fyrir orkuskiptum og orkuöflun, til þess að slá skjaldborg utan um heimilin? Nei, öllum ávinningnum til að mynda varðandi rafbílavæðinguna erum við búin að eyða. Loðnuverksmiðjurnar og fleiri eru ekki að fá orku heldur þurfa að brenna dísilolíu. Hvers konar er þetta? Það versta við þetta svar er að hann veit ekki hver staðan er. Hann skynjar ekki hver staðan er. Eftir sex ár í ríkisstjórn þá skynjar hæstv. ráðherra ekki alvarleika málsins, þann alvarleika sem ég segi að þungavigtarþingmaður innan Sjálfstæðisflokksins gerir sér grein fyrir  og hann segir að hann treysti ekki þessari ríkisstjórn til að klára stóru málin. Þetta er einföld spurning til ráðherra:  Treystir ráðherra sér til að halda áfram með málin, vill hann mynda nýjan meiri hluta til þess að ýta málum áfram í þágu heimilanna og í þágu fyrirtækjanna í landinu?


Ræðumaður: Þorgerður Katrín Gunnarsdóttir

Virðulegi forseti. Þungavigtarþingmaður úr röðum Sjálfstæðisflokksins, hv. þm. Jón Gunnarsson, var svona ljómandi léttur í morgun í Bítinu og segir ríkisstjórnina standa á brauðfótum. Það eru alvarlegir brestir, segir hann, í þessari ríkisstjórn og það sé ákveðin stöðnun í kerfinu og það blasi við öllum. Svo var hann spurður hvort hann væri pirraður á stjórnarsamstarfinu. Já, segir hann, og segist horfa á þessi verkefni sem þurfi að leysa og hann treysti ekki þessari ríkisstjórn til að leysa þau, það sé bara staðan og allir geti sagt sér það sem fylgist með pólitík. Ekkert nýtt hjá Jóni, ég er algerlega sammála honum. Þessi ríkisstjórn mun ekki leysa stóru verkefnin sem þarf að leysa fyrir heimilin og fjölskyldurnar í landinu. Staðan er sú núna að þessi ríkisstjórn ógnar öryggi fólksins í landinu. Það er verið að tala um að það þurfi hugsanlega að skerða rafmagn. Það þarf að setja hér neyðarlög, allt í einu er þessi ríkisstjórn orðin að skömmtunarstjórn. Það þarf að setja neyðarlög um að heimilin í landinu hafi forgang af því að hún hefur ekki sinnt hlutverki sínu síðastliðin sex ár. En leikur ríkisstjórnarinnar er alltaf sá sami. Ótal mikilvæg mál sem ríkisstjórnin þarf að leysa en hennar leikur er sá sami, allt sem þau geta ekki komið sér saman um er látið kyrrt liggja. Kyrrstaðan er frekar valin heldur en framfarir. En hvað þýðir það? Það þýðir vanræksla. Vanrækslan blasir við til að mynda í orkumálum.

Ég vil spyrja hæstv. ráðherra því eins og hv. þm. Jón Gunnarsson segir er óeiningu og ákvarðanaleysi hjá ríkisstjórninni og það er á ábyrgð ríkisstjórnarinnar að neyðarástand er að skapast: Er hæstv. ráðherra tilbúinn til að gera það sem hv. þm. Jón Gunnarsson lagði til, að mynda nýjan meiri hluta hér í þinginu, fram hjá ríkisstjórninni, til þess að leysa þessi stóru verkefni fyrir samfélagið núna? Við þurfum að leysa þau núna. Þetta gerir hv. þm. Jón Gunnarsson sér grein fyrir. Hann telur að það þurfi að mynda nýjan meiri hluta. Er hæstv. ráðherra tilbúinn til að fara í þann leiðangur að mynda nýjan meiri hluta til að koma okkur af stað og tryggja öryggi heimilanna í landinu?


Ræðumaður: Sigmar Guðmundsson

Frú forseti. Ég get í sjálfu sér alveg tekið undir að það hafi tekist óhönduglega til með sölu á ríkiseignum að undanförnu og ég get alveg tekið undir það að stærsti flokkurinn í ríkisstjórn, sá sem er lengst til hægri,  nýtur ekki mikils trausts í samfélaginu þegar kemur að þessu. Það er engu að síður mjög brýnt að hafa þessa heimild inni, það er engu að síður mjög brýnt að reyna að búa þannig um hnútana að það sé hægt að halda áfram að losa um eignarhald ríkisins á fjármálafyrirtækjum og eins einkennilegt og það er að segja hér í þessum sal þá er það þannig að það færi sennilega best á því að vinstri sinnaðasti flokkurinn í ríkisstjórninni sæi frekar um þessar eignasölur í framtíðinni. En ég bind vonir við að við náum einhverri lendingu um   að gera þetta skynsamlega í framhaldinu og bendi á að þetta eru umtalsverðar fjárhæðir fyrir ríkissjóð sem við eigum í fjármálakerfinu. Þær ætti að sjálfsögðu síðan að nýta annaðhvort til þess að greiða niður skuldir eða til afmarkaðrar innviðauppbyggingar.


Ræðumaður: Hanna Katrín Friðriksson

Frú forseti. Ég styð þessa tillögu af heilum hug. Það er ekki eingöngu þannig að kannanir sýni hversu mjög hallar á hinsegin ungmenni í skólum landsins, vanlíðan og almennt umhverfi  dregur einfaldlega úr getu þeirra til að nýta skólakerfið. Það hallar á jafnréttið, það hallar á tækifæri þessa hóps. Það hefur ítrekað komið fram að ekki eingöngu þarf að styðja þennan hóp, það þarf að styðja kennara landsins og skólafélaga til þess að þetta virki af því að við viljum að samfélag okkar virki. Samtökin '78 hafa ítrekað sýnt getu sína og færni til að standa undir þessu verkefni þannig að það er fátt sem við gerum betur í því að styðja þennan hóp en að veita samtökunum þessa viðbótarfjáraukningu.


Ræðumaður: Hanna Katrín Friðriksson

Frú forseti. Ég kem hingað upp enn og aftur til að hnykkja á nálgun Viðreisnar í atkvæðagreiðslu um þessi mál, mögulega í síðasta skipti í dag. Nú höfum við greitt þrisvar sinnum atkvæði með stuðningi við tekjulægri heimili í gegnum auknar vaxtabætur. Við erum á gula takkanum við tillögum meiri hlutans,  ekki sömu fjárhæðir þar að lútandi, vegna þess að við viljum hnykkja á því að að okkar mati er grunnstefið rangt í þessari vinnu. Við hefðum haft öðruvísi forgangsröðun, aukið aðhald til að geta greitt vaxtabætur til heimila, ekki bara þessara breytingartillagna sem hér hafa verið felldar, heldur farið hærra upp tekjustigann vegna þess að við erum komin í þær aðstæður að það eru millitekjuhóparnir sem eru að lenda í húrrandi vandræðum. Það er vont fyrir samfélagið og þessar fjölskyldur til viðbótar.


Ræðumaður: Þorbjörg Sigríður Gunnlaugsdóttir

Frú forseti. Ég styð þessa tillögu. Þingflokkur Viðreisnar styður þessa tillögu og aðrar sem hér liggja fyrir um hærri vaxtabætur. Ég nefndi það í upphafsorðum mínum að stærsta verkefnið í þessari fjárlagagerð er að ná tökum á verðbólgunni. Ríkisstjórnin er að kasta inn handklæðinu þar og neitar að sinna því hlutverki sem henni er ætlað. Hún skilur jafnframt eftir heimilin og fjölskyldurnar í landinu með reikninginn fyrir vaxtaákvörðunum Seðlabankans, sem eru grimmari, sem eru harkalegri vegna þess að ríkisstjórnin er ekki að takast á við verðbólguna. Það er ótrúlega alvarlegt aðgerðaleysi og mjög umhugsunarvert að það eigi að skilja heimilin og fjölskyldurnar eftir með reikninginn.

Mig langar líka til að nefna að það þarf að horfa líka aðeins til þess annars vegar hverjar tekjur  fólksins í landinu eru en líka á hvaða æviskeiði það er statt. Þessar vaxtaákvarðanir núna bíta ungt fólk, barnafjölskyldur sérstaklega illa. Og trúir því nokkur maður hérna inni í þessum sal að þenslan sé hjá bleiubörnum?


Ræðumaður: Sigmar Guðmundsson

Frú forseti. Ég styð þessa tillögu og þá með nákvæmlega sömu rökum og ég hélt á lofti í ræðunni hér rétt áðan. Þegar við erum með málaflokk þar sem ríkir neyðarástand, þegar við erum með málaflokk þar sem fólk þarf fárveikt að bíða á biðlistum mánuðum saman, þar sem fólk er að deyja á biðlistum, þá eigum við að grípa inn í, ekki síst þegar við getum gert það með tiltölulega lágum fjárhæðum eins og hér er verið að leggja til svona í heildarsamhenginu séð. — Ég segi mjög eindregið já við þessu.


Ræðumaður: Sigmar Guðmundsson

Herra forseti. Eins og komið hefur hér fram hjá okkur við þessa atkvæðagreiðslu hingað til þá hefðum við viljað sjá þessi fjárlög allt öðruvísi. Við hefðum viljað forgangsraða. Eitt af því sem við hefðum viljað forgangsraða er að veikt fólk sem þjáist af sjúkdómi sem oft er banvænn eigi rétt á heilbrigðisþjónustu, það eigi rétt á því að heilbrigðiskerfið taki utan um það og  það þurfi ekki að bíða á biðlista jafnvel mánuðum saman. Þetta er okkar allra veikasta fólk. Það er ítrekað búið að kalla eftir þessum fjármunum en ríkisstjórnin hefur daufheyrst við. Þetta er þannig að í stóra samhenginu eru þetta ekki háar upphæðir en þetta eru hins vegar upphæðir sem bjarga mannslífum og í þágu þess eigum við að forgangsraða. — Ég segi já.


Ræðumaður: Hanna Katrín Friðriksson

Herra forseti. Hv. þingmenn Viðreisnar hafa komið upp í þessari atkvæðagreiðslu og lýst þeirri skoðun sinni að hér sé rangur taktur sleginn. Þetta er frumvarp sem við styðjum ekki og þar af leiðir að teljum við rétt að sitja hjá í þeim breytingartillögum sem meiri hlutinn leggur fram. Það þýðir ekki að ýmsar þeirra séu ekki góðar og gildar, en aðrar mjög slæmar. Meðal þess sem er erfitt að sitja hjá við er þegar verið er að auka t.d. framlög til Landhelgisgæslunnar sem er sannarlega ekki ofalin. Við hefðum viljað sjá betur gert þar. Við hefðum  viljað sjá forgangsröðun ríkisfjármála á þann hátt að þar hefði verið hægt að styðja Gæsluna  mun betur. Sama á t.d. við um þennan lið hér,  dæmin eru fleiri, varnir gegn náttúruvá. Hér höfum viljað sjá betur í lagt, til að mynda þannig að ekki þyrfti sérstaklega að skatta á heimili landsins þegar svo ber undir.


Ræðumaður: Þorbjörg Sigríður Gunnlaugsdóttir

Forseti. Stjórnvöld, m.a. á Norðurlöndum, ríkisstjórnir á Norðurlöndum hafa á verðbólgutímum aukið framlög til Samkeppniseftirlitsins og hafa litið þannig á að með því séu þau að raungera baráttuna gegn verðbólgu. Samkeppniseftirlitið er okkar stofnun til þess að berjast gegn fákeppni og stuðla að neytendavernd. Það er sérstakt og segir kannski allt sem segja þarf um hversu raunveruleg baráttan gegn verðbólgunni er, hvernig meðferðin er á Samkeppniseftirlitinu í þessum fjárlögum.


Ræðumaður: Þorbjörg Sigríður Gunnlaugsdóttir

Ég styð þessa breytingartillögu og þingflokkur Viðreisnar styður þessa breytingartillögu. Við höfum séð mjög skýr merki þess í fjárlaganefnd hversu kostnaðarsöm stytting vinnuvikunnar hefur verið fyrir lögregluna. En þess utan er sérstakt hjá ríkisstjórn sem er jafn mikil eyðslukló og þessi er, hvað henni tekst að vanrækja grunnskyldur sínar í löggæslu, í heilbrigðismálum og í samgöngum. Við sáum það síðast núna fyrir nokkrum dögum að ríkisstjórnin hefur vanrækt fangelsismál svo alvarlega að Fangelsismálastofnun er í þeirri stöðu að geta ekki boðað menn til afplánunar, jafnvel í þeim tilvikum þegar menn hafa fengið dóm fyrir ofbeldisbrot og kynferðisbrot.


Ræðumaður: Sigmar Guðmundsson

Herra forseti. Ég ætla ekki að greiða atkvæði með þessari tillögu ofur einfaldlega vegna þess að hér er nokkuð hraustlega í lagt, svo ekki sé fastar að orði kveðið. Ég hygg að svona mikil breyting myndi hitta verst fyrir nákvæmlega þá sem við eigum að vera að hugsa mest um núna þegar verðbólga og vextir eru hærri. Þetta færi beint út í það sem fólkið sjálft myndi greiða fyrir. Hún er það mikil, þessi hækkun. Í annan stað, þegar rætt er um aukna samkeppni á bankamarkaði, sem yrði sennilega eitt skilvirkasta tólið til þess að bæta kjör viðskiptavina bankanna, þá ætti þingheimur að velta því vel fyrir sér hvernig standi á því að við fáum aldrei neina bankastarfsemi hingað til lands að utan í samkeppni við þá innlendu. Það er góð og gild ástæða fyrir því og það ætti að vera stóra úrlausnarefnið okkar. En við þessari tillögu ætla ég að segja nei.


Ræðumaður: Hanna Katrín Friðriksson

Herra forseti. Við í Viðreisn erum þeirrar skoðunar að stjórnmálamenn eigi ekki frá einum tíma til annars að vera að vasast í því að ákveða gjald sem stórútgerðin eða aðrir þeir sem nýta sér auðlindir þjóðarinnar eftir atvikum borga fyrir þá nýtingu heldur eigi markaðsverð að koma fyrir. Það er grundvallarafstaða okkar. En það liggur ljóst fyrir að stjórnvöld líta ekki svo á og því er farið út í þessar excel-æfingar. Þar sem það liggur fyrir að það er hægt að gera mun betur í því að láta þjóðina njóta a.m.k. hluta afrakstursins þá styðjum við þessa hækkun en ég vil bara að það liggi alveg klárt fyrir að þetta er ekki sú aðferð sem við teljum að eigi að beita.


Ræðumaður: Þorbjörg Sigríður Gunnlaugsdóttir

Forseti. Ég ætlaði nú bara að tjá mig í eitt skipti um atkvæðagreiðsluna en af því að þingmenn meiri hlutans standa hér og tala um aðhaldssöm fjárlög verður að benda á hið augljósa, að sjálfur Seðlabankinn lýsir frumvarpinu sem hlutlausu. Hlutlaust fjárlagafrumvarp á verðbólgutímum getur fyrst og fremst náð fram þeim árangri að gera ekki illt verra. Meiri hlutinn boðar á næsta ári áframhald á rándýrum lántökum. Það sturtast inn tekjur í ríkissjóð núna vegna verðbólgunnar. Tekjur eru að aukast um 200 milljarða. Ríkisstjórnin skilar fjárlögum með halla upp á 47 milljarða. Þessi ríkisstjórn skilar halla algerlega óháð aðstæðum, óháð því hvort vel árar eða ekki. Niðurstaðan er ævinlega halli. Það er þeirra einkenni, það er þeirra leiðarstef. En að tala um aðhald þegar það álit liggur fyrir frá sjálfum Seðlabankanum að ríkisstjórnin ætli ekki að taka að sér metnaðarfullra eða stærra hlutverk í glímunni við verðbólgu en að gera ekki illt verra — aðhald er rangnefni um það sem hér er að gerast.


Ræðumaður: Sigmar Guðmundsson

Herra forseti. Þetta fjárlagafrumvarp er vont og ég held að hv. þm. Þorbjörg Sigríður Gunnlaugsdóttir hafi farið ágætlega vel yfir það hvernig við í Viðreisn ætlum að nálgast þessa atkvæðagreiðslu í dag. En mig langar hins vegar að vekja athygli á einu sem er alveg sérlega blóðugt og það er að á yfirstandandi ári og á næsta ári þarf ríkissjóður að greiða vel yfir 200 milljarða í vexti. 200 milljarðar í vexti á tveimur árum. Að stórum hluta er þetta vegna stórrar kerfisskekkju hér og það er pólitísk stefna að bregðast ekki við. Það skortir pólitískan kjark til að gera breytingu sem myndi lækka þessa upphæð sem fer í vaxtagjöld verulega og myndi líka lækka þá upphæð sem heimilin í landinu þurfa að þola út af verðbólgunni og vöxtunum. Sumar fjölskyldur hafa aukið greiðslubyrði sína um 2,5 milljónir á mánuði bara vegna hærri vaxta. Þetta fjárlagafrumvarp gerir ekkert til að laga það.


Ræðumaður: Þorbjörg Sigríður Gunnlaugsdóttir

Virðulegi forseti. Stærsta viðfangsefnið við gerð þessa fjárlagafrumvarps er auðvitað að ná niður verðbólgu. Ríkisstjórnin gerir ekkert í því sambandi. Ríkisstjórnin gerir heldur ekki neitt til að bregðast við aðgerðaleysi gagnvart verðbólgunni. Þetta skilur heimilin eftir með afleiðingar. Þingflokkur Viðreisnar getur ekki stutt svona vinnubrögð, svona frumvarp, styður ekki svona pólitík. Við munum sitja hjá í atkvæðagreiðslu um breytingartillögur meiri hlutans. Þar er vissulega margt til bóta en líka margt slæmt en við byggjum þessa afstöðu á heildstæðu mati á frumvarpinu. Þar að baki er einfaldlega sú afstaða að grunntakturinn í þessu frumvarpi er rangur og stærsta verkefnið sem er að ná niður verðbólgu, bregðast við henni, grípa til aðgerða, láta sem menn séu hér við stjórn — það er ekki farið í það verkefni.


Ræðumaður: Þorgerður Katrín Gunnarsdóttir

Virðulegi forseti. Já, ég styð og við í Viðreisn styðjum þetta frumvarp eindregið og þessa nýju stofnun. Við höfum samþykkt mörg lögin hér á þessu þingi og á Alþingi í gegnum tíðina sem snerta skólalöggjöf. Þá skiptir líka máli að því verði fylgt eftir. Ég sé mörg tækifæri felast í því að þessi stofnun verði sterk; styðjandi, umvefjandi varðandi skólastarfið, varðandi kennara, þegar kemur að nemendum. Það er alveg ljóst að hún þarf stuðning af hálfu ráðherra hverju sinni. Ég vil nota þetta tækifæri til að hvetja ráðherra til að ekki bara veita stofnunum aðhald heldur líka eindreginn stuðning því að hún er og getur að mínu mati orðið mikilvægt tæki til að laga skólaumhverfið okkar enn betur og það er þörf á því. Um leið vil ég hvetja ráðherra til að huga að enn frekari stefnumótun varðandi námsgögn og fleira sem stofnunin getur séð um.




Ræðumaður: Hanna Katrín Friðriksson

Frú forseti. Ég þakka hv. þingmanni svörin. Það er ljóst að einhvers staðar liggur þetta. En ég hef bara fyrir mér það sem ég sé í kynningu á kjarapakka Samfylkingarinnar, þar stendur 6 milljarðar í húsnæðis- og vaxtabætur þannig að það hefur þá eitthvað skolast til þar í framsetningunni. En það er alveg ljóst að það þarf að fara í margháttaðar aðgerðir og það er enginn af þessum flokkum sem hv. þingmaður nefnir hér ofalinn af þeim tillögum sem hér eru lagðar til eða aðrir hafa lagt til sem því veldur. Það var fyrst og fremst þessi athugasemd mín varðandi ákveðna ónákvæmni í framsetningu af því að það er svo sem nóg lagt á heimilin þó að það sé ekki verið að vekja þeim vonir um hærri viðbótarframlög en raunverulega er hægt að standa undir. En þetta skýrir þá málið; einhver ónákvæmni í framsetningu.


Ræðumaður: Hanna Katrín Friðriksson

Frú forseti. Ég þakka hv. þingmanni fyrir fína yfirferð á sjónarhorni Samfylkingarinnar á þetta frumvarp og því sem þarf að gerast. Ég kem hingað upp aðallega vegna þess að ég er líkt og margir aðrir að glöggva mig á þeim breytingartillögum sem liggja fyrir fyrir komandi afgreiðslu á fjárlögum, atkvæðagreiðslu, og tek eftir því að í breytingartillögum Samfylkingarinnar er verið að tala um aukinn tímabundinn stuðning við bændur upp á 2 milljarða, sem er nauðsynlegur vegna þess hve þunga vaxtabyrði þeir bera líkt og aðrir sem hér eru fastir í hinu íslenska krónuhagkerfi. Og það er vel.

Síðan er það annar hópur sem heldur betur finnur fyrir þeim þunga, kostnaðarauka, sem íslenska krónan veldur og það eru heimili landsins. Breytingartillögur Samfylkingarinnar hljóða upp á 1,4 milljarða hækkun vaxtabóta og 1 milljarðs hækkun húsnæðisbóta til að aðstoða þennan hóp. Það vakti athygli mína, af því að ég hef heyrt hv. þm. Samfylkingarinnar tala um 6 milljarða í vaxta- og húsnæðisbætur sem þau tala fyrir fyrir heimili landsins sem eru í þessari stöðu og ég er eiginlega bara með þá einföldu spurningu: Vantar hér eitthvað inn í sem skýrir þennan 3,6 milljarða mun á því sem Samfylkingin hefur kynnt sem aðstoð til heimila landsins og síðan þeim fjárhæðum sem Samfylkingin leggur til í breytingum við fjárlagafrumvarpið sem við erum að afgreiða núna?


Ræðumaður: Sigmar Guðmundsson

Frú forseti. Ég ætla aðeins að tæpa á því sem ég náði ekki að koma að í minni fyrri ræðu og snertir svona stóru myndina sem við erum  að ræða hérna í fjárlögunum, allir þingmenn. Ég fór nú ofan í einstaka liði í fyrri ræðunni minni sem ég vildi sérstaklega taka fram. En auðvitað erum við í fjárlagagerð að leggja grunn að því hvernig samfélagið okkar lítur út til lengri tíma litið. Það gerum við með hverjum einustu fjárlögum og fjármálaáætlun og öllu því. Það sem mér finnst að við þurfum að hafa sérstaklega í huga núna til viðbótar við það sem ég nefndi í minni fyrri ræðu er annars vegar orkumálin og hins vegar það sem snýr að framtíðarfólksfjölgun hér á Íslandi því að þetta eru  hlutir sem skipta mjög miklu máli þegar við erum að skoða þá velferð sem við viljum byggja upp hér í samfélaginu til lengri tíma.

En mig langar samt aðeins áður en ég kem að orkumálunum að fá að nefna, vegna þess að ég kom ekki inn á það í minni fyrri ræðu, að þegar við erum að tala um þennan alltumlykjandi vanda íslensks hagkerfis, sem er  m.a. mjög sveiflukenndur gjaldmiðill, þá hljótum við að gera okkur grein fyrir því að þessi gjaldmiðill hefur áhrif á alls konar stærðir í hagkerfinu. Vegna þess að við erum að fara í kjarasamninga, og núna er það þannig að menn sitja og eru að reyna að ná einhverri lendingu  og við vitum öll að ríkisvaldið mun koma inn í þá kjarasamningsgerð með einhvers konar útspili eins og gjarnan gerist,  þá myndi ég vilja nefna vegna þess að það hefur verið nefnt hér í þessari umræðu og er náttúrlega mikið í umræðunni úti í samfélaginu, að vinnumarkaðsmódelið hér sé einhvers konar uppskrift að óstöðugleika. Það er auðvitað ekki nema að hluta til rétt þegar við höfum í huga hvers vegna það er að kjarasamningar ganga hér fram eins og við þekkjum svo vel úr sögunni. Það er auðvitað vegna þess að bæði launþegar og atvinnurekendur eru endurtekið í kjarasamningsviðræðum í þeirri stöðu að vera búnir að taka á sig mikið högg vegna vaxta og verðbólgu. Það gildir bæði um launþega og líka um fyrirtækin í landinu. Þó að ég sé ekki endilega sammála nálguninni þá hljótum við a.m.k. að geta sýnt því skilning þegar launþegahreyfingin horfir á alla þessa vexti sem hafa hrúgast upp í heimilisbókhaldinu, alla verðbólguna og dýrtíðina sem fólk finnur fyrir á hverju einasta skinni og gerir það að verkum að launin duga minna þennan mánuðinn en síðasta mánuðinn og þannig heldur það áfram út í hið óendanlega, þá hefur maður   mikinn skilning á því að menn vilji í kjarasamningum einhvern veginn reyna að ná þessu til baka, reyna að milda það högg sem heimilin hafa þegar orðið fyrir.

Maður verður  að hafa uppi þau almennu varnaðarorð að ef við erum að semja umfram eðlilega framleiðni í samfélaginu þá  fáum við það á endanum til baka í verðbólgu því að því verður bara ýtt út í verðlag sem hækkar þá verðbólgu og svo aftur vexti. En við verðum  að sýna því skilning að þegar menn eru beggja vegna, atvinnurekendamegin og launþegamegin, að semja sífellt í svona ástandi eins og ríkir jafnan hérna á Íslandi, þar sem vextir eru háir og verðbólga er há þá hefur það auðvitað mikil áhrif. Þannig að það má alveg færa rök fyrir því að þegar menn tala um það að ástandið sé svona í vöxtum og verðbólgu vegna þess að menn eru alltaf að semja með vitlausum  hætti á vinnumarkaði þá séu þeir í raun og veru í hverjum samningunum á fætur öðrum að eiga við þær afleiðingar sem sveiflurnar í hagkerfinu valda og þær sveiflur má að mjög miklu leyti a.m.k. rekja til gjaldmiðilsins sem við höfum. En auðvitað spila síðan aðrar stærðir  mikið inn í það, ríkisfjármál og fleira.

Ég vona að það gangi vel í þessum kjarasamningsviðræðum sem fram undan eru, en það mun örugglega þurfa að kosta ríkissjóð einhver fjárútlát að reyna að ná þar lendingu sem er hagfelld og stöðvar þennan vítahring verðbólgu og vaxta sem við erum föst í og er  miklu meira viðvarandi ástand hér til lengri tíma  en við þekkjum í löndunum í kringum okkur. Bara sú staðreynd að við erum með lítinn gjaldmiðil í alþjóðlegu umhverfi gerir það að verkum að við eigum erfiðara með að ná þeim árangri sem hefur náðst á vinnumarkaði í löndunum í kringum okkur og okkur þykir mörgum eftirsóknarvert að ná upp á stöðugleikann. Ég vildi bara halda því til haga hér í þessari umræðu af því að stutt er í kjarasamninga.

En síðan er það hitt atriðið sem ég nefndi og það eru orkumálin. Það hafa fleiri þingmenn tekið þetta upp hér í þessum umræðum. Það hefur átt sér stað einhver viðbótarorkuöflun núna á síðustu árum en stóra vandamálið er hins vegar að á næsta áratug, tveimur áratugum, þá erum við að vinna í orkuskiptunum og þegar kemur að þyngri hlutum þar, þegar kemur að skipunum og flugumferðinni og slíku, þá er það gríðarlega orkufrekt og við erum ekki byrjuð á því enn þá að leggja einhvers konar grunn að því að afla þeirrar orku sem til þarf þá. Þetta eru mjög afturþung orkuskipti, ef við getum orðað það þannig. Það  er ekki gott að vera þá með ríkisstjórn við völd sem spannar litrófið frá ysta vinstri til ysta hægris vegna þess að við höfum séð það í þeim málaflokki ekki síst og auðvitað í mörgum öðrum líka að það getur verið erfitt að ná lendingu um þessi mál.

Sjálfur er ég þeirrar skoðunar að við þurfum  alltaf að fara gríðarlega varlega þegar við erum að vega og meta orkukosti og við verðum að taka mjög mikið tillit til náttúruverndar og eigum ekki að gefa neinn afslátt þar þannig að við þurfum að vera skynsöm og klók í því hvernig við berum okkur að. En sú kyrrstaða sem verið hefur í framtíðaruppbyggingu og er núna að leiða til þess að það er orkuskortur í landinu sem síðan leiðir til þess að það er verið að brenna olíu í stórum stíl sem núllar út allan ávinninginn af þeim árangri sem hefur náðst í umferðinni í orkuskiptum, núllar út allan þann ávinning sem rafbílarnir hafa veitt okkur, þá getum við  ekki setið lengur þegjandi undir því. Ég sé þetta í raun og veru ekki bara sem verkfæri inn í orkuskiptin, þó að það sé auðvitað gríðarlega mikilvægt út frá loftslagsmálum. Ég sé þetta  líka sem algerlega óhjákvæmilegan fylgifisk þess að Íslendingum fjölgar og ef við ætlum að búa hér til einhverja framtíðaruppbyggingu, hafa hér góðan,  hóflegan og svona þolanlegan hagvöxt sem keyrir okkur ekki í kaf, losnum við sveiflurnar en búum við svona jafnan og þéttan hagvöxt á næstu árum til að standa undir framtíðarvelferðinni, þá er  orkuöflun eitt af því sem þarf að ráðast í. Ég verð að segja það alveg eins og er að ég get  tekið undir allar þær áhyggjur sem menn hafa af því vegna þess að sporin geta   hrætt okkur að einhverju leyti, að hér fari menn í einhverja stórkarlalega uppbyggingu og það verði komnar einhverjar risavirkjanir hér víða um land. Ég held að við þurfum ekki að gera þetta þannig. Ég held að tími hinna risastóru vatnsaflsvirkjana sé liðinn. Við hljótum frekar að reyna að einblína á það að nýta betur þá kosti sem við höfum. Við hljótum líka að reyna að vera skynsöm í því hvernig við nýtum vindinn sem orkugjafa og við hljótum líka að leggja  mikla áherslu á það að laga hér flutningskerfin þannig að við séum ekki að tapa dýrmætri orku í lélegu flutningskerfi, eins og við erum að gera í dag.

Mig langar að undirstrika þetta: Það að við séum á þeim stað í dag, Íslendingar, að orkuöflunin hér dugir ekki fyrir því sem við erum að gera innan landamæranna og við erum farin að brenna olíu vegna þess að það þarf að skerða rafmagn til ákveðinna aðila sem eru með samninga um skerðanlega orku,   vinnur beint gegn hagsmunum okkar og áformum okkar í loftslagsaðgerðum. Það er  staða sem við getum ekki  búið mikið lengur við.

Að öðru leyti vildi ég kannski fá að nefna hér að lokum að það er alveg með ólíkindum hvað við ætlum að reka ríkissjóð með miklum halla lengi. Það að reka ríkissjóð með þeim halla sem stefnir í núna er  ekkert annað en ávísun á það að við erum lengur að glíma við verðbólguna. Á þetta hafa mjög margir verið að benda í umræðunni  að undanförnu. Það er kannski sérstaklega blóðugt að vera að horfa á hallarekstur upp á tæpa 50 milljarða á sama tíma og íslenska ríkið er að borga ríflega 100 milljarða í vaxtagjöld, að á tveimur árum sé íslenska ríkið að borga meira en 200 milljarða í vaxtagjöld. Það eitt og sér finnst mér mikið áhyggjuefni fyrir okkur og ég ætla bara að leyfa mér að kalla það blóðpeninga vegna þess að við þurfum ekki að vera með þetta kerfi svona frekar  en við viljum. Það er vel hægt að breyta þessu. Það er vel hægt að komast úr þessu ofurvaxtaumhverfi sem við erum föst í, þessu verðbólguumhverfi sem við erum föst í. Við þurfum bara að hafa kjark til að ráðast gegn þeim kerfisvanda sem ýkir hér upp allar sveiflur.

En síðan myndi ég kannski vilja segja að lokum að ég fagna því hvernig þessi umræða hefur farið fram. Það hefur verið mikið um góð skoðanaskipti hér í ræðustól þingsins. Þetta er umræða sem er gríðarlega mikilvæg á hverju ári og við erum  í þeirri stöðu, þingmenn, að þurfa að gæta okkar á því að fara vel með peninga skattgreiðenda. Það er okkar frumskylda. Það er okkar frumskylda að reyna að styrkja kerfin okkar þannig að þau sinni þeirri velferð sem þau eiga að sinna en jafnframt að hugsa vel og einbeitt um það að peningar ríkisins eru peningar fólksins í landinu. Það er ekki sjálfsagt og sjálfgefið að hækka álögur á fólkið í landinu eða verja þeim peningum sem koma úr álögunum með slæmum hætti í ríkisfjármálunum. Þetta er  vakt sem við þurfum að standa á hverjum einasta degi og núna styttist í það að við förum í atkvæðagreiðslu um fjárlögin og klárum þau  fyrir jól ef allt gengur að óskum. Þá vonast ég til þess að þingheimur hafi þetta í huga þegar farið er í gegnum allar þær breytingartillögur og allt það sem er verið að leggja til í fjárlögunum. Við eigum öll að vera vinir skattgreiðenda og reyna að samþætta það því hlutverki að búa vel um kerfin okkar svo að þau geti staðið vörð um þá velferð sem við viljum búa við í íslensku samfélagi.


Ræðumaður: Þorbjörg Sigríður Gunnlaugsdóttir

Frú forseti. Þingmaðurinn nefndi orðin heppin og heppni. Þetta finnst mér ég heyra æ oftar þegar fólk er að lýsa sínum veruleika og sínum aðstæðum: Ég var heppinn, ég keypti á góðum tíma. Ég var heppinn, við keyptum rétt áður en hækkanirnar fóru upp. Við vorum heppin, mamma og pabbi gátu hjálpað þannig að við gátum keypt og íbúðin hefur síðan hækkað í verði. Það segir ótrúlega mikið um stöðuna á húsnæðismarkaði að það séu orðnar ráðandi breytur hvort þú hafir verið heppinn eða kannski bara ótrúlega óheppinn og að tímasetningar hafi allt um þetta að segja. Við höfum séð það í gegnum tíðina — þetta er annað einkenni á íslenskum markaði og þessi meinsemd sem ég hef verið að tala um, óstöðugleikinn — að húsnæðismarkaðurinn er annaðhvort í frosti eða funa. Það er frost eða funi og við öll erum einhvern veginn meðvituð um að þetta sé bara staðan. En auðvitað þarf þetta ekkert að vera svona. Það á ekki að þurfa að vera þannig að fólk sem flyst til landsins, erlent verkafólk, búi í þannig húsnæði að okkur líður illa og við skömmumst okkar þegar við horfum á fréttirnar og myndefnið og þær aðstæður sem fólk býr við. Húsnæðismálin eru einhvern veginn að þróast þannig — af því að við vorum að tala hér um skóla fyrr í dag sem jöfnunartæki þá er ég einlæglega sammála því að skólinn eigi að vera það og hef áhyggjur af því ef það er að breytast, og mér sýnist að svo sé, en húsnæðismarkaðurinn á ekki að ýkja sveiflurnar eða ýkja forgjöfina sem sumir hafa og aðrir ekki. Það verður auðvitað að horfa á framboð og það verður að horfa á skipulag. Ég er að benda á það að við verðum að horfa á hlutina heildstætt; atvinnumál, þróun og uppbyggingu þeirra og samspil og sambúð við húsnæðismarkaðinn.


Ræðumaður: Þorbjörg Sigríður Gunnlaugsdóttir

Frú forseti. Ég þakka hv. þm. Valgerði Árnadóttur kærlega fyrir andsvarið. Ég er sammála því og ég vona að það hafi verið skýrt hjá mér að þegar ég segi að allar mælingar sýni að fólk á íslenskum leigumarkaði þrái að kaupa sé það spegill á stöðuna á leigumarkaði en ekki þannig að fólk sé kannski upphaflega þannig innstillt að vilja bara kaupa. Við sjáum það svo skýrt þegar við berum saman Norðurlöndin t.d. að þar sem leigumarkaðurinn er heilbrigður og sanngjarn og dýnamíkin er eins og hún á að vera þá velur fólk sér að leigja. Þetta er bara ekki reyndin á Íslandi. Húsnæðisöryggi er minna á leigumarkaði og þegar ég nefni að húsnæðisverð hafi hækkað þá á það sannarlega við um leiguverð líka. Ég á við að þessi liður er að fara upp og nefni í því sambandi þingmál sem varaþingmaður okkar í Viðreisn, Dagbjartur Gunnar Lúðvíksson, lagði fram um það að fólk sem hefur staðist ákveðnar leigugreiðslur til lengri tíma eigi að geta staðist greiðslumat fyrir sömu upphæð. Þannig er það ekki í dag sem mér finnst algerlega galið, að fólk sem hefur sýnt það í reynd hvers það er megnugt í greiðslum og hvað það þolir í greiðslum fái síðan mat á pappír upp á eitthvað sem stangast á við veruleikann. Það finnst mér ekki geta gengið upp og það væri mikið réttlætismál ef þetta þingmál næði fram að ganga.

Varðandi ferðaþjónustuna og stefnu þar um þá hef ég talað fyrir mig sjálfa og mína persónulegu skoðun. Ég er á því að það sé vænlegra, til að tryggja vænlega sambúð ferðaþjónustu og samfélagsins í heild sinni, ekki síst hérna á höfuðborgarsvæðinu þar sem nú reynir verulega á húsnæðismarkaðinn og aðra innviði, að horfa til þess í einhverri stefnumótun stjórnvalda hvernig ferðamenn við viljum fá. Auðvitað veit ég að ekkert eitt algilt svar er við því þannig að stutta svarið væri kannski að við hefðum hugmyndir um það hversu langt við viljum stefna í fjölda.


Ræðumaður: Þorbjörg Sigríður Gunnlaugsdóttir

Frú forseti. Það er að verða lykilbreyta um það hvernig þér vegnar í lífinu hvenær þú komst inn á húsnæðismarkað. Í dag fer það að verða ekki hvenær þú komst inn á húsnæðismarkað heldur: Komstu inn á húsnæðismarkað eða ertu fastur á leigumarkaði, áttu bakland sem getur hjálpað þér inn? Við sjáum tölurnar um hvernig erfðafjárskatturinn er að þróast, sem er auðvitað viðleitni þeirra sem geta til þess m.a. að liðsinna í þessu samhengi.

Ég er einlæglega þeirrar skoðunar núna að fljótvirk aðgerð gagnvart verðbólgu og til þess að liðka fyrir á húsnæðismarkaði væri virkara regluverk Airbnb og reglur um gistirými í þéttbýli, sem sagt byggingu á gistirými í þéttbýli þannig að fólk sem kemur hingað til lands í byggingarvinnu vinni ekki allt við það að byggja upp hótel.

Ég nefndi áðan tölurnar um fjölda ferðamanna á íbúa á Íslandi í samanburði við OECD, fjölda starfandi í greininni í samanburði við OECD og allt er þetta til merkis um ótrúlega viðreisn ferðaþjónustunnar eftir heimsfaraldur. Við gleðjumst auðvitað öll yfir „Viðreisninni“, haha. En það þarf líka að horfa á þetta sem ég nefndi með hagvöxtinn og framleiðni. Greinar eru misjafnar um það hver framleiðnin er. Ferðaþjónusta er lágframleiðnigrein og það má setja þetta í samhengi við gagnrýni sem t.d. hefur komið fram hjá BHM um hvernig háskólamenntun á Íslandi skilar sér verr til launa en víða annars staðar. Þarna ertu líka að horfa á atvinnustefnu og hvernig hún skilar sér inn hvað varðar framleiðni, hagvöxt, lífsgæði, lífskjör og það markmið okkar að fólk mennti sig og að fólk sem fer utan til náms velji að koma aftur heim, að fólk sem ekki er frá Íslandi og velur sér að flytja hingað sækist eftir þannig störfum að laun og kjör séu góð og við séum að byggja upp lífskjör og lífsgæði í einhverju heildarsamhengi hlutanna en ekki bara að það sé tilviljunarkennd niðurstaða sem ræður því að ein grein stækkar en aðrar ekki.


Ræðumaður: Þorbjörg Sigríður Gunnlaugsdóttir

Frú forseti. Ég þakka hv. þingmanni kærlega fyrir andsvarið og spurninguna. Ég er honum einlæglega sammála um að ríkið, ráðherrar, ríkisstjórnin og Alþingi, þarf að hafa meira um húsnæðismál og húsnæðismarkaðinn í heild sinni að segja. Það gengur bara ekki upp að horfa á húsnæðismarkaðinn alfarið sem verkefni sveitarfélaganna því að þetta er langtum stærra mál en svo og húsnæðismál snúast auðvitað ekki bara um lóðaúthlutanir. Því meira sem maður skoðar gögnin verður í mínum huga augljóst að það er ekki hægt að vinda ofan af þeirri stöðu sem er komin upp á húsnæðismarkaði á höfuðborgarsvæðinu, í Reykjavík en á höfuðborgarsvæðinu í stærri mynd líka, það er ekki hægt að ná tökum á stöðunni á húsnæðismarkaði án þess að ræða atvinnustefnu samhliða, án þess að ræða það samhliða hvernig atvinnugreinarnar á höfuðborgarsvæðinu eru að þróast. Þar er ég auðvitað að horfa á ferðaþjónustu og veitingageirann. Því er ofboðsleg einföldun og bara rangt að leggja málið upp þannig að það snúist bara um lóðir. Húsnæðisvandinn er, eins og hv. þingmaður nefnir, staða á landinu öllu en birtingarmyndirnar eru ólíkar. Að einhverju marki myndi ég segja að það væri svolítið séríslenskt vandamál hvernig húsnæðislánin okkar þróast og geta nánast breyst eftir árstíðum. En húsnæðismarkaðurinn er ekki bara verkefni sveitarfélaganna og mér finnst rangt að tala um þá stöðu sem er uppi á húsnæðismarkaðnum núna sem framboðsvanda og framboðsskort ef ekki á samhliða að ræða það að við erum heimsmeistarar í fólksfjölgun. Fólksfjölgun hér er ofboðslega ör og kraftmikil. Ég er ekkert að tala hana niður en ef þú útilokar lykilbreytu þá nærðu ekki árangri.


Ræðumaður: Þorbjörg Sigríður Gunnlaugsdóttir

Frú forseti. Ég ætla í minni seinni ræðu að fjalla aðeins um stöðuna á húsnæðismarkaði. Það er óumdeilt að staðan og árangur er lykilbreyta um að við náum árangri í glímunni við verðbólgu. Þar er auðvitað uppbygging eitt. Við heyrum mikið talað um mikilvægi þess að tryggja framboð og við heyrum mikið talað um framboðsvanda, jafnvel framboðsskort. Mér finnst við ræða minna um veruleika eftirspurnar. Þarna meina ég að það skorti aðeins upp á samhengi þess þegar við erum að ræða um framboðsvanda og framboðsskort þær einstöku aðstæður sem eru uppi á Íslandi vegna fólksfjölgunar. Við erum að horfa upp á mjög hraða og mikla fólksfjölgun og auðvitað þarf að vera jafnvægi í þessum breytum tveimur.

Varðandi verðbólguna þá erum við núna að sjá afleiðingar hennar á byggingamarkaði og á fasteignamarkaði. Við sjáum myndina t.d. hvað varðar leigjendur sem var verið að ræða hér í ræðunni á undan, að allar mælingar sýna að leigjendur á Íslandi hafa yfirleitt ekki valið sér það hlutskipti, eru á leigumarkaði vegna þess að þeir geta ekki keypt. Auðvitað er það ákveðið sérkenni á íslenskum leigumarkaði að þetta sé staðan, ef við horfum t.d. á Norðurlöndin er það töluvert algengt form sem fólk velur sér. Það segir svolítið mikið um stöðuna á íslenskum leigumarkaði og óöryggið hvað varðar húsnæði. Það er dýrt að leigja. Við þekkjum sögurnar af því að fólk er að greiða hærri leigu en bankinn telur að það geti staðist greiðslumat um. Á verðbólgutímum á þetta fólk enn lengra í land með það að geta eignast húsnæði. Síðan eru auðvitað birtingarmyndirnar sem við höfum rætt um töluvert hérna inni; afborganir af óverðtryggðum húsnæðislánum og þessi mikli flótti yfir í hin séríslensku verðtryggðu lán þar sem fólk kemst í skjól hvað varðar afborgunina en horfir fram á það að verðbólgan leggst ofan á höfuðstól lánsins.

Mig langaði í samhengi við húsnæðismarkaðinn og stöðuna þar að varpa fram þessari spurningu: Er það rétt lýsing á ástandinu að tala bara um framboðsvanda á húsnæðismarkaði? Er hægt að ræða um húsnæðismarkaðinn og stöðuna þar án þess að ræða samhliða ótrúlegan vöxt ferðaþjónustunnar inn á húsnæðismarkaðinn og hvaða áhrif það hefur á tækifæri fólks til að eignast húsnæði? Ferðaþjónustan er okkar verðmætasta útflutningsstoð í dag og er Íslendingum gríðarlega mikilvæg atvinnugrein sem hefur reynst þjóðinni vel. Við þekkjum flest þá sögu hvað hún gerði fyrir íslenskan efnahag í kjölfar hrunsins. Ferðaþjónustan hefur skilað og skilar okkur miklum tekjum og hefur reynst landsbyggðunum mikil lyftistöng. Ég vil leyfa mér að tala um nýsköpun í því samhengi og er á því að við ættum að skoða það í okkar stefnumótun hvernig mætti t.d. með hvötum reyna að dreifa henni betur um landið, víðar um landið í þágu byggðanna.

Ferðaþjónustan veldur um leið ytri áhrifum á hagkerfið. Við þekkjum þær lýsingar á greininni að hún er mannaflsfrek, við fáum ferðamenn hingað til lands og við flytjum líka fólk hingað til lands til að vinna í atvinnugreininni. Hún tekur undir sig húsnæði. Ferðamenn þurfa gistingu en það þarf fólkið sem hingað kemur til að vinna í greininni og tengdum greinum auðvitað líka. Hún veldur ytri áhrifum á hagkerfið. Við þekkjum það að þegar við tölum um verðbólgu og hagvöxt þá erum við að tala um tvær hliðar á sama peningi. Hagvöxturinn á Íslandi, eins og hann birtist okkur í dag, er að mjög miklu leyti drifinn af fólksfjölgun og af innflutningi á vinnuafli. Fjölgun íbúa er ör og eiginlega alveg ótrúleg. Það er eiginlega ótrúlegt að það sé ekki meira um þetta rætt. Það er ótrúleg fjölgun íbúa og starfa sem drífur þennan vöxt og það er erfitt að finna þjóðir þar sem fólksfjölgunin er á pari við það sem hún er á Íslandi núna. En hagvöxturinn hefur á þessum sama tíma verið einn sá minnsti í samanburði við OECD-ríki þegar við skoðum hvað hann er í reynd á mann. Hagvöxtur á hvern íbúa var samkvæmt gögnum frá BHM enginn á Íslandi á árunum 2017–2022. Það er ákveðinn spegill á það sem hér er að baki og hvað er að gerast. Þar vil ég tala aftur um fólksfjöldann því að þessi sprenging í fólksfjölda sem við erum að horfa upp á er ein helsta ástæða þess að íbúðaverð hefur farið svo ört hækkandi undanfarin ár. Þetta er ein helsta ástæða þess að raunverð húsnæðis hefur tvöfaldast á Íslandi á síðustu tíu árum — raunverðið hefur tvöfaldast á síðustu tíu árum. Þegar við berum okkur saman við Norðurlöndin að þessu leyti um raunhækkanir á fasteignaverði er munurinn dramatískur. Hækkunin er langtum hærri á Íslandi en annars staðar á Norðurlöndum. Auðvitað hefur það áhrif á lífskjör og lífsgæði fólks þegar þetta er staðan.

Aftur er hægt að setja þetta í samhengi við spurninguna: Hvers vegna eru kjarasamningar á Íslandi þetta erfiðir? Mig langar að vitna í Má Guðmundsson, fyrrverandi seðlabankastjóra, og ég gerði það raunar líka í minni fyrri ræðu, en hann sagði í viðtali fyrr í sumar í umfjöllun um þessa miklu fólksfjölgun og áhrif hennar að við verðum að hætta að tala um að staðan sé fasteignamarkaðnum að kenna því að umsvifin eru umfram það sem kerfið þolir. Ef við nálgumst þetta þannig að þetta sé fasteignamarkaðnum eða byggingamarkaðnum einum að kenna, að við séum ekki að byggja nóg, erum við þá ekki að líta fram hjá því hvað er að gerast á sama tíma í fólksfjölgun? Fólksfjölgunin er að langmestu leyti vegna flutnings starfsfólks til landsins í ferðaþjónustu og tengdum greinum og þegar íbúum fjölgar þetta ört hefur það auðvitað mikil og veruleg áhrif á eftirspurn eftir húsnæði, vörum og þjónustu. Við sjáum það mjög skýrt á höfuðborgarsvæðinu að markaðurinn ræður eins og er einfaldlega ekki við að mæta þörfinni á húsnæði. Þess vegna þurfum við á einhverjum stýritækjum að halda sem dempa sveiflur og kæla vöxtinn eða ágang ferðaþjónustunnar inn á húsnæðismarkaðinn. Við þurfum að setja mörk á byggingar fyrir gistirými í þéttbýli. Við þurfum nauðsynlega á takmörkunum að halda á Airbnb, heimagistingu, til að tryggja húsnæðisöryggi fólks, að það sé skýrt að húsnæðisöryggi fólks í höfuðborginni verði ekki stefnt í hættu vegna Airbnb. Þetta er mun augljósara á höfuðborgarsvæðinu heldur en annars staðar á landinu en ég er þeirrar skoðunar að meðan ekki er skýr stefna um ferðaþjónustuna og skýr atvinnustefna verður ómögulegt að koma húsnæðismarkaðnum í jafnvægi.

Það er ekki hægt að ræða húsnæðismarkaðinn og sleppa því að ræða ótrúlega fólksfjölgun hér, þessa hröðu fólksfjölgun, og ótrúlegan vöxt ferðaþjónustunnar inn á húsnæðismarkaðinn og áhrifin sem þetta hefur á möguleika fólks til að eignast húsnæði. Við heyrum enn þá að fyrst og fremst sé verið að ræða húsnæðismarkaðinn út frá framboðsvanda í því samhengi að ekki sé verið að byggja nóg. Auðvitað er framboðsvandi þegar eftirspurnin er þetta mikil en við þurfum að horfa á hverjar skýringarnar eru.

Í nýlegri skýrslu OECD, þessi skýrsla kom út í sumar, kemur fram að fjöldi ferðamanna á hvern íbúa á Íslandi er langmestur í OECD-samanburði. Hlutfallslegur fjöldi starfandi í ferðaþjónustu á Íslandi er líka sá mesti innan OECD. Eitt ríki toppar okkur þar sem er Malta. Þetta sýnir auðvitað stærð greinarinnar á Íslandi og það er ótrúlegt að setja þetta ekki í samhengi við áhrif og álag á innviði; á vegi, á heilbrigðisþjónustu. Löggæslan nefnir þetta álag líka. OECD mælir með því í samhengi við verðbólgu að tempra eftirspurn og stemma þannig stigu við verðbólgu og framleiðsluspennu. Í því ljósi vil ég segja að endurkoma gistináttagjaldsins er eðlilegt og þarft skref. Það þarf að hafa í huga að þessi gjaldtaka var við lýði en fór út í samhengi við heimsfaraldur og var sérstök aðgerð til að liðka fyrir og gera greininni auðveldara að komast af á erfiðum tímum. Ég held að það hafi verið fullkominn einhugur um þá aðgerð og það stóð aldrei annað til en að gistináttagjaldið kæmi aftur. Þetta er í mínum huga tímabær aðgerð sem sömuleiðis eykur jafnræði í skattlagningu milli atvinnugreina.

Ég vildi nefna þetta stuttlega í samhengi við húsnæðismarkaðinn og segja að ef við höfum metnað fyrir ferðaþjónustunni og fyrir íslensku samfélagi þá þurfum við skýra umgjörð og við þurfum einhverja sýn um það hvað samfélag eins og Ísland sækist eftir mörgum ferðamönnum, hvernig ferðamönnum við sækjumst eftir og hvort einhver efri mörk séu í því sambandi. Tækifærin fyrir greinina blasa við og sem Íslendingur er ég ekkert undrandi á því að fólk vilji sækja Ísland heim. Ég veit að það er í gangi stefnumörkun í ráðuneyti ferðamála og ég vona að hún skili þeim árangri fyrir greinina að tryggja þetta gullna jafnvægi sem greinin hefur gott af en innviðirnir og íslenskt samfélag í heild sinni líka. Þar þykir mér lykilbreyta vera að bregðast við því hver áhrif ferðaþjónustunnar og heimagistingar eru á húsnæðismarkaðinn og um leið á húsnæðisöryggi fólksins í landinu. Ég er sannfærð um að regluverk í þessa veruna muni hafa jákvæð áhrif á húsnæðismarkaðinn og húsnæðisöryggi og um leið liðka til um verðbólgu.


Ræðumaður: Þorbjörg Sigríður Gunnlaugsdóttir

Frú forseti. Ég þakka hv. þingmanni kærlega fyrir góða ræðu og býð hana velkomna til starfa aftur á ný. Ég hefði áhuga á að heyra frekari sjónarmið frá þingmanninum um það sem hún nefndi í samhengi við kjör vinnandi fólks, ef svo mætti segja, nú á verðbólgutímum. Ég heyrði að þingmaðurinn ámálgaði gjaldmiðilinn. Ég er auðvitað áhugakona um það samtal, þ.e. þetta sérkenni á Íslandi sem ég myndi segja að væri okkar helsta meinsemd í samfélaginu, þessar sveiflur sem fylgja að einhverju marki því að við erum lítið hagkerfi en svo líka því að við erum með þennan gjaldmiðil, og sveiflurnar verða sjálfstæð breyta um að það er erfiðara, flóknara og viðkvæmara ástand í aðdraganda kjarasamninga. Af því að hv. þingmaður nefndi kjarasamningana núna og þessi skilaboð sem eru í aðra röndina að við eigum öll að vera saman í þessu og öll að sýna ábyrgð, og hver veruleiki launafólks er við þessar aðstæður þegar matarkarfan hefur hækkað eins og hún hefur hækkað og bensínkostnaður fyrir þau sem reka bíl og tryggingar — þingmaðurinn þekkir þessa sögu alla — þá hefði ég áhuga á að heyra meira í þingmanninum um hennar sjónarmið um þennan veruleika fólksins í landinu á verðbólgutímum.


Ræðumaður: Þorgerður Katrín Gunnarsdóttir

Virðulegi forseti. Virðulegi forseti. Ég vil rétt aðeins koma hingað upp til þess að lýsa því yfir að þetta mál sem við erum að klára í dag og vonandi afgreiða á morgun er gríðarlega mikilvægt á þessum tímum sem við stöndum núna frammi fyrir. Var nóg fyrir en núna eftir niðurstöðu PISA-könnunarinnar er alveg ljóst að þessar umbreytingar á menntun og skólaþjónustu skipta mjög miklu máli. Ég vil leyfa mér að segja að eins og málið er fram sett og hefur verið í umfjöllun nefndarinnar, sem ég vil hrósa, þá skiptir gríðarlega miklu að horfa á þetta sem tæki sem við verðum að styðja, ákveðið ljós í myrkri. Það er þýðingarmikið núna í allri umræðunni um niðurstöðuna í PISA að taka þessa niðurstöðu alvarlega. Við megum ekki láta þetta verða enn einn hvirfilvindinn þegar niðurstaða PISA kemur en síðan ekki fylgja eftir þeim niðurstöðum sem þar í rauninni öskra á okkur í dag. Það er heldur ekki hægt að segja: Heyrðu, það eru allar þjóðir að falla niður listann. Við þurfum að taka okkar hlutverk alvarlega. Við sem löggjafi, sem er ætlað m.a. að styðja við þessa nýju stofnun, við skólasamfélagið, hlusta á foreldrasamfélagið, verðum að nýta það tækifæri sem nú er.

Ég vil rétt fara yfir og stikla á nokkrum þáttum sem ég vil vekja athygli á og ég vona að verði teknir áfram innan Miðstöðvar menntunar og skólaþjónustu. Eins og ég segi fagna ég mjög þessu máli og tel væntanlega nýja stofnun í mjög góðum höndum fólks sem ætlar sér að styðja betur við okkar skólasamfélag og það veitir ekki af. PISA mælir ákveðið — árið 2009 var aðeins hækkun og svo aftur 2018 en við erum ekki að fylgja því eftir. Einhverra hluta vegna hefur þróunin orðið svona og það er ekki hægt að áfellast einhvern einn og benda á einhvern einn í þessu, þetta eru bara allir sem hafa komið að mótun skólastefnu, hvort sem það er  löggjafinn, framkvæmdarvaldið eða Kennarasambandið, líka foreldrasamfélagið og vísindasamfélagið. Við verðum að spyrja af hverju þessi þróun er. Ég tel að það sé einboðið að við þurfum að spyrja okkur spurninga eins og með sjálfstæði skóla, sem er mikilvægur þáttur til að ýta m.a. undir valfrelsi, ýta undir fjölbreytni í skólastarfi. En um leið og við segjum A verðum við líka að segja B og ég held að B-hlutinn hafi verið vanræktur, þ.e. að samhliða sjálfstæði skóla þá höfum við ekki verið að byggja upp nægilega mikið stoðkerfi, mat og mælingar. Við þurfum að hafa mælingar samhliða sjálfstæðum skólum, hvernig sem við útfærum það síðan. Þess vegna tel ég varðandi þá forystu og það starfsfólk sem er og verður innan nýrrar stofnunar að það sé mikilvægt að þau hafi þetta í huga og finni líka fyrir stuðningi hjá okkur við það að við höldum áfram og förum að mæla meira á milli PISA-mælinga, ekki til að vera með einhvern refsivönd, alls ekki, heldur til þess að finna og mæla stöðu barnanna okkar og sjá framvinduna. Ég treysti þeim algjörlega til þess að útfæra það og ekki síður til þess að styðja við kennarasamfélagið sem stendur frammi fyrir alveg ómældum áskorunum.

Við skulum átta okkur á því að árið 1996, þegar grunnskólinn var færður yfir til sveitarfélaganna, voru til að mynda um 300 börn af erlendu bergi brotin. Núna í dag erum við með meira en 5.000. Þetta er risastór áskorun fyrir kennarana okkar. Við verðum að spyrja okkur: Erum við að miðla nægilega miklum verkfærum, tækjum, stuðningi til þeirra? Ég held ekki, ekki þegar við skoðum tölurnar. Þetta er eitt af því sem kennarar standa frammi fyrir, þau eru með stóran hóp af börnum sem eru af erlendu bergi brotin, þau eru með stóran hóp af börnum sem eru með alls konar raskanir og við viljum hjálpa og styðja. Og síðan erum við með framúrskarandi nemendur sem þarf líka að halda utan um. Það er það sem PISA-könnunum gefur skýrt til kynna. Þannig að hluti af þessu er líka að taka af metnaði utan um kennaranna og um leið skilja hvaða hlutverki þeir sinna og hvernig umhverfi þeir starfa í núna. Það er algjört lykilatriði fyrir okkur hér að vera ekki að benda og segja: Já, þetta er vondur kennari. Eða: Við eigum að hafa þetta svona eða hinsegin. Við þurfum að skapa þennan ramma, þetta umhverfi sem styður raunverulega kennarann og skólasamfélagið í þessu gríðarlega fjölbreytta og oft erfiða landslagi sem birtist okkur Íslendingum í dag og íslensku samfélagi.

Um leið og ég segi þetta vil ég segja, og ég vona að ég verði ekki misskilin: Kennarar mega heldur ekki óttast mælingar því að mælingar eru ekki síður til þess að hjálpa kennaranum, til að styðja við kennarann samhliða því að við sjáum bara sem foreldrar hver staða barnanna okkar er, hvernig framvindan er búin að vera. Þá þurfum við einmitt að gera betur í þessu máli og þess vegna bind ég miklar vonir við nýja stofnun sem ráðherra hefur beitt sér af miklu alefli fyrir. Ég vona að hann taki næstu skref, af því að við erum rétt að byrja með þetta, og haldi utan um þessa stofnun á næsta ári, fyrsta starfsárinu, og komi síðan með metnaðarfullar tillögur um hvernig við tökum stofnunina lengra inn í framtíðina.

Annað atriði sem ég vil benda á í sambandi við tilfærsluna 1996, flutningana á grunnskólunum yfir til sveitarfélaganna, er að sveitarfélögin hafa nefnilega verið að standa sig. Þau hafa nokkurn veginn verið að halda sínum framlögum til grunnskólans. Við stöndum líka frammi fyrir því sem ótrúlega margir innan skólasamfélagsins og þeir sem þora að benda á ákveðna hluti segja: Við erum að setja 200 milljarða í skólasamfélagið. Við eigum að gera kröfur. Það er eitthvað að. En sveitarfélögin hafa einmitt verið að standa sig nokkuð vel í þessu. Það var einn þáttur skilinn eftir hjá ríkinu og það var námsgagnagerðin. Námsgagnagerðin var á sínum tíma undir Námsgagnastofnun og mun núna heyra undir Miðstöð menntunar og þjónustu. Á sínum tíma voru þetta ríflega 6.500 kr. á barn, árið 1996, þegar kom að námsefni. Í dag, eða árið 2019, er þetta nokkurn veginn sama upphæð, 7.000 kr. Ríkisvaldið hefur ekki staðið sig í því að passa upp á það m.a. að verja íslenskuna, að veita kennurunum okkar grundvallarverkfæri til að þau geti farið inn í íslenskuna og varið íslenskuna og kennt hana og tekið börnin okkar áfram. Í þessu má gagnrýna ríkisvaldið í gegnum árin. Ég man að ég setti á sínum tíma sem menntamálaráðherra 100 milljónir til viðbótar, sem var ákveðið pólitískt deilumál af því að ég hafði þá sýn, og fleiri innan þess flokks sem ég þá tilheyrði, að það ættu fleiri að koma að námsefnisgerð. Það voru settar 100 milljónir í sjóð til að kennarar innan skólans gætu við námsefnisgerð, eða aðrir sem eru að semja námsefni, sótt í sjóðinn. Sá sjóður var lagður niður, líklega út af pólitík en eflaust líka, svo að ég gæti sannmælis, út af erfiðri efnahagsstöðu, hjá vinstri stjórninni 2009–2013. Það hefur ekkert verið bætt í síðan. Þetta er hlutur sem við verðum að taka alvarlega samhliða því að bæta í.

Ég vona að fólk skilji að ég er að setja þetta fram í mestu vinsemd af því að ég held til að mynda að það græði enginn á því að fyrrum menntamálaráðherrar eða núverandi menntamálaráðherrar fari að karpa um það hvernig og hvar mistök voru gerð eða hvað við gerðum vel o.s.frv. Við þurfum að sameinast um þetta verkefni og það fyrsta er að viðurkenna vandann og hann er ákveðinn. Það er verið að segja okkur með þessum mælingum sem við förum í í gegnum PISA að við erum ekki að sinna því jöfnunartæki sem skólakerfið okkar er og á að vera, því að sama hversu efnað fólk er eða hvaðan það kemur er skólinn, og ég vona að við séum sameinuð um það, það tæki sem veitir börnunum okkar jöfn tækifæri. Hann passar upp á jafnrétti til náms. En þegar það er þannig að við erum ekki að útskrifa börnin okkar með grundvallar- og grunnmenntun erum við að bregðast börnunum okkar og ég vil meina að við séum að brjóta lög. Það er á ábyrgð okkar sem hér erum. Við þurfum að passa upp á þetta umhverfi. Þess vegna er svo mikilvægt að styðja við menntamálaráðherra hvers tíma. Þetta eru okkar hagsmunir. Framtíðin er í húfi. Börnin okkar þurfa að geta komið út úr skólakerfinu þannig að við séum búin að tryggja þessa grunnmenntun og þá verðum við líka að taka erfiðar spurningar.

Við sjáum hvernig staðan er á landsbyggðinni og við verðum að spyrja okkur: Eru skólarnir á landsbyggðinni nægilega vel studdir? Hafa þeir burði til að fara í allt það sem þarf að gera til þess að börnin okkar fái það sem þau eiga kröfu á, heimtingu á, þessa grunnmenntun, til að þau geti farið inn í framtíðina með ákveðinn grunn, af ákveðnum palli? Það er ekki verið að tala um að taka niður framúrskarandi nemendur. Ég er tala um grunninn sem allir eiga að hafa. Það þýðir að við þurfum að taka umræðu um sameiningu sveitarfélaga, hvort það hjálpi til á landsbyggðinni að einingarnar séu stærri, a.m.k. að gera kröfur um að það verði aukið samstarf, ekki til að hagræða í rekstri heldur til að taka utan um börnin okkar og utan um kennara, að þau fái þá þjónustu sem þau þurfa á að halda í þessu fjölbreytta og oft á tíðum erfiða umhverfi sem þau starfa í. Ég er búin að tala við marga kennara síðastliðna tvo sólarhringa og skólastjórnendur og við erum með frábært fólk, en þau hafa líka verið pínulítið eins og hrópandinn í eyðimörkinni. Ég held að við þurfum að spyrja okkur erfiðra spurninga á borð við hvort aðalnámskráin frá 2011 sé að styðja við það að börnin hljóti þessa grunnmenntun sem þau eiga rétt á að hafa þegar þau útskrifast. Við þurfum að taka þessa spurningu fyrir og taka hana áfram. Þannig að ég segi: Já, við þurfum að hafa í huga að skólarnir eru auðvitað jöfnunartæki. Við verðum að passa upp á að þeir séu það og þá verðum við að taka utan um kennara sem eru að standa sig frábærlega, kennara sem þurfa líka á því að halda að börnin okkar verði mæld til að finna þessa stöðu og framvindu hjá þeim.

Af þessum samtölum mínum er alveg ljóst, af því að dómsmálaráðherra er nú hérna vinstra megin, að það er algjört lykilatriði að taka betur á móti útlendingum þegar þeir koma hingað og vilja búa hér og þar erum við greinilega að bregðast. Þarna þurfa skólarnir og umhverfið að vera miklu skýrara, miklu skarpara um hvernig við gerum það. Þetta er ákall sem ég heyri ítrekað frá kennurum og skólastjórnendum og PISA kemur skýrt fram með.

Við þurfum líka að taka umræðu um síma, snjalltæki í skólastofunni, hvaða rannsóknir og mælingar búi að baki því að það sé gott að hafa þetta allar stundir. Ég verð að viðurkenna að ég hef verið svolítið þar, en getur verið að rannsóknir sýni það að þessi tengsl sem eru svo dýrmæt á milli nemenda og kennara séu að rofna af því að það er verið í tölvu, það er verið í síma eða  ipad meira og minna allan daginn? Langflestir kennarar sem ég hef rætt við segja að við verðum að ná betri tökum á þessu og sumir hafa gert það, hafa komið upp símahólfum strax í upphafi kennslu og tengslamyndunin. Ákafinn, hugsunin o.s.frv. hefur gjörbreyst. Þetta er eitthvað sem við þurfum líka að taka umræðu um og ég bind vonir við það einmitt að Miðstöð menntunar og skólaþjónustu skoði þessa þætti, af því að í erlendum rannsóknum, m.a. úr „digital“-heiminum, er verið að lýsa miklum áhyggjum af þróun heila hjá bæði drengjum og stúlkum og hvernig þau fara síðan í sköpun og inn í þekkingarsamfélagið. Það eru margar erlendar rannsóknir sem sýna þetta og við hljótum að verða að staldra við. Ég viðurkenni það, eins og ég sagði áðan, að ég hef hugsað hvort þetta sé ekki bara eitt af því sem fylgi nútímanum. En einn kennari sagði svo skilmerkilega við mig í gær: Við erum ekki að tala um að ýta þessu út, tölvunum og símunum, þetta er bara hluti af verkfærakistunni, en mörkin verða að vera skýrari. Ég held að þetta sé líka eitthvað sem við eigum að skoða.

Ég vil benda á rétt í lok minnar ræðu að mennta- og menningarmálaráðherra verður líka, talandi um að verja íslenskuna núna þegar við erum með launasjóð rithöfunda, að setja púður og meiri þyngd í þýðingar á frábærum erlendum barnabókmenntum til að viðhalda áhuga barnanna okkar á lestri. En það þarf ekki síður að segja við rithöfundasamfélagið: Kæru vinir, á næstu tíu árum ætlum við að forgangsraða í barnabókmenntir. Það eru líka hagsmunir annarra rithöfunda sem búa þar undir.   Ef börnin okkar læra ekki strax að lesa eitthvað annað en fljótskrifaðar bókmenntir, ef þau læra ekki að lesa dýpri bókmenntir  munu þau ekki heldur fara í okkar frábæru rithöfunda, hvort sem við erum að tala um Halldór Kiljan, Jón Kalman, Sigríði Hagalín, Vigdísi Gríms.  Við verðum að setja meira púður í laun, í launasjóð rithöfunda þegar kemur að barnabókum  ásamt þýðingu.

Þetta er bara hluti af því þar sem ég vildi bera niður. Þetta eru krefjandi spurningar og krefjandi umhverfi fyrir okkur hér að standa saman í með skólasamfélaginu og nýrri stofnun sem við vonandi samþykkjum á morgun.


Ræðumaður: Sigmar Guðmundsson

Herra forseti. Þetta er viðkvæmur og flókinn málaflokkur, segir hæstv. dómsmálaráðherra. Þetta er viðkvæmur og flókinn málaflokkur sem Sjálfstæðisflokkurinn hefur stýrt í meira en áratug samfleytt. Þetta er ráðuneyti sem Sjálfstæðisflokkurinn hefur alltaf lagt mikla áherslu á að halda innan sinna raða. Spurningin var einföld: Getur dómsmálaráðherra lofað þjóðinni því að við brjótum ekki mannréttindi á andlega veiku fólki, að við setjum ekki andlega veikt fólk í einangrun í læstan einangrunarklefa þegar það á að vera á spítala? Það er hægt að tryggja það og það þarf ekki mikla fjármuni til. Ég fagna því að það eigi að gera alls konar endurskoðanir á lagaumhverfi og annað en þessi bráðavandi getur komið upp aftur á morgun. Ég ætla því að endurtaka spurninguna: Treystir hæstv. ráðherra sér til þess að tryggja að mannréttindi fólks verði ekki að einhverju bitbeini í störukeppni á milli ráðuneyta?


Ræðumaður: Sigmar Guðmundsson

Virðulegi forseti. Eins og Viðreisn hefur ítrekað bent á þá skortir verulega á að fjármunum sé forgangsraðað í ríkisrekstrinum. Óvíða sést það betur en í löggæslu- og fangelsismálum, fangelsiskerfi landsins er fjársvelt á sama tíma og glæpum fjölgar. Fangelsismálastofnun hefur ítrekað bent á að fjársvelti og slæmur aðbúnaður bitni á öryggi fanga og einnig fangavarða. Ljótasta birtingarmynd fjársveltisins er sú staðreynd að á Íslandi eru andlega veikir fangar, fangar sem eru í geðrofi jafnvel, vistaðir í fangaklefa. Forstjóri Fangelsismálastofnunar hefur ítrekað um margra ára skeið bent á að fólk sem glímir við alvarleg andleg veikindi eigi ekki að vista í fangelsi. Samt er það gert. Á dögunum bárust fréttir af því að gæsluvarðhaldsfanga væri haldið í einangrun þrátt fyrir mjög alvarleg veikindi. Þessi fangi var í geðrofi og þurfti þar af leiðandi betri aðhlynningu en veitt er í einangrunarklefa í gæsluvarðhaldi. Hann þurfti aðstoð á spítala en var neitað, allt þar til Fangelsismálastofnun sendi tvo fangaverði með manninum á sjúkrahúsið til að sitja yfir honum. Mannekla og fjárskortur gerir það að verkum að ekki voru til peningar og mannskapur til að hafa fangaverðina lengi í því hlutverki og þegar þeir þurftu frá að hverfa var gæsluvarðhaldsfanginn fluttur aftur í fangelsið í geðrofi.

Það gengur ekki að það gerist aftur og aftur að alvarlega veikt fólk fái ekki þá heilbrigðisþjónustu sem það þarf vegna þess að tvö ráðuneyti, heilbrigðisráðuneytið og dómsmálaráðuneytið, geta ekki komið sér saman um hver eigi að tryggja þessi sjálfsögðu mannréttindi. Við eigum ekki að líða að veiku fólki sé neitað um sjálfsagða bráðaþjónustu á sjúkrahúsi vegna þess að ekki er hægt að skaffa fjármuni, sem í þessu tilfelli eru ekki háir fjármunir. Við brjótum ekki mannréttindi á fólki vegna þess að tvö ráðuneyti eru í störukeppni. Treystir hæstv. dómsmálaráðherra sér til þess að tryggja það að enginn vafi sé á að alvarlega veikir fangar fái þá þjónustu á sjúkrahúsi sem þeir þurfa svo sárlega á að halda, að við þurfum ekki að lesa um svona mannréttindabrot í fjölmiðlum aftur?


Ræðumaður: Hanna Katrín Friðriksson

Frú forseti. Í umræðunni hér um fjárlögin hefur stjórnarmeirihlutinn kallað 47 milljarða hallann aðhaldssemi. Það er auðvitað rangnefni en það er svo sem hægt að sýna því skilning að meiri hlutinn er sennilega að vísa í eigin framgöngu við gerð fjárlaga síðustu ár. Við erum hér hins vegar að ræða fjárlög sem hafa áhrif á fólk, áhrif á fyrirtæki, stofnanir og heimili sem búa í raunheimum núna og ekki bara í raunheimum heldur í íslenskum veruleika. Sá veruleiki einkennist af langvarandi verðbólgu með sínum sársaukafullu fylgifiskum. Í besta falli eru þessi fjárlög hlutlaus í baráttunni við verðbólguna og þá er eðlilegt að spyrja: Er einhver sem heldur því fram að það sé nógu gott á sama tíma og heimili landsins búa við vaxtaofbeldi sem er ætlað að draga úr þenslu og temja verðbólguna? Svarið er auðvitað nei. Á svona tímum á ríkið að forðast að auka skuldir með því að draga úr útgjöldum sem eru fjármögnuð með halla.

Það væri óskandi að stjórnvöld beittu ríkisfjármálunum af afli í baráttunni við verðbólguna en létu ekki heimili landsins að mestu um þann slag. Fyrir því hefur Viðreisn talað linnulítið og mun láta verkin tala þegar færi gefst. Við vitum að það kemur að skuldadögum og við viljum ekki að heimili landsins beri þá byrði ein. Aðgerðir ríkisstjórnarinnar gegn verðbólgunni hafa verið máttlausar og fyrir vikið eru stýrivextir áfram háir. Fólk hefur séð lánin sín hækka margfalt, sem setur heimilisbókhaldið í uppnám. Um það vitna metfjárhæðir í yfirdráttarlánum, met sem nemur yfir 100 milljörðum kr. á metvöxtum í metvaxtaumhverfi. Öll eru þessi met alveg svakalega lítið eftirsóknarverð. Yfirdráttarlán eru dýrustu lán sem heimilum standa til boða, dýr lán í dýru lánaumhverfi. Í þessu landi sturlaðra vaxta taka sennilega fá heimili slík lán nema brýna nauðsyn beri til. Umboðsmaður skuldara segir enda þetta skýrt dæmi um að róðurinn hjá heimilum sé farinn að þyngjast verulega. Þetta er neyðarúrræði sem hefur verið kallað dulin vanskil.

Við þekkjum ótal dæmi um fjölskyldur, oft ungar barnafjölskyldur sem hafa komið sér þaki yfir höfuðið, undirbúið þau kaup vel og gert ráð fyrir ákveðinni greiðslubyrði. Þessar fjölskyldur búa nú við margfalda slíka greiðslubyrði þar sem viðbótargreiðslan getur numið hundruðum þúsunda á mánuði. Það er ekki bara það að hún fari öll í vexti heldur hefur mánaðarleg greiðsla inn á höfuðstól láns líka lækkað í mörgum tilfellum. Þetta er staðan núna og svo þegar öskrað er úr öllum áttum á ríkisstjórnina að nota ríkisfjármálin til að sýna aðhald, til að hjálpa í baráttunni við verðbólgu — eins galið og það nú er að það þurfi að hvetja stjórnvöld til að taka þátt í því verkefni — þá er það gert með ostaskeraaðferðinni þar sem sem flatastur niðurskurður er á sem flestum málaflokkum eða verkefnum af því að það er þægilegast, átakaminnst fyrir ríkisstjórnina en sannarlega ekki fyrir aðra. Þekkist eitthvert heimili sem myndi bregðast svona við efnahagslegum erfiðleikum? Myndi eitthvert fyrirtæki sem nálgast málin svona verða langlíft? Ég er hrædd um ekki.

Það eru ekki bara heimilin sem greiða háa vexti. Vextir af lánum sem ríkisstjórnin hefur tekið munu nema 117 milljörðum kr. á næsta ári. Fyrir þá fjárhæð væri hægt að fjórfalda framlög til lögreglunnar og næstum tvöfalda framlög til sjúkrahúsþjónustu. Auðvitað er það grátlegt að ríkissjóður, sem er þrátt fyrir allt hóflega skuldsettur, sé með þessa sturluðu vaxtabyrði, langt umfram það sem ríkissjóðir annarra og skuldsettari landa bera. Það er pólitísk ákvörðun að svona sé þetta, pólitísk ákvörðun að bjóða heimilum og minni fyrirtækjum landsins, þeim sem eru fastir í krónuhagkerfinu, bjóða þeim og ríkissjóði upp á þessa stöðu, upp á þessa ógnarvexti, af því að íslenska krónuhagkerfið er hávaxtaumhverfi. Það er staðreynd. Óábyrgar yfirlýsingar stjórnmálamanna í kosningaham, stjórnmálamanna sem vissu betur en töluðu samt um að hér væri komið lágvaxtaumhverfi til skemmri tíma, breyta engu um þá staðreynd að íslenska krónuhagkerfið er hávaxtaumhverfi. Þetta er staðan og á meðan þetta er staðan þá blasir stöðnun við í lífskjörum á Íslandi, sérstaklega hjá millistéttinni sem býr við það að nær öllum kostnaði af verðbólgu og vaxtahækkunum er velt yfir á hana og launin duga skemmra en áður. Það er þess vegna sem við þurfum að sýna heimilum landsins stuðning og ég kem aðeins að því á eftir.

Viðreisn hefði ekki skilað af sér fjárlögum á borð við þau sem eru hér til umræðu og afgreiðslu. Viðreisn hefði dregið úr ónauðsynlegum útgjöldum eins og þeim sem fólust í fjölgun ráðherrastóla og Viðreisn myndi forgangsraða í þágu heimila með því að láta vaxtabætur, barnabætur og húsnæðisbætur ná tímabundið hærra upp tekjustigann. Til lengri tíma verðum við síðan að komast úr þeirri stöðu að ríkið þurfi að niðurgreiða vaxtakostnað. Staðan er hins vegar sú að sveiflukenndir og háir vextir munu alltaf fylgja því að vera með örgjaldmiðil. Það er pólitísk ákvörðun og henni er ekki breytt hér og nú. En það er hægt að gera betur við gerð og afgreiðslu fjárlaga, jafnvel í því umhverfi og ekki síst er þörfin á betri vinnubrögðum við gerð fjárlaga í því umhverfi sem við búum við núna. Viðreisn hefði ekki skilað svona fjárlögum. Við hefðum farið öðruvísi að því að uppfylla aðhaldskröfuna, við hefðum tekið ábyrgð á því hvaða verkefnum yrði frestað, hvaða verkefnum yrði sleppt, haft skoðun á forgangsröðun og þar með borið á henni ábyrgð, alveg sama hversu erfitt eða óvinsælt það hefði orðið. Þetta er einfaldlega merki um grundvallarágreining um hlutverk fjárlaga og grundvallarágreining um ábyrgð stjórnvalda í stöðunni.

Stærsta verkefni stjórnmálanna núna er viðureignin við verðbólguna. Við verðum að ná henni niður en það er ekki sama hvernig það er gert. Tregða ríkisstjórnarinnar við að ná henni niður, þessi tregða við að taka sér raunverulegt hlutverk við að koma jafnvægi á hagkerfið og gegn þenslu, hefur orðið til þess að Seðlabankinn hefur tekið mun harkalegri ákvarðanir í vaxtamálum en hefði þurft ef ríkisstjórnin hefði axlað sína ábyrgð. Á ekki svo löngum tíma hækkaði Seðlabankinn stýrivexti 14 sinnum. Þessar hækkanir svíða eins og sést m.a. á þessu lítt eftirsóknarverða meti sem nú hefur verið slegið varðandi upphæð yfirdráttarlána heimilanna, 100 milljarða í duldum vanskilum. Viðreisn er auðvitað ekki ein um þessa gagnrýni á ríkisstjórnina, hún heyrist hér innan úr þinginu, en hún heyrist líka utan að. Seðlabankinn orðaði það t.d. mjög snyrtilega en jafnframt skýrt þegar hann sagði þetta fjárlagafrumvarp hlutlaust gagnvart verðbólgunni. Gagnrýni frá hagsmunaaðilum á borð við BHM, ASÍ og Samtök atvinnulífsins er skýr. Þessir aðilar eru alla jafna ekkert endilega svo mikið sammála um alla hluti en þeir eru sammála í gagnrýni sinni á ríkisstjórnina fyrir skort á aðgerðum í baráttunni gegn verðbólgu.

Herra forseti. Hér hafa fjölmargir þingmenn farið með ítarlegum hætti yfir efnisatriði frumvarpsins, ekki síst þá eðlilega fulltrúar í fjárlaganefnd og þeir hafa snert helstu þætti samfélagsins sem fjárlagafrumvarpið nær til. Þeirra á meðal er hv. þingmaður Viðreisnar, Þorbjörg Sigríður Gunnlaugsdóttir, sem er áheyrnarfulltrúi í fjárlaganefnd. Ég ætla því ekki að ræða málin af sömu nákvæmni hér en bendi hins vegar á góða yfirferð hv. þm. Þorbjargar Sigríðar Gunnlaugsdóttur. Það eru nokkur atriði sem mig langar að nefna sérstaklega. Tekjur ríkisins aukast mikið milli ára, m.a. vegna verðbólgu. Þær tekjur munu svo hverfa aftur með verðbólgunni þegar hún sjatnar og þess vegna er ekki skynsamlegt að nota þær tekjur inn í útgjöld. Þetta hefur verið gagnrýnt af umsagnaraðilum frumvarpsins þar sem talað er um tekjufroðu þegar þessar tilteknu tekjur eru ræddar. Fjármálaráð gagnrýndi líka ríkisstjórnina fyrir að verja þessum nýju tekjum, og öðrum nýjum tekjum í raun og veru, ekki sjálfkrafa í ný — verja þeim til að greiða niður skuldir frekar en að eyða þeim sjálfkrafa inn í útgjöld. Þetta er ábending sem hefur reyndar verið endurtekin reglulega á líftíma ríkisstjórnarinnar síðustu sex ár en það er auðvitað drepleiðinlegt að greiða niður skuldir. Það eru engar borðaklippingar þegar skuldir eru greiddar niður og eiginlega varla hægt að henda í eitt stykki blaðamannafund eða svoleiðis, en það er mikilvægt fyrir heimilin og atvinnulífið.

Hallinn á ríkisfjármálunum hefur verið eitt helsta einkennismerki ríkisstjórnarinnar síðustu sex ár frá upphafi sambandsins og mun sennilega fylgja henni allt til loka. Þetta er alvörueinkennismerki. Þetta hefur raunverulega verið algjörlega óháð efnahagsaðstæðum. Hallinn var til staðar fyrir heimsfaraldur, hallinn var til staðar í heimsfaraldri og hallinn var til staðar eftir heimsfaraldur. Raunverulega er hinn eiginlegi faraldur okkar í efnahagsmálum ekki heimsfaraldur heldur ríkisstjórnarsamstarfsfaraldur Sjálfstæðisflokks, Framsóknarflokks og Vinstrihreyfingarinnar – græns framboðs þegar kemur að meðferð fjármuna. Allan þennan tíma hefur Viðreisn varað við faraldrinum og bent á lækninguna, ekki bara boðið fram verkjalyf heldur bent á lækninguna, bent á mikilvægi þess að fara vel með fjármuni ríkisins, með fjármuni skattgreiðenda. Til þess þarf sterk bein, pólitískt úthald, skýra sýn og sett markmið, eftirfylgni, getu og þor til að forgangsraða og sæmilega samstöðu þeirra flokka sem leggja saman af stað í þá vegferð að vinna í þágu almennings. Á þetta skortir tilfinnanlega hjá ríkisstjórn Sjálfstæðisflokks, Framsóknarflokks og Vinstri grænna.

Ég nefndi hér áðan að ég ætlaði að tiltaka nokkur atriði frekar en að fara í heildaryfirferð sem sannarlega hefur verið farið í af hálfu ýmissa þingmanna hér síðustu daga. Eitt af því sem mig langaði að nefna, af því að það er svo blóðugt í stöðunni, er fórnarkostnaður síendurtekinna vaxtahækkana vegna vangetu ríkisstjórnarinnar. Það liggur við að það sé hægt að tala um áhugaleysi ríkisstjórnarinnar til að takast á við verðbólguna að einhverju marki. Ein afleiðingin er sú að byggingamarkaður og fasteignamarkaður eru á leið í alkul. Vaxtahækkanirnar hafa auðvitað neikvæð áhrif á byggingaráform verktaka þannig að fyrir framan nefið á okkur er að teiknast upp ný fasteignabóla. Þetta er enn ein áskorunin sem mun sennilega enda í fanginu á heimilum landsins að bera margvíslegan kostnað af, bæði áþreifanlegan og óáþreifanlegan.

Svo verð ég að nefna ástandið í fangelsum landsins. Fangelsin á Íslandi hafa ekki burði til að sinna föngum í geðrofi og ég verð að segja að mér rann eiginlega kalt vatn milli skinns og hörunds þegar ég heyrði hv. þingmann Viðreisnar, Sigmar Guðmundsson, ræða stöðuna í þeim málaflokki hér áðan. Þetta er skelfilegt. Fangelsi á Íslandi hafa heldur ekki burði til að taka á móti körlum og konum sem hafa verið dæmd til fangelsisvistar. Á síðustu árum hafa 275 refsidómar fyrnst hér á landi, þar af fjórir kynferðisbrotadómar og 31 dómur fyrir ofbeldisbrot. Þetta kom fram í skriflegu svari ráðherra dómsmála við skriflegri fyrirspurn títtnefnds hv. þm. Þorbjargar Sigríðar Gunnlaugsdóttur. Hvernig dettur stjórnvöldum í hug að bjóða upp á þessa stöðu? Hvar er forgangsröðunin? Hvað er fólk að hugsa?

Svo verð ég að nefna þær fréttir sem hafa borist af því hvernig Ísland er í frjálsu falli þegar kemur að hæfni grunnskólanemenda samkvæmt niðurstöðum alþjóðlegu PISA-könnunarinnar sem voru kynntar í gær. Þetta á jafnt við í lesskilningi, stærðfræðilæsi og náttúruvísindum. Einkunn Íslands hefur lækkað einna hraðast frá síðustu mælingu sem var 2018. Nú er það ekki svo að hér á landi fari lægra hlutfall landsframleiðslu til grunn- og framhaldsskóla en í öðrum OECD-ríkjum. Því er reyndar öfugt farið, við erum með næsthæstu framlögin hlutfallslega. Þetta er hins vegar birtingarmynd þess að það skiptir ekki öllu máli hversu mikill peningur er settur í málaflokka þegar hitt skortir; skýra framtíðarsýn, markmiðasetta stefnu með mælanlegum mælikvörðum og pólitískan vilja og úthald til að framfylgja stefnunni, forgangsröðun fjármuna í verkefni sem skipta máli.

Það er gríðarlega alvarlegt ef við höfum ekki burði til að búa svo um hnútana að skólakerfið okkar geti sinnt nemendum. Það er þyngra en tárum taki að sjá vísbendingar um að félagslegar og efnahagslegar aðstæður foreldra skipti sköpum þegar kemur að árangri nemenda í skólakerfinu okkar. Það er óásættanlegt að börn af erlendum uppruna standi hallari fæti og fái lakari tækifæri til að njóta sín í skólunum okkar en önnur börn. Það er líka glatað að nemendur sem skara fram úr njóti sín ekki heldur í því umhverfi sem við bjóðum upp á. Við erum eiginlega ekki að huga almennilega að neinum hópi nemenda. Það leiðir bara til eins: Út úr skólakerfinu okkar koma börn með skert tækifæri til að njóta sín í framtíðinni og það er vont fyrir þau, augljóslega. Við erum að ræna þau tækifærum. Þetta hefur líka svakalegar afleiðingar fyrir íslenskt samfélag. Ein birtingarmyndin — ef ungmenni koma út úr skólunum okkar án getu til að lesa sér til gagns, til að lesa, tala, rökræða, hugsa á íslensku, hvaða verkfæri eiga þau þá til að takast á við áskoranir framtíðarinnar? Okkur er tíðrætt um hvað gervigreindin muni hafa í för með sér, þau tækifæri og þær áskoranir sem búa í þeirri þróun. Ef við hysjum ekki upp um okkur og förum að sinna þessum málum þá erum við að búa svo um hnútana að frekar en að geta nýtt sér þau tækifæri sem búa í þróun gervigreindar mun unga fólkið okkar ekki geta svarað áskorunum gervigreindarinnar. Þetta má ekki gerast. Við þurfum að forgangsraða í verkefni sem skipta máli og klára þau.

Heilbrigðisþjónustan okkar líður svo heldur betur fyrir skort á stýringu og forgangsröðun. Ég hef um árabil rætt reglulega við fjölda fólks inni í heilbrigðiskerfinu. Ég finn núna fyrir vaxandi óþoli stjórnenda í kerfinu gagnvart því hvað það skortir á stýringu þar, forgangsröðun og stýringu. Það er alls staðar sama stefið.

Svo verð ég að nefna það sem kom fram í ræðu hv. þm. Þorbjargar Sigríðar Gunnlaugsdóttur, sem er áheyrnarfulltrúi í fjárlaganefnd, hvað það vantar gögn til að byggja undir mikilvægar og nauðsynlegar ákvarðanir. Meiri hlutinn nefnir þetta sjálfur í áliti sínu, það vanti gögn um hvaða aðgerðir gagnist best á húsnæðismarkaði, það vanti gögn til að byggja á ákvarðanir um ferðaþjónustu, það vanti gögn um áhrifin af styttingu vinnuvikunnar, það vanti gögn um ótrúlega fólksfjölgun hér á landi o.s.frv. Auðvitað er þetta grunnurinn að því að fjármunum sé stýrt í rétta átt. Auðvitað er þetta grunnurinn að því að við mörkum framtíðarsýn og fylgjum henni eftir af einhverju viti. Auðvitað er þetta grunnurinn að því að við vitum yfir höfuð hvað við erum að gera þegar við afgreiðum fjárlög upp á 1.400 milljarða kr.

Svo langaði mig að nefna, af því að ég nýt þeirra forréttinda hér í ræðustól að geta bara valið og hafnað þeim málum sem mig langar sérstaklega að nefna, eftir ítarlega yfirferð svo margra um plaggið í heild, að þegar við höfum í huga að almenningur á Íslandi greiðir háa skatta þá er eðlilegt að spyrja af hverju markviss fjárfesting í ákveðnum grunnþáttum er ekki meiri en hún er. Ég nefni löggæslu, ég nefni heilbrigði, ég nefni samgöngur. Skortur á gögnum, feimni við forgangsröðun. Ég nefni feimni af því að ég veit ekki alveg hvaða orð ég á að nota. Það er ekki vangeta, það geta allir forgangsraðað. Menn þurfa bara að fara í verkefnið. Svo er svakalegur vaxtakostnaður ríkissjóðs í boði krónuhagkerfisins. Þegar allt þetta er haft í huga þá teiknast myndin auðvitað upp vegna þess að þessir þættir draga aftur úr getu stjórnvalda til að fjárfesta í innviðum og þjónustu fyrir fólkið í landinu.

Það vantar aðhald. Það vantar forgangsröðun. Staðan er þar með grafalvarleg fyrir þorra heimila landsins vegna verðbólgu, vegna vaxta, vegna skuldsetningar ríkissjóðs sem kostar ríkið gríðarlegar fjárhæðir í vaxtagreiðslur, vegna þess að ríkið fer ekki vel með peninga, vegna þess að ríkisstjórnin forgangsraðar ekki í þágu heimila landsins. Þess vegna þarf núna að sýna heimilum landsins stuðning. Viðreisn hefur talað endurtekið síðustu ár fyrir aðhaldi og fyrir forgangsröðun. Við stöndum fyllilega við þá tillögu okkar og skoðun að nú þurfi heimili landsins sérstakan stuðning af því að við búum við þessar aðstæður sem heimili landsins hafa verið þvinguð í. Það þarf tímabundnar vaxtabætur, barnabætur og húsnæðisbætur og þær þurfa að ná hærra upp tekjustigann en áður. Þetta myndi Viðreisn gera af því að þetta er hið rétta að gera í stöðunni eins og hún er. Þetta eru tímabundin úrræði í ljósi þess að millistéttin horfir nú aftur á tímabil kaupmáttarstöðnunar og skynsamleg velferðarstefna snýst um að forgangsraða fjárfestingu í þágu almannahagsmuna. Aðhaldssemi og forgangsröðun annars staðar myndi hjálpa til í baráttunni gegn verðbólgunni, lækka vaxtagreiðslur með því að greiða niður skuldir ríkissjóðs til skemmri tíma og ég er hér eingöngu að tala um þetta fjárlagafrumvarp til næsta árs.

Þegar ég fæ færi á mun ég halda áfram umræðunni um langtímalausnina sem við í Viðreisn höfum ítrekað talað fyrir. Það er að fleygja þessari krónu sem hefur valdið svo mörgum heimilum og fyrirtækjum miklum búsifjum. Ef þetta fer saman, aðhald og skynsamleg forgangsröðun, niðurgreiðsla skulda, þannig að þessum hagstjórnartækjum verði fyrir alvöru beitt til að vinna bug á verðbólgunni, þannig að vextir geti lækkað eitthvað, þá er hægt að búa svo um hnútana að þessi innspýting, þessi stuðningur við heimili í stöðunni, verði tímabundinn og það er nauðsynlegt. Það eru of mörg heimili komin inn að beini og það gengur ekki að láta þau ein um baráttuna.

Eins og ég sagði, þetta eru fjárlög upp á 1.400 milljarða kr. og eðlis málsins vegna gæti ég lengt mál mitt hér töluvert með því að ræða um mörg jákvæð og nauðsynleg atriði sem þar eru fjármögnuð. Það er hins vegar eðlilegt og sjálfsagt og margt sem breytist í sjálfu sér ekki frá ári til árs. Staðreyndin er hins vegar sú að grunnþátturinn í þessu fjárlagafrumvarpi er rangur. Það er tímaskekkja í honum. Þetta eru ekki fjárlög sem takast á við raunverulega stöðu í raunheimum í íslensku krónuhagkerfi haustið 2023. Þetta eru ekki fjárlög sem virðast skilja, hvað þá viðurkenna, þann vanda sem svo mörg heimili standa frammi fyrir núna. Þar með eru þetta ekki fjárlög sem við í Viðreisn styðjum.


Ræðumaður: Sigmar Guðmundsson

Frú forseti. Ég þakka hv. þingmanni fyrir þetta. Já, það sem við stöndum frammi fyrir er ofur einfaldlega það að við þurfum að forgangsraða með einhverjum hætti og við erum auðvitað ekkert alltaf sammála um hvernig við eigum að gera það. Mig langar samt að segja að það er þó a.m.k. gott við Ísland að við erum sammála um að velferðarkerfið hér eigi að vera sterkt og öflugt og við erum ekki að festast í furðulegum kreddum, eins og við sjáum til að mynda í Bandaríkjunum, hjá gríðarlega ríkri þjóð, þar sem fólk þarf t.d. að neita sér um heilbrigðisþjónustu, venjulegt fólk, af því að það hefur ekki efni á henni. Við viljum ekki svoleiðis kerfi. En enn og aftur, við þurfum auðvitað að forgangsraða. Það er það sem minn flokkur hefur talað fyrir að við þurfum að gera í auknum mæli.

Ég er algerlega sannfærður um að við bætum ekki — af því að það er alltaf verið að kalla eftir meiri pening í heilbrigðiskerfið og við sjáum auðvitað biðlista þar lengjast og annað — ég er ekkert endilega viss um að við bætum allt þar með því að dæla endalaust meiri peningum. Ég held að þarna sé líka einhvers konar dýpri vandi á ferðinni. Það er nú reyndar þannig, af því að ég er að nefna það, að fólk sem er í fremstu víglínu á spítalanum hefur auðvitað talað um að þar þurfi kannski að breyta ýmsu til að fara betur með fjármuni.

Við getum líka nefnt einn angann af þessu sem er sú sérkennilega staða að við verðum að vista gamalt fólk sem ætti að vera á hjúkrunarheimilum í einhverri langtímadvöl inni á spítalanum. Þetta er alltaf spurning um einhvers konar forgangsröðun. En einmitt af því að hv. þingmaður gaf upp þennan bolta þá ætla ég að árétta það sem ég sagði í minni ræðu. Það vantar upp á það hjá þessari ríkisstjórn að ráðuneyti virki sjálf sig og stofnanir málaflokkana til að fara betur yfir það hvernig hægt er að fara betur með fé. Það dugir ekki alltaf að skera niður með flötum niðurskurði. Það leiðir okkur ekki að bestu niðurstöðunni.


Ræðumaður: Sigmar Guðmundsson

Ég vil þakka hv. þm. Birni Leví Gunnarssyni fyrir þetta innlegg í umræðuna. Auðvitað skal ég vera fyrstur manna til að játa það að hv. þingmaður er talsvert betur að sér í margri talnarununni í fjárlögum heldur en ég og á auðveldara með að glöggva sig á mörgu af þessu. Ég tek hins vegar undir það sem hefur verið sagt hérna í þessari umræðu og er kannski að einhverju leyti undirliggjandi í því sem hv. þingmaður er að nefna. Okkur fjölgar og það hlýtur að þýða að það er dýrara að reka kerfin okkar. Það liggur alveg í hlutarins eðli að það er það upp að vissu marki. Ég er hins vegar ekkert endilega á því að þetta eigi að vera einhver sérstakur fasti, þ.e. útgjöld og tekjur sem hlutfall af landsframleiðslu. Þetta getur auðvitað sveiflast á milli ára eins og ég reikna með að hafi væntanlega verið.

Ég er frekar á því að vandi okkar í þessari fjárlagagerð, eða vandi ríkissjóðs, sé sá að það er tilhneiging til þess að eyða of miklu, þ.e. þetta er frekar útgjaldavandi heldur en tekjuvandi. Mig langar kannski að hafa almennt þau orð uppi að það er bara skylda okkar á hverjum tíma að reyna að fara eins vel með og við getum og það er skylda okkar að gera allt sem við getum til þess að minnka útgjöld til þess að ekki þurfi endalaust að vera að auka skattbyrði á fólk og að standa í einhverjum tekjuöflunum sem koma samfélaginu illa. Ég veit eiginlega ekki alveg hvernig ég á að svara þessu öðruvísi. Við getum ekki gert ráð fyrir því að tekjur og útgjöld séu einhver fasti til lengri tíma. Þetta sveiflast. Ég vil bara minna okkur á þessa frumskyldu, að þó að við getum rökstutt einhvern útgjaldavöxt með vísan í að þjóðinni sé að fjölga og kerfin okkar þurfi meira fríar það okkur ekki frá þeirri ábyrgð að reyna að fara betur með peningana á hverjum tíma. Þar hefur okkur ekki tekist nægjanlega vel upp að mínu mati.


Ræðumaður: Sigmar Guðmundsson

Frú forseti. Við erum núna að ræða í 2. umræðu fjárlagafrumvarp ríkisstjórnarinnar. Það hefur margt áhugavert komið fram í þessari umræðu, svo sem eins og alltaf. Það sem mig langaði að gera í minni ræðu er svona aðeins að renna í gegnum stærri myndina ásamt því að fara í gegnum ákveðna liði þegar líður á ræðuna.

Ég er þeirrar skoðunar að það sé eitt af okkar meginhlutverkum hér í þessum sal að fara eins vel með peninga skattgreiðenda og við mögulega getum. Á sama tíma þurfum við auðvitað að huga vel að því að fjármagna velferðarkerfin okkar vel, við þurfum að fjármagna heilbrigðiskerfi, alla menntun sem við setjum fjármuni í, við þurfum að huga vel að samgöngumálum og löggæslu og öllum þessum kerfum sem við viljum halda gangandi, sem þýðir þá aftur ef við ætlum að fara vel með peninga skattgreiðenda að við þurfum að vera svolítið grimm í því að forgangsraða vegna þess að núna eru tímarnir þannig að það er mjög há verðbólga á Íslandi eins og við þekkjum og mjög háir vextir. Þetta litar auðvitað alla umræðu um stjórnmál og alla umræðu um fjármál ríkisins. Það segir sig alveg sjálft. Þetta litar auðvitað alla umræðu um fjárhag fyrirtækja, sveitarfélaga og auðvitað heimilisbókhaldið hjá okkur öllum, öllum fjölskyldum landsins. Það er ofur einfaldlega allt undir þegar verðbólgan er svona há og vextirnir svona miklir. Það setur okkur í þá stöðu að við verðum að forgangsraða vegna þess að það er ekki gott, eins og lagt er upp með í þessu frumvarpi, að skila ríkissjóði með miklum halla ár eftir ár þegar menn eru að reyna að slá á þenslu í hagkerfinu með því að hækka vexti.

Ein afleiðingin af þessu sem við sjáum er t.d. sú að partur af þeim tekjuauka sem verður í fjárlögunum, þeim viðbótartekjum sem ríkið fær óvænt inn, er einmitt vegna verðbólgunnar. Sumir umsagnaraðilar um fjárlagafrumvarpið hafa bent á að þetta megi kalla einhvers konar tekjufroðu. Það er þetta sem ég er að reyna að undirstrika þegar ég tala um að við séum á svolítið varasömum tímum, því að það er rosalega auðvelt að láta svona fjármuni sem koma til út af einhverju tilteknu ástandi seytla inn í allan daglegan rekstur ríkisins, en þessar tekjur eru ekki hjá okkur til langframa. Við erum jú auðvitað að reyna að stemma stigu við verðbólgunni og ná henni niður og það mun þá aftur líka hafa áhrif á tekjuhlið ríkisins þannig að við þurfum að fara svolítið varlega og vera svolítið dugleg í því að forgangsraða. Minn flokkur hefur alltaf verið mjög skýr í því að við viljum auðvitað sjá mjög öflugt velferðarkerfi en til að knýja áfram þetta velferðarkerfi þá þarf að huga vel að markaðslausnum alls staðar þar sem því verður við komið. Það má vel nýta þjónustu einkaaðila í auknum mæli í heilbrigðiskerfinu til að auka skilvirkni þar, þá í formi einkarekstrar og hér er enginn að tala um neina einkavæðingu því að þetta er auðvitað sitthvor hluturinn, bara svona eins og ég nefni, en markaðurinn á sem sagt að standa undir þeim verðmætum sem við nýtum í velferðarkerfunum okkar og við erum sammála um að þurfi að vera sterk og öflug.

Hins vegar er forgangsröðunin hjá þessari ríkisstjórn  ekki góð. Þetta er vont fjárlagafrumvarp og það er eiginlega svo vont að það er ekki hægt að gera neitt annað en að gagnrýna það alveg afskaplega harðlega. Ég segi þetta vegna þess að stjórnarflokkarnir virðast lítið hafa gert í eða þá a.m.k. ekki náð samkomulagi um að fara í þá endurskoðun sem þarf að fara í á málefnasviðum ríkisins til þess að vinna með Seðlabankanum í því verkefni að ná niður verðbólgunni. Ég átta mig alveg á því að það sem er verið að tala um hér er stundum sársaukafullt. Það getur verið sársaukafullt og snúið að koma böndum á útgjöld ríkisins vegna þess að útgjaldaþrýstingurinn er jú alla jafna mjög mikill og ekki síst í þessum sal þannig að þetta getur verið snúið og sársaukafullt verkefni. Engu að síður er þetta bara nákvæmlega það sem hvert einasta heimili og hvert einasta fyrirtæki á Íslandi er að gera um þessar mundir, að forgangsraða fjármunum sínum, að sleppa útgjöldum sem mögulega er hægt að slá á frest eða jafnvel ýta til hliðar endanlega og leggja frekar peningana í nauðþurftir og það sem við komumst ekki hjá að borga. Þetta eru í raun og veru sömu lögmál sem eiga við eða sama hugsun sem þarf að eiga sér stað í ríkisfjármálunum og á sér stað hjá heimilum landsins við eldhúsborðið og er daglegt brauð í umræðu í rekstri í öllum fyrirtækjum landsins, hygg ég að hljóti að vera.

Það verður bara að segjast eins og er, eins og bent hefur verið á svo sem af sumum þingmönnum á undan mér í þessari umræðu, að vinir skattgreiðenda eru allt of fáir í þessum sal þegar svona árar í samfélaginu, því miður. Það er því miður þannig að það er ofboðslega holur hljómur í málflutningi mjög margra stjórnarþingmanna sem í einu orðinu gagnrýna það sem þeir hafa sjálfir orðað sem svo að sé stjórnlaus útgjaldaaukning ríkissjóðs en eru síðan alltaf á græna takkanum þegar ríkisstjórnin sjálf er að leggja til aukningu á útgjöldum í ýmislegt sem manni virðist að sumir þingmenn séu þó í hjarta sínu kannski ósammála um að gera.

Þetta birtist okkur, þessi hugsun sem ég er að nefna, auðvitað líka í því hvernig menn vilja fjármagna útgjöldin. Fyrsta viðbragð er oft að fara í pyngju almennings eða í bókhald fyrirtækjanna í formi skatta eða gjalda og gjarnan er það rökstutt ýmist með því að um sé að ræða eitthvað tímabundið, en við vitum jú öll að tímabundnir skattar eru nú sjaldnast tímabundnir. A.m.k. eru þeir oft gildandi lengur en upphaflega var fyrirhugað og þetta verða oft bara varanlegar hækkanir. Við sáum það t.d. núna þegar við vorum að bregðast við náttúruhamförunum við Svartsengi og í Grindavík að þegar reisa átti  garðana þá var fyrsta viðbragð: Við skulum hækka skatta. Auðvitað var það rökstutt með því að þetta væri ekkert svo mikið á hvern einstakling, sem er í sjálfu sér alveg rétt. En það var alger óþarfi að fara í þessa skattahækkun vegna þess að við erum með varasjóð sem hefur beinlínis það hlutverk að mæta útgjöldum sem þessum. Ég segi þetta ekki vegna þess að það sé endilega einhver galin ráðstöfun til lengri tíma að haga málum með þeim hætti sem gert var en það þarf þá a.m.k. að gera það með þeim formerkjum að það sé rætt almennilega hér á þingi og það sé hægt að kalla hagaðila fyrir nefnd til að fara yfir áhrifin af slíku. En það var auðvitað ekki gert vegna þess að það lá mjög mikið á að samþykkja lögin. Þetta finnst mér vera svolítið viðbragðið og nú er t.d. verið að hækka skatta á fyrirtæki á næsta ári. Það á að vera tímabundin aðgerð og það verður mjög forvitnilegt að sjá hvort ríkisstjórnin, með þeirri útgjaldagleði sem þar ræður ríkjum, standist þá freistingu að lækka skattinn aftur út frá gefnum loforðum áður. Þetta eru svona almenn varnaðarorð sem við verðum auðvitað að hafa í huga þegar við erum að ræða um fjármál ríkisins.

Ég vil líka fá að undirstrika það hér, eins og ég og mjög margir aðrir þingmenn hafa verið að gera, bæði við þessa umræðu og núna undanfarin misseri, að það gengur ekki að Seðlabankinn sé einn settur í það hlutverk að berjast gegn verðbólgunni. Það þýðir stjórnlausar vaxtahækkanir út í eitt og ef ríkisfjármálin spila ekki með aðhaldi þá er auðvitað Seðlabankinn einn á berangri í baráttunni. Ég ætla að gagnrýna það hér við þessa umræðu, líka mjög harðlega, að ráðherrar í ríkisstjórninni hafi hálfpartinn talað með þeim hætti að þetta væri jú lögbundið hlutverk Seðlabankans og aðalatriðið hjá ríkisvaldinu væri að flækjast ekki fyrir. Það er auðvitað ekki rétt greining á stöðunni vegna þess að ríkisfjármálin þurfa að styðja við það sem Seðlabankinn er að gera. Það er ekki nóg að fjárlögin séu að mati Seðlabankans hlutlaus, það er bara ekki nóg. Þau eiga að styðja við, þau eiga að hjálpa bankanum og það er ekki gott þegar ráðherrar tala með þeim hætti að það eina sem ríkisstjórnin eigi að gera í ríkisfjármálunum sé að flækjast ekki fyrir bankanum. Hlutverkið er jú miklu stærra og meira og ábyrgðin meiri hér í þessum sal. Það verðum við að hafa í huga þegar við erum að ræða um fjárlög ríkisins.

Ég ætla líka að fá að segja áður en ég fer ofan í einstaka liði í þessu að einn stærsti efnahagsvandi þjóðarinnar núna er vissulega að verðbólgan og vextirnir og íslenska krónan að sjálfsögðu. En það er líka samsetningin á ríkisstjórninni. Það er ótrúlega bagalegt þegar svona árar í samfélaginu að við séum þá með ríkisstjórn sem er með flokkinn lengst til vinstri og flokk sem er langt til hægri að reyna að ná einhverri lendingu um fjárlög vegna þess að það kemur engin stefna. Niðurstaðan úr þessu er alltaf sú að það er farið í nokkurs konar flatan niðurskurð. Það er að vísu ekki farið fram á það sama gagnvart ýmsum velferðarkerfum, heilbrigðiskerfinu og öðru, og nokkrum öðrum málaflokkum þannig að hann yrði kannski ekki alveg flatur, niðurskurðurinn. En það virðist ekki hafa farið fram nein rýni inni í ráðuneytunum og þá eftir atvikum stofnunum ríkisins á því hvernig væri hægt að spara á hverju málefnasviði fyrir sig, mögulega með sameiningu stofnana. Það er jú einn og einn ráðherra sem hefur sýnt tilburði í þá átt. Ég ætla að nefna umhverfisráðherra og ég ætla að nefna menntamálaráðherra sem hefur a.m.k. komið með einhverjar hugmyndir, þótt þær hafi reyndar sumar verið skotnar niður og vel má færa rök fyrir því að þar hafi verið byrjað á vitlausum stað en tökum þó a.m.k. viljann fyrir verkið.

Þetta er auðvitað eitthvað sem við í Viðreisn höfum verið að tala lengi um að þurfi að vera algert hryggjarstykki á tímum sem þessum í ríkisfjármálunum; að við skoðum hverja krónu, öll útgjöld og játum það fyrir fólki og öllum okkur, alveg eins og fólk er að játa það við eldhúsborðið og menn eru að játa það inn í fyrirtækjum landsins og hjá sveitarfélögunum, að það þarf að fara vel með og við erum á tíma og erum á þeim stað í hagsveiflunni að núna er brýnt að menn komi böndum á útgjöldin. Þetta er auðvitað leiðinlegur söngur því að öll viljum við gera betur í öllum málaflokkum en þetta er engu að síður staðan. Ríkisfjármálin verða að vinna með Seðlabankanum í þessu verkefni, rétt eins og heimilin og fyrirtækin og sveitarfélögin eru að færa fórnir til að ná niður verðbólgu og þar með vöxtunum til lengri tíma.

Við erum sem sagt í grundvallaratriðum með allt aðra afstöðu til þess hvernig eigi að nálgast þessa vinnu heldur en stjórnarflokkarnir eru að leggja hér á borð í hverjum fjárlögum á fætur öðrum. Það má vel gagnrýna það að hallinn hér sem boðaður er sé 47 milljarðar á næsta ári. Það má vel færa rök fyrir því að það eigi eftir að hækka núna á milli umræðna vegna þess að við erum ekki enn þá búin að sjá það svart á hvítu hvað gerist með Grindavík og allar þær aðgerðir sem talað er um gagnvart bændum. Eitthvað á að fara inn í fjáraukalög til þess að mæta útgjöldum á þessu ári en miðað við hvernig menn hafa talað t.d. gagnvart aðgerðum til bænda þá fyndist mér nú ekkert ólíklegt að við ættum eftir að sjá einhvern aukinn halla, nema þá að ríkisstjórnin ætli að mæta því með einhverjum niðurskurði á móti.

Reyndar sýnist mér viljinn, og það má alveg lesa það í nefndaráliti meiri hlutans, miklu meiri til þess að mæta einhvers konar skorti á fjármagni með auknum lántökum frekar en að ráðast í uppstokkun á rekstri sem myndi þá vega upp á móti því. Við sjáum það t.d. þegar við erum að lesa nefndarálit meiri hlutans þar sem er verið að tala um Íslandsbanka og söluna á Íslandsbanka, og þar með er ég að nefna hinn mikla vilja ríkisstjórnarinnar til lántöku, þá er verið að benda á að ríkissjóður eigi rúmlega 40% hlut í Íslandsbanka og gert ráð fyrir því að á næsta ári verði helmingurinn seldur og svo er nú plan um að selja hinn helminginn á þar næsta ári og svo kemur:

„Í ljósi óvissu um útgjöld vegna jarðhræringa á Reykjanesskaga, lægri hagvaxtarspáa en áður var miðað við og væntinga um aukið atvinnuleysi er von á því að útgjöld gætu aukist meira en gert er ráð fyrir í frumvarpinu. Því ítrekar meiri hlutinn mikilvægi þess að vel sé staðið að sölunni á næsta ári til þess að auka sjóðstreymi til ríkisins og minnka lánsfjárþörf meðan vaxtastig er hátt.“

Þarna hefði vel mátt skrifa: Til að koma í veg fyrir sársaukafullar niðurskurðartillögur, eða eitthvað í þá veruna. En nei, fyrsta viðbragð er að taka frekari lán frekar en að fara í þá áttina. Þetta er tónninn, því miður, við fjárlagagerðina hér.

Ég ætla líka að fá að halda því hér til haga, sem er alveg ótrúlegt högg og mjög blóðugt fyrir okkur Íslendinga, sem er að vextir ríkissjóðs séu jafn háir og raun ber vitni. Við sjáum að vaxtagjöld ríkisins á þessu ári verða heilir 106 milljarðar kr. og við sjáum að það er gert ráð fyrir því að á næsta ári verði vextirnir 117 milljarðar kr. og gott ef sú tala eigi ekki eftir að hækka. Það gleymist nefnilega oft í umræðunni þegar við erum að tala um vextina að það eru ekki bara heimilin sem eru að kikna undan vaxtagreiðslum og fyrirtækin, og auðvitað finnur ríkissjóður líka heldur betur fyrir þessu. Hugsið ykkur það, við erum að tala um á tveimur árum meira en 200 milljarða í vexti. Stór hluti af þessu er vegna þess að íslenski ríkissjóðurinn fjármagnar sig með dýrum hætti af því að við borgum hærri vexti á Íslandi heldur en gengur og gerist í nágrannalöndunum.

HeimildinniMig langar í þessu samhengi að vitna til að mynda til þess sem kom fram í á dögunum þar sem var verið að tala um vaxtagjöldin. Þar var verið að benda á að þau voru í erlendum samanburði verulega há strax í fyrra og sá samanburður hefur síst skánað í ár. Þetta er nú reyndar bara nákvæmlega það sama og við í Viðreisn höfum endalaust verið að tala um en svo segir:

„Af Evrópusambandsríkjunum hefur einungis Ítalía verið að greiða hærri vaxtagjöld en Ísland á ári þegar miðað er við hlutfall af landsframleiðslu.“

Hugsið ykkur það. Miðað við hlutfall af landsframleiðslu er Ítalía eina landið af Evrópusambandsríkjunum sem greiðir hærri vaxtagjöld en Ísland. Við erum samt með lægra skuldahlutfall en mjög margar af þessum sömu þjóðum. Skuldirnar okkar eru hins vegar svo dýrar. Það gildir nefnilega það sama um ríkissjóð, það er dýrt fyrir íslenska ríkið að skulda rétt eins og það er óheyrilega dýrt fyrir íslensk heimili og íslensk fyrirtæki að skulda. Þessi meinsemd er að koma í veg fyrir að við getum eytt háum fjármunum til að mynda í að gera skilvirkni heilbrigðiskerfisins okkar betri. Þetta er að koma í veg fyrir að við getum greitt niður skuldir til þess að lækka þá vaxtagjöld auðvitað enn frekar. Það verður að segjast alveg eins og er að þessar tölur eru með því grátlegasta sem sést í þessu fjárlagafrumvarpi.

Ég þreytist ekki á að segja það frekar en aðrir í mínum flokki að stór hluti þessa vanda, það er auðvitað ekkert hægt að skella öllum vandanum þangað, er auðvitað óstöðugleikinn sem hér er í hagkerfinu sem skapast af örmynt, lítilli mynt sem sveiflast um eins og korktappi, eins og lýst var í ágætum Kveiksþætti í gær. Það hefur enginn úti í hinum stóra heimi trú á þessum gjaldmiðli þannig að álag á allt hér á Íslandi er hátt, til að mynda þegar við erum að kaupa vörur úti. Við borgum hærra fyrir það, bara færslurnar,  en aðrir vegna þess hvernig gjaldmiðillinn er að leika okkur. Þetta er risastór vandi sem menn þora einhvern veginn ekki að takast á við í þessum sal. Menn þora ekki einu sinni að viðurkenna fyrir sjálfum sér að íslenska krónan og verðbólgan og vextirnir sem af henni hljótast séu eitthvert sérstakt vandamál. Menn tala gjarnan um að þetta þýði í raun og veru að hagkerfið sé sveigjanlegt. Menn nota það orð gjarnan yfir vaxtaokrið og verðbólgubrjálæðið, sveigjanleiki, en það er bara ofur einfaldlega svoleiðis að íslenska ríkið er að borga í bein framlög í formi vaxta meira en 200 milljarða fyrir þennan sveigjanleika á yfirstandandi ári og á næsta ári.

HeimildinniHeimilin eru að greiða óheyrilega fjármuni líka. Sú upphæð hefur nú heldur betur verið að vaxa. Það er ekki hægt að segja neitt annað en það. Það má kannski nefna aðra grein sem birtist einmitt í sama blaði og ég vitnaði til áðan, í . Þar var verið að tala um, gott ef það var ekki í gær eða í dag, að í nýjustu tölum Hagstofu Íslands um tekjuskiptauppgjör heimilisgeirans kæmi fram að á fyrri hluta yfirstandandi árs hafi heimili landsins greitt um 58,8 milljarða kr. í vaxtagjöld. Fyrri hluti þessa árs — 58,8 milljarðar í vaxtagjöld. Á sama tímabili í fyrra, á fyrstu sex mánuðum ársins í fyrra, þá var upphæðin 36,3 milljarðar. Hugsið ykkur aukninguna á einu ári. Þarna bætast við, í formi hárra vaxta, 22,5 milljarðar kr. Þetta eru sveiflur sem heimilin ráða auðvitað ekkert við.

Þegar við erum að tala síðan um heimilin og áhrif vaxtanna á þau þá verð ég líka að fá að nefna hér að þegar við erum að tala um óverðtryggðu lánin þá þekkjum við auðvitað öll mörg dæmi þess, og þau hafa ítrekað verið flutt í fjölmiðlum, að það eru margar fjölskyldur að borga kannski 200.000 kr. meira á mánuði í vexti. Þetta þýðir um tvær og hálfa milljón á ári og við erum að tala um að meðallaun í landinu hér eru einhvers staðar í kringum 800.000. Heimilin í landinu, venjuleg heimili, venjulegt fólk, millitekjufólk, er í sumum tilfellum að borga nokkur útborguð mánaðarlaun bara í þessa hærri vexti sem hafa spýst yfir okkur öll núna á undanförnum misserum, og hugsið ykkur, það eru ekki nema tvö ár síðan bæði seðlabankastjóri og formaður Sjálfstæðisflokksins töluðu um að hér væri að renna upp lágvaxtaskeið, langvarandi lágvaxtaskeið. Í dag eru heimilin að borga 22,5 milljörðum kr. meira í vexti á fyrstu sex mánuðum þessa árs heldur en á fyrstu sex mánuðum ársins í fyrra. Þetta eru rosalegar tölur.

Auðvitað er það gjaldmiðillinn sem veldur þessu. Það vita allir. Það er jú auðvitað þannig að forsvarsmenn í þessari ríkisstjórn hafa viðurkennt það. Ég ætla nú bara til að mynda benda á það sem hæstv. utanríkisráðherra, fyrrverandi fjármálaráðherra og formaður Sjálfstæðisflokksins, hefur sjálfur skrifað í grein, þar sem hann talar um að íslenska krónan geti verið okkur fjötur um fót, að freistnivandinn til þess að stýra hagkerfinu með því að láta gengi krónunnar gossa þegar þess þarf geti snúist upp í andhverfu sína og að lítill gjaldmiðill þýði í raun og veru að það sé lítil tiltrú á hagkerfinu. En menn hafa auðvitað snúist í heilan hring í þessu eins og við þekkjum. Við sjáum þetta öll. Við skynjum það öll. Það vantar bara að fleiri hér í þessum sal nái að átta sig á því að skaðinn af þessu ástandi er miklu meiri en nokkurn tímann einhver mögulegur ávinningur af hugsanlegum sveigjanleika íslensku krónunnar.

Og þegar menn koma hér upp, eins og hefur verið gert í þessari umræðu, og fara að tala um að íslenska krónan, sem er nú heldur betur að leika ríkissjóð grátt núna, eins og ég var að nefna hérna áðan, hafi bjargað okkur upp úr öldudalnum í gegnum tíðina þegar illa hefur árað í íslensku samfélagi þá eru menn algerlega að snúa hlutverkum á haus vegna þess að það sem krónan gerir er að hún bjargar okkur stundum upp úr vandræðum sem hún skapar sjálf. Við sáum þetta ágætlega í hruninu. Hvað gerðist í hruninu? Það verður alþjóðleg fjármálakreppa og íslenska krónan fellur eins og steinn. Við munum vel hvernig ástandið var t.d. hjá íslenskum námsmönnum erlendis þegar þetta gerðist. Við munum vel hvernig myntkörfulán Íslendinga fóru á þessum tíma.

Síðan gerist það að við þessar aðstæður styrkjast auðvitað útflutningsatvinnuvegirnir okkar og þeir fara að skila góðri afkomu. Þá fara menn að tala um það að krónan, sem hafði áður sunkað niður í kjallara og kallað fjöldagjaldþrot yfir heimili og fyrirtæki, sé einhver sérstakur bjargvættur í aðstæðunum. Þetta er auðvitað með eindæmum og verulegt áhyggjuefni að menn skuli enn þá vera fastir í þessari hugsun við ríkisstjórnarborðið á Íslandi árið 2023. Við þurfum ekki annað en að horfa á beinan vaxtakostnað ríkisins til að sjá að þetta getur ekki gengið svona til lengdar. Það hefur verið reiknað út, og hægt að færa fyrir því rök ef miðað er við vaxtamun á milli krónu og evru, að það megi spara 60–70 milljarða í ríkisrekstrinum á ári með því að taka upp stöðugri mynt. Það er kannski ekki hægt að finna þessa tölu upp á punkt og prik en þetta eru a.m.k. stærðirnar og um þetta munar jú auðvitað helling í ríkisrekstrinum eins og við hljótum öll að sjá. Þetta gengur mönnum svolítið illa að sjá og það er auðvitað bara eins og það er.

Það var reyndar, og ég ætla að fá að nefna það hér, ágætisumfjöllun í Kveik í gær sem tók einmitt nákvæmlega þennan vanda fyrir og líka ósanngirnina sem fylgir krónuhagkerfinu sem er í fáum orðum þannig að fyrirtæki, gríðarstór fyrirtæki, sem eru með tekjur í erlendri mynt en útgjöld í íslenskum krónum fá eðlilega að gera upp í þeirri mynt sem þau velja og minnka þannig gengisáhættu. Þetta þýðir hins vegar á mannamáli að eigendur fyrirtækjanna, hluthafarnir og fyrirtækin sjálf njóta góðs af stöðugra umhverfi en starfsmenn þessara sömu fyrirtækja og landsmenn allir njóta þess ekki að fá að komast yfir í stöðugra umhverfi. Hér þurfa menn að búa síðan innan krónuhagkerfisins í tvískiptu kerfi, þegar við erum búin að taka fyrirtækin frá sem gera upp í annarri mynt, sem er verðtryggða krónan og óverðtryggðra krónan. Þetta er ósanngjarnt og þessu verðum við að breyta.

Síðan langar mig auðvitað að nefna fleiri atriði. Það er til að mynda sú staðreynd að það á að halda áfram að selja í bankakerfinu núna á næsta ári, og ég fagna því mjög, og þarnæsta ári líka eins og við töluðum um með Íslandsbanka. Ég hef reyndar sjálfur þá skoðun persónulega að mér finnst vel koma til álita að íslenska ríkið losi um eitthvað af eignarhlut sínum í Landsbankanum líka á næsta ári og minni á að eign íslenska ríkisins í fjármálakerfinu er örugglega í kringum 300 milljarða. Þessa peninga má losa um. Það er ekki hægt að gera það á einu bretti, það þarf að gera þetta skynsamlega því að við getum auðvitað ekki kaffært markaðinn með því að selja tvo banka á einu bretti. En það er vel hægt að taka þarna miklar tekjur inn í ríkissjóð sem eru þó auðvitað einskiptistekjur og ættu að fara þá í að greiða niður skuldir til að lækka vaxtagjöld og/eða í einhverjum mjög vel afmörkuð innviðaverkefni en ekki að gera eins og við erum að gera með tekjufroðuna í fjárlögunum, að dreifa henni bara í almennan rekstur ríkisins vegna þess að þetta eru tekjur sem koma einu sinni og við stólum jú auðvitað ekki á einskiptistekjur til lengri tíma. Þetta er eitthvað sem mér persónulega fyndist mjög vel koma til greina, svo maður tali nú aðeins um tekjuhliðina á fjárlögunum.

Síðan vil ég kannski líka segja að mér finnst ekki koma til greina, eins og maður sér talsverðan vilja til hér í þessum sal, að hækka álögur á venjulegt fólk í þessu landi í því árferði sem núna er. Mér finnst ekki koma til greina að hækka skatta á almenning. Mér finnst ekki koma til greina að vaxtapínt fólk sem þarf líka að þola verðbólguáþjánina fari að greiða hærri skatta. Það er alveg komið nóg. Það er ekki alltaf hægt að demba efnahagsmistökum yfir á fjölskyldur landsins. Menn hljóta að þurfa að reyna að hugsa aðeins út fyrir boxið í þessu húsi og reyna að mæta því með öðrum hætti.

Ég ætla að gjalda varhuga við því sem gerist stundum við fjárlögin og umræðuna hér í þessum sal, að menn mæti hér með þungar og stórar útgjaldatillögur og einhverjar hókus pókus aðgerðir á móti til að fjármagna þær. Það er vissulega hægt að auka tekjur ríkissjóðs með ýmsum hætti en við gerum það held ég ekki með því að hækka álögur, til að mynda á bankana, bankaskattinn svokallaða, ferfalt eins og verið er að leggja til hér í þessari umræðu, bara svo ég nefni eitt dæmi af handahófi, að ekki sé talað um tillögur um einhvers konar breytingar á heilbrigðiskerfinu sem geta kostað kannski 40–50 milljarða kr. Við þurfum að fara varlega í þetta þótt við viljum öll gera vel. Ég segi það algerlega kinnroðalaust: Það sem skortir er forgangsröðun fjármuna. Við eigum að eyða fjármunum og verja fjármunum í ákveðna þætti og gera það vel og myndarlega en við þurfum að forgangsraða.

Mig langar að nefna tvennt sem ég hnýt sérstaklega um í þessu fjárlagafrumvarpi og mér svíður svolítið að sjá. Annars vegar er það að verið er að hækka framlag til SÁÁ tímabundið um 120 milljónir. Þetta er tímabundin aukning. Það vantar hins vegar örugglega 400–500 milljónir til þess að SÁÁ, sem rekur Sjúkrahúsið Vog og sér um ópíóíðameðferð og er með meðferðarheimilið Vík og göngudeildarþjónustu og annað, geti sinnt þeim skyldum og þeim kvöðum sem lagðar eru á samtökin, m.a. í gegnum samninga við Sjúkratryggingar Íslands. Þetta er vissulega viðbót, þetta er útgjaldaaukning, en í þessu ríkir neyðarástand, auðvitað allt öðruvísi neyðarástand  en við erum í raun og veru að sjá í gegnum náttúruhamfarir, en þetta er samt sem áður neyðarástand af þeirri stærðargráðu að 80–100 manns  deyja á hverju einasta ári úr þessum sjúkdómi. Ég segi það enn og aftur: Ef við sæjum slíkar tölur í umferðarslysum þá værum við að margfalda þá fjármuni sem færu í endurbætur á vegakerfinu til að auka umferðaröryggi. Ég vil sjá að meiri fjármunum sé varið í þetta.

Ég vil líka nefna Fangelsismálastofnun. Nú er það þannig að það hefur verið skorið niður hjá Fangelsismálastofnun mörg, mörg ár í röð. Hér komum við að forgangsröðun fjármuna og einhverri stefnumótun í ríkisfjármálum. Ríkisstjórnarflokkarnir hafa stært sig af því að þeir hafi sett meiri fjármuni í löggæslu, meiri fjármuni í saksókn og meiri fjármuni í dómstóla. Þetta er gert á tímum þar sem Íslendingum fjölgar og glæpatíðnin er upp á við. Glæpum er að fjölga. En þegar menn auka fjármagn í löggæslu, saksókn og dómstóla þá kemur auðvitað út úr því aukið álag á fangelsiskerfi landsins. Það liggur alveg í hlutarins eðli. Þetta er ég að nefna vegna þess að þetta er svo skýrt dæmi um það að menn hugsa ekki til enda þegar er verið að sýsla með fjármuni ríkisins. Nú er Fangelsismálastofnun á þeim stað að það er verið að senda fólk á Litla-Hrauni, fangaverði, í aðstæður þar sem þeim er hætta búin vegna aðstöðuleysis, vegna fjárskorts. Það á vissulega að reisa nýtt fangelsi og það er fagnaðarefni og ég styð það mjög en engu að síður er staðan sú að það þarf að reka fangelsi landsins þangað til nýtt fangelsi tekur við. Þessu erum við ekki að mæta í þessum fjárlögum.

Ein afleiðingin af þessu, og ég ætla að nefna bara eina afleiðingu af handahófi, er sú að við brjótum mannréttindi á fárveiku fólki sem er jafnvel í geðrofi inni í fangaklefum landsins. Við erum með ráðuneyti sem eru að takast á um það, heilbrigðisráðuneytið og dómsmálaráðuneytið, hver eigi að borga eða hver eigi að sjá um eða bera ábyrgð á föngum í geðrofi. Fangar í geðrofi fá ekki heilbrigðisþjónustu sem þeir þurfa af því að þeir eru í fangelsi. Sami einstaklingur í nákvæmlega sama ástandi yrði tekinn inn á geðdeild Landspítalans ef hann væri ekki í fangelsinu. Þetta er svo mikil mismunun, það er svo illa farið með hóp sem getur enga björg sér veitt og er algerlega upp á náð og miskunn yfirvalda kominn, algjörlega háður því að við virðum lágmarksmannréttindi fólks. Þessi hópur er fórnarlamb þess að ráðuneyti geta ekki komið sér saman um það hver eigi að borga brúsann.

Við fengum ágætisfrásögn af þessu á nefndarfundi í morgun þegar verið var að ræða um dökka skýrslu Ríkisendurskoðunar um fangelsismál á Íslandi. Við erum að brjóta mannréttindi á fólki og ekki bara hvaða fólki sem er, fólki sem er lokað inni í fangaklefa og er í geðrofi og þarf að komast inn á spítala. Við getum ekki sent þetta fólk á spítala nema með fylgi tveir fangaverðir. Til þess hefur Fangelsismálastofnun ekki fjármuni þannig að það gerðist á dögunum að það fylgdu tveir fangaverðir fanga í geðrofi inn á geðdeild og sátu þar yfir honum í einhvern tíma. Síðan var ekki til peningur til meiri yfirsetu og þá var fanganum bara skóflað aftur inn í fangaklefa. Þetta er algjör svívirða og ég ætla að mælast til þess að við hugsum aðeins betur um þá sem eru einhvern veginn í þeirri stöðu að þeir þurfa bara algerlega að treysta því að kerfið okkar sé mannúðlegt og menn séu ekki orðnir partur af einhverju þrátefli á milli ráðuneyta. Auðvitað er það þannig að ef þessi staða er uppi þá á dómsmálaráðherra eða eftir atvikum heilbrigðisráðherra ofur einfaldlega  að segja: Heyrðu, þetta gengur ekki, við tryggjum bara fjármuni í að það sé hægt að kippa mönnum inn. Mér finnst þetta mikill ljóður og þetta segir okkur allt of mikið um það hve forgangsröðunin er skökk. Þetta eru ekkert einhverjar hæstu upphæðir í heimi, bara eiginlega engan veginn. Þetta er eitthvað sem við hljótum að þurfa að taka til skoðunar.

Ég nefndi aðeins heilbrigðismál. Ég ætla ekki að fara ofan í þetta lið fyrir lið en mig langar að benda á að það hefur verið gert a.m.k. betur hjá núverandi heilbrigðisráðherra  en þeim sem sat á undan að virkja einkaframtakið í því skyni að stytta biðlista. Ég átta mig á því að það getur verið kúnst að semja við einkaaðila um heilbrigðisþjónustu en það er vel hægt að gera það með því að hafa Sjúkratryggingar öflugar og láta þær sinna skilvirku og góðu eftirliti, gera mjög miklar kröfur um það hvernig þjónustu eigi að veita. Það þarf að vera skýrt hvað hún á að kosta og það á að setja einhvers konar þak eða jafnvel banna beinar arðgreiðslur úr slíkri starfsemi. Þetta getum við gert til þess að stytta biðlista í heilbrigðiskerfinu og við eigum að gera það í auknum mæli.

Nei, nei.Mig langar að segja svona alveg í lokin, af því að ég átta mig alveg á því að það getur verið þreytandi að hlusta á menn sem vilja fara í sársaukafullar aðgerðir til þess að hafa betri áhrif á samfélagið til lengri tíma — Jú, jú. Nei, nei, segir hv. þm. Björn Leví Gunnarsson. Það er samt sem áður þannig að við verðum að skoða allar leiðir til að gera þetta og ekki vera feimin við að fara í þessa umræðu. Við sjáum þetta auðvitað líka t.d. í menntamálunum. Þarna getum við auðvitað stigið inn í. Ég ætla bara að láta þessa spurningu hanga úti: Heldur einhver að það sé þannig í stóru kerfunum okkar að það sé ekki hægt að fara betur með peninga? Auðvitað er það hægt. Auðvitað er hægt að finna leiðir til þess. Auðvitað er hægt að fá jafnvel betri þjónustu fyrir sama pening  en við gerum í dag. Það getur verið sársaukafullt að finna réttu leiðirnar til þess en ég ætla að koma aftur að því sem ég nefndi hérna í upphafi: Ég skil ekki af hverju ráðuneytin hafa ekki virkjað sjálf sig og stofnanir ráðuneytanna til að finna leiðir til þess að fara betur með peninga skattgreiðenda, ekki í því skyni að draga endilega úr þjónustu heldur til að reyna að fá sömu þjónustu eða jafnvel betri þjónustu fyrir minni pening. Þetta er bara nákvæmlega sama verkefni og öll fyrirtæki landsins eru í á hverjum degi og þetta er nákvæmlega sama verkefni og öll heimili landsins standa frammi fyrir á hverjum einasta degi, ekki síst núna þegar verðbólgan og vextirnir eru svona há.

Það eru auðvitað alls konar áskoranir sem hvíla á okkur til lengri tíma litið og líka eitt sem bíður okkar núna og dettur væntanlega inn í fjárlögin á næsta ári, það er hvernig fer með kjarasamningana okkar. Það skiptir gríðarlega miklu máli að þar takist vel til. Þar á eftir að myndast mikill útgjaldaþrýstingur á ríkissjóð. Það er auðvitað eðlilegt að ríkisvaldið stígi með einhverjum hætti inn í, sérstaklega ef hægt er að ná hagfelldum samningum til lengri tíma sem gætu mögulega þá leitt okkur í lægri verðbólgutölur og lægri vexti, en við megum samt ekki enda þann leik þannig að íslenska ríkið sé í raun og veru að borga meira í kjarabætur til fólks á almennum vinnumarkaði en fyrirtækin sjálf. Þarna verður að vera einhver skynsamlegur millivegur að sjálfsögðu.

Síðan næ ég auðvitað ekki að fara yfir það sem mig langaði að segja um orkumálin en þar hefur ríkt talsverð kyrrstaða eins og við þekkjum. Ég átta mig á því að það er mjög erfið umræða vegna þess að við viljum jú auðvitað ekki gefa neinn afslátt af þeim kröfum sem við gerum til til náttúruverndar og umhverfismála. En auðvitað er þetta stór partur af orkuskiptunum og þetta er líka stór partur af því að viðhalda hér jöfnum hagvexti til lengri tíma litið. En enn og aftur, það er auðvitað ekki sama hvernig þetta er gert og það er mjög auðvelt að fara fram úr sér í þessum efnum. Þetta fer ég þá kannski bara betur yfir í seinni ræðu um þetta fjárlagafrumvarp og lýk þessu með því að biðja forseta um að setja mig aftur á mælendaskrá.


Ræðumaður: Sigmar Guðmundsson

Frú forseti. Ég þakka hv. þm. Sigmundi Davíð Gunnlaugssyni fyrir, fín umræða um þetta allt saman. Varðandi það sem sagt var hér í lokin, að gjaldmiðillinn bjóði upp á að það sé hér hægt að hafa stjórn á alls konar hlutum, þá þýðir þetta á mæltu máli að almenningur í þessu landi er látinn greiða fyrir hagstjórnarmistök með hærri verðbólgu og hærri vöxtum. Þetta er íslensk hagsaga í hnotskurn og þetta eru stjórnmálamenn á Íslandi enn að leika. Þetta er kerfi sem hefur farið illa með íslenskan almenning í gegnum tíðina, vil ég meina. Ég vil líka aðeins gera athugasemd við það sem hv. þingmaður talaði um í ræðunni sinni, sem var um margt ágæt eins og ég sagði líka, að það væri verið að tala niður íslensku krónuna. Þetta er einhvers konar varðstaða sem menn fara mikið í, að krónan sé einhvers konar tákn sem megi helst ekki tala illa um eða tala um í einhverju ákveðnu samhengi. En einmitt eins og hv. þingmaður segir þá er hún bara mælikvarði á tiltekna hluti en ekki eitthvert helgitákn og gjaldmiðill sem þolir það illa að vera andlag gagnrýninnar umræðu á örmyntsvæði í gríðarháu vaxtastigi og hárri verðbólgu er auðvitað ekki á vetur setjandi, vil ég meina. Mig langar líka að draga það fram í þessu andsvari mínu, af því að hv. þingmaður vísaði til núverandi utanríkisráðherra sem var fjármálaráðherra um langt skeið, að hæstv. ráðherra hefur sjálfur skrifað greinar um það þar sem hann hefur nákvæmlega talað um það að íslenska krónan geti verið okkur fjötur um fót og sé það. Ég ætla ekkert að draga fjöður yfir það að það að breyta um gjaldmiðil tekur auðvitað ekkert af okkur skylduna til að beita hagstjórninni með skilvirkum hætti, bara engan veginn. Þannig að ég vona nú að Miðflokkurinn fari að sjá frekar bandamann í okkur í Viðreisn þegar kemur að gjaldmiðlamálum frekar en einhvern andstæðing.


Ræðumaður: Sigmar Guðmundsson

Frú forseti. Ég vil þakka hv. þm. Sigmundi Davíð Gunnlaugssyni fyrir ræðu sem um margt var mjög ágæt. Ég nefndi það nú hér í gær að ég hef tekið eftir því á undanförnum misserum og á þessu kjörtímabili að þrátt fyrir að Viðreisn og Miðflokkurinn séu mjög ólíkir flokkar um margt þá er a.m.k. mjög mikill samhljómur á milli flokkanna þegar kemur að því að tala fyrir aðhaldi í ríkisrekstri. Mér finnst þetta reyndar vera einu flokkarnir tveir sem eru með hugann almennilega við skattgreiðendur í þessu landi þegar rætt er um útgjöld ríkisins og tilbúnir til að ganga lengra en aðrir flokkar í því að beita ríkisfjármálunum til þess að vinna bug á verðbólgunni og ná niður vaxtastiginu í landinu. En síðan auðvitað, eins og kom fram í ræðu hv. þingmanns, þá greinir okkur talsvert á þegar kemur að gjaldmiðlinum, krónunni, og Evrópusambandinu. Ég ætla ekki að fara mjög djúpt ofan í það en mig langar þó að spyrja hv. þingmann, vegna þess að það er jú alveg rétt að við þingmenn Viðreisnar erum óþreytandi að benda á það að okkur finnst þessi gjaldmiðill svo gallaður að réttast væri að skipta honum út og taka upp annan gjaldmiðil og þá helst evru því að það væri auðvitað nærtækast og þá með inngöngu í Evrópusambandið, sem er auðvitað besta leiðin til að gera það. Þetta er auðvitað ekki eina ástæðan fyrir því að hagkerfið hér sveiflast mikið en þetta er vissulega mjög stór ástæða fyrir því. Nú erum við í mjög háum verðbólgutölum hérna á Íslandi og við erum í gríðarlega háum vaxtatölum. Stýrivextir eru hér yfir 9%. Menn geta tekið óverðtryggð húsnæðislán á því sem voru yfirdráttarvextir hér fyrir einu, einu og hálfu ári síðan. Mig langar að spyrja hv. þingmann, af því að hann viðurkenndi nú að það væru vissulega miklar áskoranir að vera með svona lítinn gjaldmiðil: Er hv. þingmaður ekki sammála því að hátt vaxtastig hér, viðvarandi hærra heldur en í Evrópu, og hærri verðbólgu hér, viðvarandi hærri heldur en í Evrópu,  megi að hluta til rekja til þess að gjaldmiðillinn er lítill og sveiflast óþægilega mikið?


Ræðumaður: Sigmar Guðmundsson

Herra forseti. Ég þakka hv. þm. Ágústi Bjarna Garðarssyni fyrir andsvarið. Ég tek undir margt af því sem þarna kom fram og tek undir það að við þurfum öll að leggjast á eitt. Þetta er auðvitað eitthvað sem sveitarfélögin þurfa að huga að og auðvitað ríkisvaldið líka og þó að ég sé mikill markaðshyggjumaður þá er ástandið á þessum markaði akkúrat núna svolítið þannig að kannski er ekki bara hægt að stóla á óheftan markaðinn. En látum það liggja á milli hluta í bili. Ég ætla líka aðeins að fá að vera gagnrýninn á þessi fjárlög að því leytinu til, af því að hv. þingmaður tilheyrir stjórnarliðinu og stjórnarmeirihlutann, að það er talað um það í áliti meiri hlutans — nú veit ég að hv. þingmaður er ekki í fjárlaganefnd en hann styður þessa ríkisstjórn — að selja eigi hluta af Íslandsbanka en síðan ítrekar meiri hlutinn mikilvægi þess að staðið sé að sölunni á næsta ári til að auka sjóðstreymi til ríkisins og minnka lánsfjárþörf meðan vaxtastig er hátt. Þetta finnst mér alltaf segja að menn eru svo fljótir að fara í fyrsta viðbragð sem er þá einhverjar lántökur sem eru mjög dýrar auðvitað núna, við sjáum það á vaxtagjöldum sem ríkissjóður er að borga á þessu og næsta ári. Mér finnst þetta pínulítið vera eins og menn séu að gefast upp fyrir því verkefni að stundum er hægt að mæta hlutunum með erfiðum, sársaukafullum en nauðsynlegum hagræðingaraðgerðum. Ég ætlaði kannski að fá hv. þingmann til að svara þessu. Eru menn ekki svolítið fljótir að grípa í lántökurnar og skattahækkanir hjá þessari ríkisstjórn þegar aðhaldið í raun og veru ætti að vera það sem væri númer eitt, tvö og þrjú?


Ræðumaður: Sigmar Guðmundsson

Herra forseti. Ég vil þakka hv. þingmanni fyrir ræðu sem um margt var mjög góð og ég get lýst mig sammála mörgu af því sem þar kom fram. Hv. þm. Ágúst Bjarni Garðarsson fjallaði mikið um húsnæðismálin sem eru honum mjög hugleikin, enda þekkir hann þau auðvitað vel. Ég ætla að taka svolítið undir það sem fram kom að það eru margir þættir sem þurfa að leggjast á eitt til þess að við getum leyst þessa húsnæðiskrísu sem blasir við okkur. En það sem ég hef svo miklar áhyggjur af og ætlaði að fá smásamtal við hv. þingmann um er að nú erum við auðvitað í þessu vaxtaumhverfi sem við erum í í dag og það ásamt auðvitað fleiri þáttum, eins og hv. þingmaður nefndi áðan, gerir það að verkum að svigrúm eða vilji til framkvæmda og byggingar íbúða og húsnæðis á höfuðborgarsvæðinu er ekkert rosalega mikill, það er ekki mikill hvati til þess að byggja núna. Byggingarkostnaður hefur náttúrlega aukist verulega. Á meðan erum við auðvitað að spæna upp það ástand að þegar vextir lækka, hvenær svo sem það nú verður, og allt fer af stað aftur þá er svo hætt við að það myndist aftur þessi óskaplega þensla og hraði og ofvirkni á húsnæðismarkaðnum sem t.d. varð þegar vextirnir fóru niður í lítið á Covid-tímabilinu. Það sem ég hef áhyggjur af er að á meðan við erum í þessu hávaxtaumhverfi og margir halda að sér höndum — sumir geta auðvitað ekki haldið að sér höndum þegar þeir þurfa húsnæði — þá erum við í raun og veru, því miður, að byggja upp og hlaða undir og blása í næstu húsnæðisbólu. Ég hef bara verulegar áhyggjur af þessu. Þá taki við annað sveiflutímabil, húsnæðisverð hækki upp úr öllu valdi og það verður alltaf erfiðara og erfiðara fyrir fólk að komast inn á markaðinn. Þess vegna þurfum við auðvitað að hafa fjölbreytt úrræði eins og hv. þingmaður kom inn á. En ég ætlaði bara að fá kannski smásamtal um það hvort þetta sé ekki raunverulegt áhyggjuefni og hvað við getum gert til að koma í veg fyrir að þessi staða komi upp.


Ræðumaður: Þorgerður Katrín Gunnarsdóttir

Virðulegi forseti. Við ræðum nú fjárlögin  í  2. umræðu og satt best að segja hélt ég þegar þetta fjárlagafrumvarp leit dagsins ljós að þetta yrðu fjárlög sem myndu raunverulega bregðast við stöðunni eins og hún er og blasir við íslenskum heimilum og minni fyrirtækjum í dag. Kannski er það misskilningur af minni hálfu að halda þó uppi þeim vonum og væntingum til þeirra sem eru í ríkisstjórn, reynslumikils fólks sem er búið að vera lengi í ríkisstjórn. Ég hélt satt best að segja að þau væru enn frekar og betur en áður með puttann á púlsinum og skynjuðu það sem er að gerast úti í samfélaginu. En stóra myndin er sú að við erum með ríkisstjórn núna sem enn og aftur eyðir um efni fram, er enn og aftur að skila fjárlögum fyrir ríkissjóð með halla, ekki bara í ár, ekki bara á síðasta ári, ekki bara þar áður heldur löngu fyrir Covid. Löngu fyrir Covid var þessi ríkisstjórn byrjuð að eyða um efni fram og hún ætlar að gera það og senda reikninginn ekki bara til næstu ríkisstjórnar að leysa verkefnið heldur til næstu kynslóða.

Það er áhyggjuefni að þau hlusta einmitt ekki á það sem er úti í samfélaginu í dag, þ.e. þessi köll, þessi oft sáru köll sem koma frá fólki, frá venjulegum heimilum sem eru að reyna að forgangsraða hjá sér, eru að taka samtalið heima fyrir um hvernig þau hafi efni á því að kaupa jólagjafir, halda jól, ná endum saman þegar lánin hafa hækkað eins og raun ber vitni. Þau þora og verða að taka þessu erfiðu samtöl um hvernig þau ætli einfaldlega að halda áfram. Það hefur ríkisstjórnin hins vegar ekki gert. Þessi fjárlög eru mjög tær birtingarmynd þess að þau hafa ekki gert það, tekið þessi erfiðu samtöl sem þarf að taka við ríkisstjórnarborðið — ég hef setið þar nokkrum sinnum og það eru samtöl sem einmitt fylgja þeirri ábyrgð að vera í pólitík. Það er ekkert auðveldara en að vera í pólitík og taka engar ákvarðanir, bara sigla, reyna að vona hið besta, krossleggja fingur og vona að ekkert gerist, taka ekki neinar ákvarðanir. Við í Viðreisn höfum grátbeðið ríkisstjórnina, ekki bara í tengslum við efnahagsstjórnina og rekstur ríkissjóðs heldur í mörgum öðrum málum: Segið okkur bara já eða nei, takið afstöðu en ekki humma stór og mikilvæg mál fram af ykkur eins og við höfum m.a. bent á; orkumálin, innviðauppbyggingu o.s.frv. Ég veit það og maður sér það á öllu að ríkisstjórnin hefur a.m.k. ekki klárað samtölin. Samt getur vel verið að hún hafi tekið þau en hún klárar þau ekki. Fyrir vikið erum við með fjárlög sem taka ekki á þeim vanda sem nú blasir við.

Seðlabanki Íslands hefur sagt: Þetta eru svona hlutlaus fjárlög. Ég ætla bara að fá að leyfa mér að gagnrýna Seðlabankann. Á undanförnum árum hefur hann frekar verið í klappliði ríkisstjórnarinnar að því leytinu til að það hefur ekki mátt gagnrýna ríkisstjórnina mikið fyrir þetta aðhaldsleysi. Oft finnst mér eins og við í Viðreisn, jú  og Samtök atvinnulífsins, Viðskiptaráð og fleiri aðilar, höfum verið hrópandinn í eyðimörkinni með það að ríkisstjórnin sé ekki að sinna sinni efnahagsstjórnun og vinna með hagstjórninni annars staðar í samfélaginu, eins og Seðlabankanum. Mér hefur þótt Seðlabankinn allt of linur við að benda á að ríkisstjórnin hefði átt að vera mun ákveðnari í því að beita sínu aðhaldshlutverki betur. Þess vegna erum við með hlutlaus fjárlög eins og Seðlabanki Íslands hefur bent á. Þau eru ekki að vinna gegn því ástandi sem nú er; 8% verðbólga, 9,25% stýrivextir, húsnæðislánavextir í kringum 11%.

Við í Viðreisn erum búin að tala um þetta. Nú er þessi ríkisstjórn búin að vera við völd í vel yfir sex ár og við vöruðum við þessu strax í upphafi af því að við vorum einmitt hrædd við nákvæmlega þessa stöðu sem upp er komin í samfélaginu. Við gætum sagt: Þetta er nú ekkert einsdæmi. Nei, við getum ekki sagt það. Þau geta ekki lengur sagt: Það er verðbólga út um allt í Evrópu. Verðbólgan er farin niður í okkar nágrannaríkjum og þeim löndum sem við viljum bera okkur saman við, eins og í Danmörku. Vextir í Færeyjum eru í kringum 4% — 9,25% hér. Við höfum bent á Færeyjar, 55.000 manna land með fábreytta atvinnuvegi, fábreyttari heldur en við Íslendingar erum með í dag, svipað og við vorum með hér á árum áður, og þau eru bundin með sinn gjaldmiðil við dönsku krónuna, sem síðan er aftur bundin við evruna, af því að þau vilja fyrirsjáanleika, stöðugleika. Þau vilja ekki alltaf stofna heimilunum og minni fyrirtækjum í hættu með reglulegu millibili.

Ábyrg efnahagsstjórn, það er það sem ríkisstjórnarflokkarnir, og reyndar allir gömlu flokkarnir, hafa oft sagt; þetta snýst bara um ábyrga efnahagsstjórn. Þess vegna erum við ekkert að ræða stórar kerfisbreytingar eins og að taka upp nýjan gjaldmiðil, þetta snýst bara um ábyrga efnahagsstjórnun. Ég vil leyfa mér að vitna í forstjóra fyrirtækis hér í bænum sem segir: Þorgerður, ég er bara búinn að fá nóg af þessu tali um ábyrga efnahagsstjórn. Ég er búinn að heyra þetta í 40 ár og aldrei gengur það. Hvenær ætlar þetta fólk sem þú vinnur með á Alþingi að vakna? Það er nákvæmlega þannig. Það er okkar ábyrgðarhlutverk í Viðreisn að halda fólki við efnið. Sumir hafa yfirgefið það hlutverk, gott og vel, við vonum að flokkur eins og Samfylkingin komi hingað aftur og taki undir það með okkur að þetta sé réttlætismál. Að viðhalda íslensku krónunni er ávísun á óréttlæti, er ávísun á það að við sendum alltaf reikninginn á heimilin, á litlu og meðalstóru fyrirtækin, aftur og aftur. Fyrir okkur er það stóra málið að koma einfaldlega vitinu fyrir þingheim og fá fólk til að skilja af hverju við erum að þessu. Þetta eru almannahagsmunir og þarna eru raunverulegir almannahagsmunir framar sérhagsmunum sem verða að ganga fyrir. Það er nákvæmlega þannig sem við í Viðreisn tölum. Við bendum á þau mál þar sem við viljum og tölum fyrir því að almannahagsmunir gangi fyrir.

Við fórum í kosningar á sínum tíma, 2016, og vorum með ákveðnar lausnir varðandi gjaldmiðilinn af því að á endanum er stóra myndin alltaf sú að gjaldmiðillinn er þessi þungi erfiði baggi sem er alltaf þessi þunga keðja sem er alltaf hnýtt og sett utan um herðar heimilanna. Við bentum á þetta í kosningunum 2017 og aftur 2021. Hluti af því að við viljum halda áfram með þessa umræðu, og það vita það allir, er að við viljum einmitt fá þjóðaratkvæðagreiðslu um það hvort við eigum að halda áfram með aðildarviðræðurnar til þess að þjóðin sjálf fái að ákveða hvort við eigum að gera það. Vonandi segir okkar ástkæra þjóð já og þegar hún er búin að gera það sjáum við svart á hvítu hvaða þýðingu það hefur að taka upp stöðugan gjaldmiðil, fyrirsjáanlegan gjaldmiðil svo að börnin okkar sem eru að fjárfesta í sinni fyrstu íbúð þurfi ekki að borga hana þrisvar sinnum heldur kannski bara einu og hálfu sinni eins og gert er í Danmörku, í Þýskalandi, í Evrópusambandinu og víðar í þeim samfélögum sem hafa stöðugan gjaldmiðil, að við sjáum það svart á hvítu hvað samkeppni hefur mikilvæg áhrif á íslenskt samfélag.

Hér áðan flutti formaður Flokks fólksins fína ræðu, m.a. um þessa fákeppni á bankamarkaði. Af hverju er fákeppni á bankamarkaði? Þeir erlendu aðilar sem hafa jafnvel hugsað sér að fjárfesta hér í íslensku bönkunum hafa margoft sagt að á endanum geri þeir það ekki af því að við erum með íslensku krónuna, við erum ekki með fyrirsjáanlegan, stöðugan gjaldmiðil. Fyrir vikið eru ekki heldur að koma hingað erlendir bankar til að ýta undir samkeppni. Íslenska krónan viðheldur fákeppni á bankamarkaði, fákeppni á tryggingamarkaði, fákeppni á smásölumarkaði, fákeppni á olíumarkaði. Hverjir eru það á endanum sem alltaf borga brúsann í fákeppni? Við fáum að sjá það ítrekað, aftur og aftur, þ.e. ef Samkeppniseftirlitið fær að vera í friði og fær nægilegt fjármagn til að sinna sínu eftirlitshlutverki þá fáum við að sjá að það eru á endanum alltaf neytendur sem borga brúsann. Þannig á það ekki að vera í heilbrigðu samfélagi.

Við höfum þess vegna bæði rætt þetta í kosningum en líka bent á þennan ótta okkar þegar þessi ríkisstjórnin varð til árið 2017 — skiljanlega, það var búið að vera ákveðið uppnám í íslenskri pólitík og þetta var ákveðin lausn á sínum tíma. Við vöruðum samt við því að það að þessir jaðarflokkar kæmu saman og einn sem getur verið svona beggja blands myndi hafa það í för með sér að það myndu bara allir fá allt, það yrði ekkert aðhald, engin bremsa, engar hömlur. Hringlandinn líka; við sjáum það bara á því hvernig þau hafa skipt með sér ráðherraverkum eða ráðuneytisembættum. Það var ákveðið að fjölga þeim. Við í Viðreisn höfum ítrekað bent á að það sé táknrænt, ekki bara kostnaðarsamt heldur táknrænt fyrir það hvernig ríkissjóði hefur verið stjórnað að byrja kjörtímabil á því, ekki bara að það sé búið að þenja út báknið, á ábyrgð m.a. Sjálfstæðisflokksins sem hefur greinilega strokað út úr sínum sögubókum slagorðið báknið burt, heldur ákvað ríkisstjórnin að ekki bara þenja út stjórnsýsluna og allt batteríið heldur líka að fjölga ráðherrastólum. Það er ekki bara að hún hafi veikt, að mínu mati, stjórnsýslu sem þarf að vera sterkari, hún þarf að vera stærri til að byggja upp þekkingu, stofnanaminni o.s.frv., heldur er svo allur sá kostnaður sem af því hlaust að ákveða að fara í fjölgun ráðherraembætta. Þetta var táknrænt og þetta sendi vond skilaboð út í samfélagið, út í stofnanastrúktúrinn um að það yrði ekkert aðhald heldur yrði bara gert það sem þyrfti að gera til að halda ríkisstjórninni saman, ríkisstjórnarflokkunum saman.

Ef við tökum bara síðustu ár þá var halli á síðasta ári upp á ríflega 120 milljarða, það er halli núna aftur upp á 46 milljarða. Gleymum því ekki að sá tekjuauki sem er núna, hann er fyrst og síðast af því að ríkissjóður er að tútna út vegna verðbólgu. Það er hægt að segja að þetta sé ákveðinn svona froðutekjuauki. Þetta er enginn tekjuauki sem alvörufjármálaráðherrar og ríkisstjórnir vilja byggja á til lengri tíma. Þess vegna viljum við benda á að þetta er hættulegur tekjuauki, allt að því verið að pissa í skóinn sinn þegar verið er að guma sig af því að það sé bati á milli ára — og vel að merkja, þó ekki það mikill að hægt sé að skila ríkissjóði jákvæðu megin við strikið. Og ekki tókst að selja banka þetta árið út af þeirra eigin heimatilbúna klúðri. Það klúður er dýrkeypt fyrir skattgreiðendur, það klúður er mjög dýrkeypt. Nú á að fara að selja Íslandsbanka aftur á næsta ári, það á að reyna það aftur og ákveðið fjármagn eyrnamerkt. Ég vona að það takist en við höfum bent á að til þess að það verði ákveðinn trúverðugleiki þá þarf að færa verkefnið frá ráðuneyti Sjálfstæðisflokksins yfir í önnur ráðuneyti.

Það skiptir miklu máli fyrir skattgreiðendur, það skiptir máli fyrir ríkissjóð að við höldum áfram að greiða niður skuldir. Þegar vaxtagjöldin eru núna tæpir 118 milljarðar þá hljóta allir að sjá að það verður að fara að reka ríkissjóð með öðrum hætti. Þegar verið er að segja að vextir séu í þessum hæstu hæðum þá erum við um leið að segja að við ætlum að senda reikninginn, vaxtagjöldin, sem eru þetta há, á heimili landsins. Það er bara rosalega ósanngjarnt.

Ég gat um það áðan að ríkisstjórnin hefur ekki tekið þetta samtal um forgangsröðun. Ég hef rifjað upp hér í ræðustól mörg dæmi sem mér hafa verið send, aftur og aftur, alls konar dæmi; litlar fjölskyldur, þriggja manna, tveggja manna, fólk að kaupa sér fyrstu íbúð, stærri fjölskyldur, fólk með meðaltekjur. Síðasta dæmið er það sem ég fékk í síðustu viku um 53 millj. kr. óverðtryggt lán. Árið 2021 var greiðslubyrðin 203.000 kr. á mánuði. Það var 20% af ráðstöfunartekjunum. Í nóvember 2023 var afborgunin orðin 480.0000 kr., 40% af ráðstöfunartekjunum. Svo segir ríkisstjórnin: Nei, við ætlum ekkert að gera fyrir ykkur, við treystum okkur ekki til að forgangsraða, við ætlum að skila hlutlausum fjárlögum, bara hlutlausum fjárlögum. Þetta er auðvitað ekki boðlegt, virðulegi forseti.

Bara þannig að það sé sagt alveg skýrt: Þetta eru ekki fjárlög sem Viðreisn hefði lagt fram. Við erum í þessi ár búin að sýna fram á að við hefðum byggt undir þessi fjárlög með allt öðrum hætti. Þýðir það að í okkar aðhaldskröfum — af því að við höfum lagt fram, m.a. á síðasta ári, tillögur til aðhalds, tillögur til tekjuauka, við lögðum m.a. fram tillögur um kolefnisgjöld, hækkun á auðlindagjöldum og fleira, fyrir utan aðhald í ríkisrekstri — þýðir það að við ætlum ekki að hafa skoðun á útgjöldum ríkissjóðs? Guð forði mér frá því. En vel að merkja, við getum það alveg því að þetta eru ekki okkar fjárlög. Við hefðum ekki byggt þau upp svona.

Ég ætla að hafa skoðun á því að það þurfi að styrkja lögregluna, það þurfi að efla lögregluna sem hefur verið svelt í áraraðir, ekki verið styrkt eins og við þurfum að styrkja hana í því mikla og breytta fyrirkomulagi og vinnuumhverfi sem lögreglan starfar í dag. Þetta höfum við í Viðreisn fundið þegar við höfum farið um landið og heimsótt lögregluembættin, eins og á Austurlandi, á Suðurlandi og víðar. Þannig að ég ætla að hafa skoðun á því að það þurfi að efla lögregluembættin á landinu.

Ég ætla að hafa skoðun á því að við þurfum að taka utan um heimilin með sértækum tímabundnum aðgerðum alveg eins og við gerðum þegar hamfarirnar með Covid brustu á. Hvað gerðum við þá? Réttilega slógum við ákveðna skjaldborg um fyrirtækin, um ferðaþjónustuna, til þess að bjarga því sem þá var, til þess að þau gætu haldið sjó þannig að þau gætu staðið sterkari þegar sá ólgusjór sem fylgdi faraldrinum væri liðinn hjá. Það er nákvæmlega það sem heimili íslenska lág- og millitekjuhópsins þurfa á að halda í dag. Það er út af því sem við í Viðreisn segjum: Við erum með íslensku krónuna núna og þá verðum við einfaldlega að horfast í augu við tímabundnar skammtímaaðgerðir til styrktar heimilunum, til þess að við getum náð að taka utan um þau.

Ég ætla líka að hafa skoðanir á því sem við höfum ítrekað barist fyrir, að niðurgreiða sálfræðiþjónustu hér á Íslandi. Við samþykktum lög, flokkarnir allir, hver einn og einasti flokkur, en samt hefur ríkisstjórnin ekkert gert með þetta að ráði. Þá velti ég fyrir mér: Erum við dottin inn í þessa ákveðnu sýndarmennsku, að það er samþykkt en síðan er ekkert gert með þetta? Og hverjir eru það sem þurfa á þeim stuðningi að halda að efla þær forvarnir sem betri aðgangur að sálfræðiþjónustu felur í sér? Það er einmitt unga fólkið. Ég fer í framhaldsskóla, ég fer í háskólana og þau segja: Heyrðu, við höfum ekki efni á því að borga 20.000 kall í tíu skipti. Það er ekki bara verið að fara í eitt og tvö skipti heldur 6–10, jafnvel fleiri, og þau hafa samviskubit yfir því að leita til foreldranna með þennan kostnað. Og hvað leiðir þetta af sér? Ekki er farið og leitað sér aðstoðar þegar að þessu kemur. Ég ætla að hafa skoðanir á því að við þurfum að tala fyrir og berjast fyrir því að sálfræðiþjónusta verði niðurgreidd. Þetta var eitt af okkar kjarnamálum. Fyrir ríflega þremur árum fengum við það samþykkt en því miður hefur ríkisstjórnin ekki fylgt því eftir.

Ég ætla líka að hafa skoðanir á því og um leið hrósa því að við höfum horfið frá þeirri stefnu sem var á síðasta kjörtímabili í heilbrigðismálum, m.a. þegar kemur að biðlistum. Ég ætla að leyfa mér að hafa skoðanir á því að við þurfum m.a. að létta álaginu af Landspítalanum með því að leita til sjálfstætt starfandi aðila til að reyna að fækka á biðlistum. Það segir svo mikið um heilbrigðisstýringu og stefnu þessarar ríkisstjórnar að það gengur lítið á biðlistana. Það hefur fjölgað alls staðar á biðlistum. Það er hægt að kalla þessa ríkisstjórn biðlistaríkisstjórnina. Frá því að ríkisstjórnin tók til starfa hefur fjölgað á biðlistum, nokkurn veginn sama hvar borið er niður. Ég talaði um sálfræðiþjónustuna áðan; einn partur, ágætt dæmi um hvað hefur fjölgað. Auðvitað hefur maður skoðanir á þessu.

Ég hef skoðanir á því að það þurfi að fara líka í ákveðna tekjuauka. Ég hef talað um auðlindagjöldin. Mér heyrist líka að við séum að verða eini flokkurinn sem talar fyrir því að fara þá leið sem var í rauninni annar af tveimur valkostum sem voru settir fram í auðlindanefndinni árið 2000 undir forystu Jóhannesar Nordals, að fara markaðsleið með tímabundnum samningum, að gera tímabundna samninga með auðlindagjaldið. Síðan hefur komið í ljós að hann gat ekki sagt það þá en hann sagði það í mjög merkri bók sinni að hann hefði talið að skynsamlegasta leiðin hefði verið að fara markaðsleiðina. Ég ætla að taka undir það. Ég held að það sé hluti af því sem við í Viðreisn tölum fyrir, við, þessi Evrópusinnaði frjálslyndi flokkur sem trúir á markaðslausnir, trúir á að það skipti máli að búa í réttlátu samfélagi, vera í flokki sem talar fyrir réttlátu samfélagi, berst gegn óréttlæti. Þá er einmitt leið okkar þegar kemur að sjávarútvegsmálum í þá veru að við eigum að fara markaðsleiðina og leyfa markaðnum að ráða. Það eru mjög miklar líkur á að það feli í sér mjög aukin auðlindagjöld. Mér sýnist það á öllu þegar skoðað er og rýnt í flest gögnin að sjávarútvegurinn sé tilbúinn að greiða heilmikið fyrir það að vera með þennan aðgang, þennan einkarétt á veiðum við Íslandsstrendur. Er ég með þessu að tala niður sjávarútveginn? Aldeilis ekki. Við í Viðreisn erum ítrekað búin að leggja fram tillögur sem fela í sér kröfur um aukið gegnsæi, kröfur um hámarkshlutdeild í sjávarútvegi, kröfur um gegnsæi í eignarhaldi. Við höfum líka sagt mjög skýrt: Já, við þurfum aukin auðlindagjöld. En við höfum líka sagt mjög skýrt að við viljum alls ekki hverfa frá því að miða við kvótakerfið, svo það orð sé notað, sem miðar við vísindalega ráðgjöf frá Hafrannsóknastofnun, og við þurfum að passa upp á það. Þar er framleiðnin ágæt.

Það sem veldur hins vegar áhyggjum þegar við skoðum fjárlögin, af því að það er kjarni þessarar umræðu, er að sjá, og þess vegna er ég kannski meira óttaslegin vegna næstu ára, að við erum ekki bara með verðbólgu og þessa háu vexti sem getur orðið erfiður vítahringur fyrir venjuleg heimili á Íslandi — við sjáum það alveg að það eru önnur heimili sem lifa bara undir öðrum gjaldmiðli og stærri atvinnuvegirnir lifa í evrukerfinu eða dollarakerfinu eða hvað það er en ég er hrædd um þann hóp sem þarf að standa undir hagstjórn og vaxtaákvörðunum Seðlabankans því að það er ekki nema takmarkaður hópur sem vaxtatækið í rauninni bítur á í íslensku samfélagi — heldur er ég er líka hrædd um að við séum að horfa upp á tímabil minnkandi framleiðni. Það eru augljós merki þess að hagvöxtur sé að verða lítill. Hagvöxtur á mann innan OECD-ríkjanna er reyndar búinn að vera einn sá minnsti hér á Íslandi af því að okkur hefur fjölgað það mikið að hagvöxtur á mann, þar erum við ekki nema bara að skrapa botninn miðað við viðmiðunarlöndin innan OECD og það eru vond tíðindi.

Það eru enn verri tíðindi, af því að þetta tengist allt, að þessi ríkisstjórn — og við erum búin að hlusta hér á, m.a. í síðustu viku, ágætisræður, m.a. frá þingmönnum Sjálfstæðisflokksins, varðandi orkumál — hefur ekki tekið mikilvægar ákvarðanir þegar kemur að orkumálum. Sjálfstæðisflokkurinn er búinn að vera með orkumálin í meira eða minna tíu ár og það þokast ekkert. Núna er það þessi ríkisstjórn og við skulum ekki gleyma því að í stjórnarsáttmála þessarar ríkisstjórnar er mjög sérstakt ákvæði þar sem stendur m.a. að forsætisráðherra verði að samþykkja ákvarðanir í orkumálum sem falla undir orkumálaráðherra. Það segir okkur að Sjálfstæðisflokkurinn gekk inn í þessa ríkisstjórn vitandi að ekkert yrði gert í orkumálum. Með þeim stjórnarsáttmála sem samþykktur var 2021 samþykkti hann að fela í rauninni hinum stjórnarflokkunum allt neitunarvald.

Ég hef áhyggjur af því að við erum ekki að undirbúa okkur undir framtíðina. Þið vitið, ágæti þingheimur, hver mín skoðun er varðandi krónuna og varðandi það af hverju við þurfum að taka upp erlendan gjaldmiðil. Það er út af samkeppnishæfni, af því að við verðum að auka framleiðni. Og ákvarðanir sem við berum sjálf ábyrgð á erum við ekki að taka. Það er hættulegt að við erum ekki að standa okkur í orkumálum. Við erum ekki að taka þær ákvarðanir að við getum staðið undir öllum þeim kröfum sem ég vona að fulltrúar Íslands á COP-ráðstefnunni setji fram. Ég vona að ekki verði sagt eitthvað allt annað úti í Sameinuðu arabísku furstadæmunum og svo komið hingað heim og þá sé ekki hægt að gera það af því að við erum ekki með verkfærin til þess.

Við erum ekki með ríkisstjórn sem tekur þær pólitísku ákvarðanir sem við þurfum á að halda til þess að halda áfram með íslenskt samfélag, til þess að ýta undir hagvöxt, ýta undir framleiðni, til þess m.a. að aðilar vinnumarkaðarins geti samið um sómasamleg laun, að framleiðnin verði umfram það sem kaupkröfur miðast við. Við vitum það alveg að ef launahækkanir verða umfram framleiðnivöxt þá mun það skila sér í verðbólgu og þenslu. Þess vegna verða stjórnmálin að axla þá ábyrgð að leita allra leiða til að ýta undir framleiðni og ýta undir hagvöxt. Það þýðir að við eigum að skoða inn í alla skápa hjá okkur, líka orkuskápinn, innviðahlutann — allt í þessu.

Ég vil fagna því sem hefur komið fram hjá verkalýðshreyfingunni um að þau séu tilbúin til að skoða gjaldmiðilinn út af því óréttlæti sem þau sjá að íslenska krónan er fyrir þeirra umbjóðendur. Að sjálfsögðu eiga Samtök atvinnulífsins og ríkisstjórnin að taka undir eðlilega kröfu forystufólks innan verkalýðshreyfingarinnar um að fá erlenda aðila til að skoða gjaldmiðilinn og hvaða áhrif það hefði að taka upp nýjan. Ég vil líka benda á grein sænskra sérfræðinga sem þeir skiluðu fyrir fimm árum með þeirri skýrslu sem Ásdís Kristjánsdóttir, bæjarstjóri í Kópavogi, Ásgeir Jónsson seðlabankastjóri og Illugi Gunnarsson, fyrrum ráðherra Sjálfstæðisflokksins, skiluðu. Maður sér það náttúrlega að þetta sómafólk, sem við berum virðingu fyrir, er ekkert óháður aðili. Þau fengu fyrirmæli um að þau mættu ekki skoða annað heldur en íslensku krónuna. Þau máttu ekki skoða aðra gjaldmiðla. Það voru fyrirmælin. En sænsku sérfræðingarnir vógu þarna á móti því og þeir sögðu: Það er augljós hagkvæmni. Það er augljóst að íslenskt samfélag verður samkeppnishæfara. Framleiðni mun aukast og samfélagið mun verða betur í stakk búið til að mæta áskorunum framtíðarinnar með því að skipta um gjaldmiðil.

Þetta hefur komið fram í skýrslum erlendra sérfræðinga og ég tel sjálfsagt að það verði orðið við þessari ósk verkalýðshreyfingarinnar og það verði unnið með hana. Ég skora líka á Samtök atvinnulífsins og Viðskiptaráð að gera allt sem í þeirra valdi stendur. Þau benda réttilega á að við erum á botninum í erlendum könnunum. Mig minnir að það séu m.a. rannsóknir frá Sviss sem sýna að við séum á botninum í alþjóðlegum samanburði þegar kemur að samkeppnisskilyrðum fyrir alþjóðleg viðskipti og erlendar fjárfestingar, að þar skröpum við botninn. Þetta hafa Viðskiptaráð og Samtök atvinnulífsins ítrekað bent á, fyrir utan að nákvæmlega þessir tveir aðilar eru alltaf að gagnrýna ríkisstjórnina fyrir aðhaldsleysi í fjármálum. Þá hljóta þessir aðilar líka að velta við hverjum steini til að ýta undir framleiðni. Þau geta ekki leyft sér að ýta umræðunni um gjaldmiðilinn út af borðinu, alltaf og endurtekið, til að þjóna einhverjum sérhagsmunum, að einhverju leyti  innan þeirra eigin raða en líka sérhagsmunum þeirra flokka sem sitja í ríkisstjórn. Mér finnst það bara ekki boðlegt og ég vona að við sjáum fram á að ný forysta innan Samtaka atvinnulífsins leiði það af sér að við höldum eitthvað áfram, að við þokumst eitthvað áfram þegar kemur að þessu.

Það er nú margt sem ég myndi gjarnan vilja koma inn á en ég fer þá bara í aðra ræðu. Ég hef aðeins verið að dvelja við krónuna og ég vona að það verði ekki þannig að sá þáttur sem var í Ríkisútvarpinu í gær, Kveikur, og skilaboðin sem voru þar — þar sem þrír aðilar voru að fjalla um krónuna, m.a. einn sem var frekar andsnúinn, svo Neytendasamtökin, svo var hlutlaus aðili, myndi ég halda, og síðan hagfræðingur sem benti á þessa augljósu galla íslensku krónunnar — að þessi viðbrögð m.a. Sjálfstæðisflokksins gagnvart Ríkisútvarpinu verði ekki til þess að hér verði ekki áfram gagnrýnir fjölmiðlar. Það má ekki verða þannig að við verðum bara með einn miðil sem er þóknanlegur ríkisstjórnarflokkunum heldur verðum við að fá að upplifa umræðu eins og var í gær, upplýsingar um það sem skiptir þjóðina öllu máli. Þjóðin finnur svo sannarlega fyrir því í dag og er að spyrja sig spurninga: Þurfum við á þessu að halda? Fyrst Færeyingar geta þetta, af hverju geta Íslendingar það ekki? Fyrst aðrar þjóðir geta verið með ábyrga, stöðuga hagstjórn, lága húsnæðisvexti, minni verðbólgu, af hverju er ekki hægt að bjóða íslenskum heimilum upp á það — aftur og aftur?

Það sem ég vildi sagt hafa og tengja þessu er að við vitum það að ríkisstjórnin mun eflaust og ég trúi ekki öðru en að hún hugsi mjög vel um sína aðkomu að kjarasamningum. Ég held að það sé nokkuð ljóst að ríkisstjórnin verður að koma að kjarasamningum með einum eða öðrum hætti. Það hefur m.a. verið bent á þjóðarsáttina á sínum tíma. Þjóðarsáttin var mjög merkileg fyrir margra hluta sakir. Hún átti sér dálítinn aðdraganda. Það voru gerðir þeirra tíma lífskjarasamningar, að mig minnir 1986, sem Guðmundur jaki, Þröstur Ólafsson og fleiri komu að. Það var svona ákveðinn aðdragandi. Síðan er þjóðarsáttin gerð 1990 og það eru náttúrlega stólpar sem koma að því að gera þá merkilegu þjóðarsátt sem þá var; Einar Oddur Kristjánsson, Guðmundur jaki og Ásmundur Stefánsson. Ég vil líka draga fram hvert hlutverk ríkisstjórnarinnar var. Hún spilaði kannski ekkert endilega risastórt hlutverk en hún spilaði mikilvægt hlutverk. Krafa verkalýðshreyfingarinnar og Samtaka atvinnulífsins, sem þá var Vinnuveitendasambandið, var gengisstöðugleiki. Það var hornsteinninn í aðkomu ríkisstjórnarinnar. Gengisstöðugleikinn fólst í því að ríkisstjórnin skuldbatt sig m.a. til þess að halda niðri skattahækkunum sem höfðu verið boðaðar, halda gjaldskrárhækkunum niðri. Það var þá og ég er ekki að segja að það eigi að gera það núna en þess tíma ákvörðun var að halda búvöruverði niðri. Skilaboðin voru þau að ríkisstjórnin ætti að gæta aðhalds í fjárlögum og gera allt sem í hennar valdi stæði til að halda genginu stöðugu. Það er auðvitað eftirminnilegt viðtalið á sínum tíma við Guðmund jaka sem hefur verið flutt ítrekað þar sem hann sagði — hvort hann hafi orðað það svo: Guð hjálpi þeim, ríkisstjórninni og fyrirtækjum og öðrum, sem munu ekki standa sig af því að verkalýðshreyfingin mun hafa eftirlit með þessu.

Ég er að segja að ríkisstjórnin verður að ganga á undan með góðu fordæmi og gera allt sem í hennar valdi stendur til að stoppa allar hækkanir. Þá er komið hér og sagt: Já, hvað með sveitarfélögin, eru þau ekki að hækka? Ákvarðanir sveitarfélaga eru m.a. teknar í skjóli þess sem ríkisstjórnin hefur ákveðið. Ég held að hérna þurfum við samtakamátt hins opinbera sem verður að koma inn í slíkt umhverfi og gera allt sem í valdi þess stendur til að halda genginu stöðugu. Að halda genginu stöðugu þýðir ekki stóraukin útgjöld. Við verðum að gera allt, annars vegar til þess að halda utan um, eins og ég gat um áðan, heimilin í landinu, lág- og millitekjuhópana sem endalaust eru að borga byrðarnar af íslensku krónunni, verðbólgu og vöxtum, óstjórn ríkisstjórnarinnar, en við verðum líka að gera allt sem í okkar valdi stendur til að tryggja stöðugan gjaldmiðil. Í því felast mestu kjarabæturnar fyrir íslenskan almenning, að við gerum allt sem í okkar valdi stendur til að vinna bug á verðbólgunni, til að fara niður með vextina.

Ég vona að það verði ekki þannig að ríkisvaldið verði látið borga launakostnað fyrirtækja. Ég vona að það endi ekki þannig. Ég ætla að binda vonir við að ríkisstjórnin sýni þá skynsemi að koma inn í kjarasamninga með ákveðna tóna sem fela það í sér að hún muni sjá til þess að fjárlög og fjáraukalög — efnahagsstjórnin sé þannig að hún styðji hagstjórnina, m.a. Seðlabankann og aðila vinnumarkaðarins, í því að halda verðbólgu niðri, reyna að koma böndum á þensluna til að reyna að lækka vexti. Aðilar vinnumarkaðarins eru mjög meðvitaðir um þá ábyrgð sem felst í því að semja um kaup og kjör á íslenskum vinnumarkaði. Þeir eru það. Við getum tekið umræðuna um hið norræna vinnumarkaðsmódel síðar, við verðum að fara að vinna að því. Fyrsta skrefið í þá veru er m.a. að við höfum hér ríkisstjórn sem raunverulega vinnur að stöðugleika í samfélaginu og vinnur með atvinnulífinu og vinnur með Seðlabankanum í því að taka niður verðbólguna. Eins og þessi fjárlög líta út þá eru þau ekki beint að gera það. Og á hverjum bitnar það? Enn og aftur á almenningi í landinu og ég held að það sé komið nóg af því.


Ræðumaður: Sigmar Guðmundsson

Frú forseti. Ég þakka hv. þm. Ingu Sæland fyrir þetta. Ég er þeirrar skoðunar að svona mikil skattahækkun á bankana myndi ofur einfaldlega verða til þess að þeir færu bara út í hærri vexti og hærri þjónustugjöld og bankarnir næðu hækkuninni þar til baka. Það er alveg hárrétt sem hv. þingmaður kemur inn á óbeint í raun og veru í svari sínu. Við erum auðvitað hér með fákeppnisumhverfi á bankamarkaði sem gerir vald okkar neytenda minna heldur en væri ef samkeppnin væri virkari.

Þá kem ég að öðrum hlut sem hv. þingmaður kom að í ræðu sinni sem er nákvæmlega þetta vaxtastig sem við búum við, sem er bein afleiðing af minni samkeppni á fjármálamarkaði og líka þess að við erum hér með lítinn gjaldmiðil sem sveiflast meira og við borgum hærri vexti, miklu hærri vexti á lengri tímabilum og búum við hærri verðbólgu á lengri tímabilum heldur en löndin í kringum okkur. Ég er ekki að tala um lönd í Evrópusambandinu á borð við Grikkland, Ítalíu eða þau sem eru syðst í álfunni, ég er bara að tala um nágrannalöndin okkar. Mér fannst hv. þingmaður skauta svolítið fram hjá þessu í sinni ræðu, að þarna erum við auðvitað með mikla meinsemd í íslensku samfélagi sem kostar fólk og ekki síst þá sem höllustum fæti standa í samfélaginu alveg gríðarlegar fjárhæðir. Hv. þingmaður var að velta vöngum yfir því af hverju það væri ekkert verið að skoða þetta og greina. Við höfum tekið undir að það verði gerð óháð úttekt á kostum og göllum krónunnar af erlendum sérfræðingum. Þessu hefur verkalýðshreyfingin verið að berjast fyrir, a.m.k. hluti hennar. Ég veit alveg að niðurstaðan verður sú að það er okkur ekki hagfellt að vera með þennan litla gjaldmiðil. Ég er pínulítið að vonast til þess að í Flokki fólksins myndist kannski pínulítil opnun á það að það gæti verið gott að stíga eitthvert skref til þess að losa okkur við gjaldmiðilinn sem er að setja hér allt í kaldakol með reglulegu millibili og óska ég eftir liðsinni hv. þingmanns í þeirri baráttu. Það myndi gagnast vel þeim sem höllustum fæti standa.


Ræðumaður: Sigmar Guðmundsson

Frú forseti. Ég þakka hv. þm. Ingu Sæland fyrir ræðuna sem var auðvitað flutt með mjög skorinorðum hætti eins og við mátti búast af hv. þingmanni. Ég heyrði að þingmaðurinn var að velta vöngum yfir því hverjir myndu nú stökkva á vagninn og greiða atkvæði með þeim breytingartillögum sem flokkurinn hyggst leggja fram þegar við greiðum atkvæði um fjárlögin. Ég er ekki búinn að kíkja á allar tillögurnar en sumt hef ég kíkt á og get alveg sagt hv. þingmanni það hér og öðrum að ég ætla að styðja þær tillögur sem koma fram um að setja aukið fjármagn í SÁÁ, Krýsuvík og Hlaðgerðarkot, ofur einfaldlega með þeim rökstuðningi að þótt ég telji að ríkið eigi að fara varlega í ný útgjöld þá er þarna um að ræða ákveðið neyðarástand sem þarf að bregðast við. Það er ekki bara neyðarástand út af náttúruhamförum hérna á Íslandi. Það er neyðarástand þarna úti þegar kemur að fíknisjúkdómum sem gerir það að verkum að við erum að missa 80–100 einstaklinga á ári beint úr þeim sjúkdómi þannig að ég mun vera með Flokki fólksins á þeim vagni.

Það sem mig hins vegar langaði svolítið til þess að fá fram hjá hv. þingmanni svona til að byrja með er varðandi hækkun á bankaskatti sem er hryggjarstykkið í þeirri tekjuöflun sem Flokkur fólksins ætlar að fá á móti þeim útgjöldum sem lagt er til að verði ráðist í. Þarna er verið að tala um mjög mikla hækkun á bankaskatti og ef ég man rétt er talað um að ríkið geti þarna innheimt auka 30 milljarða. Þá langar mig að spyrja hv. þingmann: Hefur hv. þm. Inga Sæland engar áhyggjur af því að svona mikil hækkun á bankaskatti snúist upp í andhverfu sína að því leytinu til að bankarnir velti þessu beint áfram til þeirra sem taka lán hjá bankanum í hærri vöxtum og í hærri þjónustugjöldum? Mun ekki svona mikil skattahækkun á einu bretti ofur einfaldlega bíta í skottið á sér og níðast enn frekar á þeim sem nú þegar standa höllum fæti í samfélaginu vegna vaxtaokursins?


Ræðumaður: Þorbjörg Sigríður Gunnlaugsdóttir

Frú forseti. Síðasta haust biðu 279 karlar á biðlista eftir afplánun í fangelsi, 279 manna hópur sem hafði verið dæmdur í fangelsi af dómstólum landsins. Þessar tölur úr fangelsunum bárust eftir að ég lagði fram spurningar til þáverandi dómsmálaráðherra. Meðalbiðtími eftir því að vera kallaður inn til afplánunar var rúm tvö ár eftir að dómur féll, rúm tvö ár liðu sem sagt frá því að dómstólar dæmdu fangelsisdóm þar til afplánun hófst. Fangelsismálastofnun hefur sætt niðurskurði samfleytt í 21 ár og Íslandi er núna land þar sem dæmdir ofbeldismenn afplána ekki alltaf fangelsisdóma sína, bara vegna þess að fangelsin geta ekki tekið við mönnum í fangelsi. Fangelsisdómar beinlínis fyrnast vegna þess að það hefur ekki verið til fjármagn. Þetta þýðir að dómar sem dómstólar landsins hafa fellt verða í raun að engu, að langt ferli við að skera úr um sekt manna í sakamálum fyrir dómstólum landsins verður að engu. Á síðustu tíu árum fyrndust 275 dómar, fjórir kynferðisbrotadómar og 31 dómur fyrir ofbeldisbrot. Þetta eru þau brot í samfélaginu sem þykja hvað alvarlegust, alvarleg brot gegn fólki. En birtingarmyndirnar eru víðar. Það gerist aftur og aftur að dómstólar dæma vægari dóma, bara vegna þess hve málin hafa dregist innan kerfisins. Dómar fyrir alvarleg brot, jafnvel kynferðisbrot, eru skilorðsbundnir vegna þess að málin hafa tekið of langan tíma í kerfinu. Ástæðan er engin önnur en sú að það er álag innan kerfisins.

Getur þetta gengið svona upp? Grunnhlutverk ríkisins er að tryggja öryggi fólksins í landinu og ekkert eitt svar útskýrir stöðu mála betur hér en að málaflokkurinn hefur verið vanfjármagnaður og til lengri tíma. Og nú kemur skýrsla Ríkisendurskoðunar sem er eins skýr áfellisdómur og hugsast getur yfir stjórnvöldum.


Ræðumaður: Hanna Katrín Friðriksson

Frú forseti. Ísland er í frjálsu falli þegar kemur að hæfni grunnskólanemenda samkvæmt niðurstöðum PISA-könnunarinnar sem voru kynntar í gær. Þetta á við í lesskilningi, stærðfræðilæsi og náttúruvísindum. Einkunn Íslands hefur lækkað hraðast frá mælingunni 2018. Hvað erum við að gera rangt? Nú er það ekki svo að hér á landi fari miklu lægra hlutfall landsframleiðslu til grunn- og framhaldsskóla en í öðrum OECD-ríkjum, því er reyndar öfugt farið og erum við með næsthæstu framlögin hlutfallslega. Þetta er einfaldlega ein birtingarmynd þess að það skiptir ekki öllu máli hversu mikill peningur er settur í málin þegar hitt skortir; skýra framtíðarsýn, markmiðasetta stefnu með mælanlegum mælikvörðum og pólitískan vilja og úthald til að fylgja stefnunni.

Og hver er þá staðan þar? Ég tilheyri ekki stjórnarmeirihlutanum sem ber ábyrgð á menntamálum þjóðarinnar undanfarin ár en mér finnst mikilvægt að hann hlusti og taki mark á þeim sem þekkja best til og hafa skýra sýn á stöðuna. Þessi staða kostar íslensk börn lífsgæði og tækifæri. Jón Pétur Zimsen, aðstoðarskólastjóri Réttarholtsskóla, sagði í tilefni þessara birtingar, með leyfi forseta:

„Skólakerfið kostar næstum 200 milljarða og hvað fáum við út úr því? Við fáum út úr því að rúmlega 50% drengja geti lesið sér til gagns.“

Jón Pétur gagnrýndi það líka að skólarnir fái ekki að eigin niðurstöður þó að þeir séu í einstakri stöðu til að geta nýtt prófin til að rýna í og finna leiðir til úrbóta, vegna þess að ólíkt því sem gerist í stærri samfélögum þá taka allir nemendur hér þessi próf. Þetta eru fullkomlega samanburðarhæf gögn, gríðarlega mikilvæg, en nei. Þá má spyrja: Skipta þægindin sem felast í nafnleysinu meira máli en tækifærin sem felast í því að rýna hvað fór úrskeiðis og finna leiðir til úrbóta? Er það raunverulega þannig sem við ætlum að nálgast þessi mál?

Ég ætla að segja í lokin, frú forseti, að við í Viðreisn tökum þessum niðurstöðum ekki af neinni léttúð. Við munum halda opinn fund  næstkomandi mánudagskvöld á skrifstofu okkar á Suðurlandsbraut undir yfirskriftinni Hvað er í gangi — varðandi niðurstöður PISA og hvað er í gangi varðandi menntamál íslenskrar þjóðar?




Ræðumaður: Sigmar Guðmundsson

Frú forseti. Kveikur fjallaði um krónuna í gær. Fjallað var um þá staðreynd að sum fyrirtæki fá að losna undan kostnaðarsömum krónusveiflum á meðan heimilin þurfa ítrekað að þola rothögg vegna þessa sama óstöðugleika. Þátturinn dró fram mismunandi sjónarmið í samfélagi þar sem beinn kostnaður við krónuna er í kringum 300 milljarðar á ári. Þetta var stórfínn þáttur. Fyrrverandi fjármálaráðherra, Bjarni Benediktsson, brást við með fjölmiðlarýni. Þetta er áróður gegn krónunni og hneyksli, segir hann, án þess að nefna eina einustu staðreyndavillu. Bjarni, sem ber auðvitað mikla ábyrgð á vaxtabrjálæðinu sem núna er allt að drepa, segir að í þáttinn hafi vantað umræðu um gengisáhættu og er þar að vísa í myntkörfulánin fyrir hrun. En hvað sagði Bjarni Benediktsson um nákvæmlega þetta í lok árs 2008 þegar þjóðin sleikti sár sín, m.a. vegna þess að gjaldmiðillinn hrundi? Þar sagði hann, með leyfi forseta:

„En sé horft til lengri tíma er hætt við að krónan verði okkur fjötur um fót. Sá sveigjanleiki sem krónan veitir okkur til að kljást við afleiðingar mistaka í hagstjórn eða til að bregðast við ytri áföllum á sér því miður þá skuggahlið að vera sveifluvaldandi og geta ýtt undir óstöðugleika í hagkerfinu. Óstöðugur gjaldmiðill dregur úr trausti á hagkerfinu …“

Þegar nákvæmlega sömu sjónarmið og hans árið 2008 eru veðruð í gær af virtum hagfræðingur þá heitir það hneyksli og áróður gegn krónunni. Nýi Bjarni er sem sagt að gagnrýna gamla Bjarna fyrir áróður og er hneykslaður. Honum fannst eitt og annað vanta í umfjöllunina sem þjónar varðstöðunni með krónunni en hann gleymir sjálfur viljandi að nefna okurvextina og verðbólguna sem er alltaf miklu hærri á Íslandi en annars staðar. Hann gleymir líka að nefna hagstjórnarmistök Sjálfstæðisflokksins sem felast í útgjaldaaukningunni. Minnisleysið náði líka yfir langvarandi lágvaxtarskeiðið sem hann lofaði fyrir tveimur árum og stóð yfir í korter. Það er ekki Kveiksþátturinn sem er hneyksli, það er ábyrgðarflótti Sjálfstæðisflokksins sem er hneyksli. Það að saka fjölmiðil um áróður þegar fjölmiðillinn er að vinna vinnuna sína er hneyksli og hæstv. fyrrverandi fjármálaráðherra ætti að hafa það í huga.


Ræðumaður: Sigmar Guðmundsson

Frú forseti. Ég þakka hv. þingmanni aftur fyrir. Ég hjó eftir því í niðurlagi ræðunnar, ég náði reyndar ekki að hlusta nema með öðru eyranu þar, að það var verið að fara í kaflann í nefndaráliti meiri hlutans um bankasöluna þar sem stendur: „Því ítrekar meiri hlutinn mikilvægi þess að vel sé staðið að sölunni á næsta ári til þess að auka sjóðstreymi til ríkisins og minnka lánsfjárþörf meðan vaxtastig er hátt.“ Þetta segir manni svolítið það að fyrsta viðbragðið er lántaka eða mögulega skattahækkanir. Nú höfum við einu sinni horft upp á það á síðustu vikum að skattar eru hækkaðir í óþarfa, þegar menn voru með viðbragðið vegna þess sem vofði yfir okkur við Svartsengi. Það var fullkomlega óþarft að hækka skatta þá og þá var það einmitt rökstutt með því að þetta væri svo lág fjárhæð. Þetta er auðvitað nákvæmlega sama mantra og gerist hjá sveitarfélögum, gerist örugglega hjá fyrirtækjum og öðrum, að menn eru að rökstyðja einhverjar hækkanir með því að þetta sé svo lítill partur af heildinni en þegar þetta safnast saman þá verður þetta auðvitað mjög mikið.

Mig langaði að spyrja hv. þingmann um þessa fyrirhuguðu skattahækkun á fyrirtæki sem fer yfir línuna á næsta ári þegar við erum í því vaxtastigi sem við erum núna, af því að fyrirtækin í dag eru að glíma við það líka og  við bætast síðan skattahækkanir, ofan á það. Má ekki alveg búast við því að eitthvað af því skili sér síðan beint út í verðlag og vinni þar af leiðandi gegn markmiðum okkar í baráttunni gegn verðbólgunni?


Ræðumaður: Sigmar Guðmundsson

Frú forseti. Ég vil þakka hv. þm. Bergþóri Ólasyni fyrir snjalla ræðu. Þetta var mjög fín ræða að mörgu leyti. Ég ætla að taka það fram að ég og hv. þm. Bergþór Ólafsson erum nú í flokkum sem eru ekki sammála um alla hluti, eiginlega bara mjög ósammála um margt, en ég hygg þó að þessir tveir flokkar hafi af öllum flokkum hér á þingi verið mest með þau sjónarmið á lofti að við eigum að fara varlega í því að fagna auknum útgjöldum ríkissjóðs sýknt og heilagt og að skattahækkanir eigi ekki að vera fyrsta viðbragð eins og því miður virðist vera lenska. Mér fannst hv. þingmaður ramma það ágætlega sem ég hef sjálfur haldið margoft hér fram sem er að stærsti efnahagsvandi þessarar þjóðar, fyrir utan krónuna að sjálfsögðu, er samsetning þessarar ríkisstjórnar. Samsetning þessarar ríkisstjórnar er myllusteinn um háls okkar þegar kemur að efnahagsstjórninni, það dró hv. þingmaður ágætlega fram. Það eru fáir vinir skattgreiðenda í ríkisstjórnarflokkunum og það segir eiginlega allt að menn séu mjög sáttir við það að fjárlögin séu hlutlaus, þau séu hlutlaus og skemmi ekki fyrir. Þau hjálpa ekki Seðlabankanum í viðbragðinu við verðbólgu en þau eru hlutlaus og skemma ekki fyrir. Það er mikið metnaðarleysi sem er fólgið í því.

En núna liggur það auðvitað fyrir að við vitum ekki alveg miðað við stöðuna hérna við 2. umræðu hvernig þetta verður því að það vantar enn þá Grindavíkuraðgerðir inn og auðvitað líka aðgerðir sem boðaðar hafa verið gagnvart bændum, þannig að staðan gæti breyst mikið.

Mig langaði að spyrja hv. þingmann einmitt út frá samsetningu ríkisstjórnarinnar og þeirri staðreynd að við erum núna að fara inn í kjarasamninga þar sem skiptir alveg gríðarlega miklu máli að vel takist til til að ná niður verðbólgu og vöxtum, hvort það sama eigi ekki við í því og mörgu öðru þegar kemur að efnahagsstjórninni, hvort samsetning ríkisstjórnarinnar muni ekki, ef menn halda ekki vöku sinni, leiða til of mikillar útgjaldaaukningar til að menn geti samið umfram framleiðniaukningu í samfélaginu.


Ræðumaður: Þorbjörg Sigríður Gunnlaugsdóttir

Virðulegi forseti. Ég taldi mig svara spurningunni með því að segja, og ég get kannski sagt það skýrar, að hver ráðherra, hvert ráðuneyti horfi heildstætt á sín verkefni og fari ekki í það að kroppa jafnt af öllum. Ég ætla ekki að þykjast vera með svar um það hvernig niðurstaðan yrði í hverju og einu ráðuneyti. Við nefndum t.d. hérna í síðustu fjárlagaumræðu og lögðum fram tillögu um að ráðuneytum yrði aftur fækkað. Ég held að grunnpunkturinn sé sá að lýsa yfir viljanum og metnaðinum til þess að fara í þetta verkefni og vita að það sé hægt að skila árangri því auðvitað er hægt að hagræða í ríkisrekstrinum eins og þessi ríkisstjórn hefur hagað útgjöldum sínum, sem kemur kannski inn á seinni punktinn: Ég tel að við séum frekar að horfa á útgjaldavanda en tekjuvanda og ég veit að við hv. þingmaður erum ekki almennilega sammála þar um.

Varðandi ferðaþjónustuna þá fannst mér ég orða það ágætlega skýrt í ræðunni en ég tek undir það að gistináttagjaldið sem er verið að leggja á núna sé gott og það sé þarft því ég held að það sé ekki hægt að ræða um stöðuna á húsnæðismarkaðnum án þess að móta heildstæða atvinnustefnu um þróun og vöxt ferðaþjónustunnar.


Ræðumaður: Þorbjörg Sigríður Gunnlaugsdóttir

Virðulegi forseti. Já, ég nefndi þetta með ákvarðanir byggðar á gögnum og í samhengi við þingsályktun sem Viðreisn fékk samþykkta hér á Alþingi árið 2018 sem miðaði að því að tryggja gæði, að tryggja hagkvæmni og skilvirkni opinberra fjárfestinga. Það er kannski bara þetta að í samhengi við þá stöðu sem við erum í í dag þá segir meiri hlutinn: Þetta er ekki flatur niðurskurður vegna þess að við tökum nokkra þætti út fyrir sviga. Það breytir ekki því að þar sem aðhaldinu er beitt þá er bara ostaskerinn tekinn og skorið jafnt yfir allar fjárfestingar, allar stofnanir, öll embætti. Hjá sumum stofnunum og sumum embættum, t.d. hjá lögreglunni, er allur kostnaður eiginlega bara laun og rekstur fasteigna. Allt aðhald þar mun bitna á mannafla eða hafa áhrif á mannafla. Þannig að eins og ég nefndi í fyrri ræðu þá finnst mér að það eigi bara að horfa heildstætt yfir sviðið. Tækifærin eru víða, yfirbyggingin er víða. Þetta er vinna sem krefst meiri aga af því það er ekki bara hægt að velja einhverja eina „universal“-lausn fyrir öll verkefni og allar stofnanir.


Ræðumaður: Þorbjörg Sigríður Gunnlaugsdóttir

Frú forseti. Kannski fyrst aðeins til að klára þetta með skattana þá set ég líka spurningarmerki við það þegar ríkisstjórnin núna á verðbólgutímum er að hækka skatta á fyrirtæki um 1%. Ég held að það hefði átt að sleppa því og eins og ég nefndi hérna áðan þá greiddum við atkvæði, sem ég held að Píratar hafi reyndar líka gert, gegn skatti vegna varnargarðsins svokallaða. Það þarf að rökstyðja skatta og þeir þurfa að þjóna málefnalegum tilgangi og ekki vinna gegn stærri hagsmunum.

Heyr, heyr.Varðandi gjaldmiðilinn þá er afstaða mín alveg skýr þar og ég er þeirrar skoðunar að það séu hagsmunir sem þurfi að ræða. Svarið í mínum huga er alveg skýrt um að annar gjaldmiðill en íslenska krónan myndi þjóni okkar hagsmunum betur. Mitt svar er reyndar líka alveg skýrt um það að allar ákvarðanir í þessa veru séu þess eðlis að það er þjóðin sjálf sem á að taka þær. En mér þætti óábyrgt, eins og ég sagði, að standa hér í fjárlagaumræðu að ræða tekjur og gjöld ríkisins,  að ræða 117 milljarða kr. kostnað í vexti, og láta hjá líða að nefna samhengi hlutanna um gjaldmiðilinn þar.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. þingmanni kærlega fyrir spurninguna og ég þakka honum sömuleiðis fyrir mjög gott samstarf í fjárlaganefnd. Varðandi afstöðu Viðreisnar í efnahagsmálunum svona í stóru myndinni, og kannski ekki síst núna í þeim verkefnum sem við stöndum frammi fyrir, þá höfum við talað fyrir aðhaldi og við höfum talað fyrir ábyrgum fjármálum og vorum farin að gera það löngu fyrir heimsfaraldur og benda á að ríkisfjármálin væru ekki sjálfbær. Ætli við séum ekki þarna á miðjunni, ekki í hópi þeirra sem sjá skatta sem lausn á öllum málum og heldur ekki í hópi þeirra, ekki ég a.m.k., sem vilja bara horfa á það hver útgjöldin eru. Ég get svarað spurningunni á þann hátt að við afgreiðslu fjárlaga í fyrra vorum við auðvitað líka með hugann við verðbólguna, sem kannski undirstrikar hvað það gengur illa að ná tökum á þessu verkefni. Þá lögðum við til hækkun veiðigjalda, þá lögðum við til hækkun kolefnisgjalda, þá lögðum við til að farið yrði í frekari sölu á Íslandsbanka til að afla tekna. Ég er hins vegar ekki sammála og á erfitt með það hjá ríkisstjórninni hvað þau eru fljót að skattleggja heimilin.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. þingmanni aftur fyrir svarið. Mér hefur sýnst aðhaldið vera flatt þar sem því er beitt. Ég er sammála því að taka heilbrigðiskerfið út fyrir sviga. Gagnrýni mín laut að því að fara ekki á meiri dýpt í verkefnið en það að taka sömu aðhaldskröfu á alla, að öll þau verkefni sem sæti aðhaldi fái jafna kröfu á sig. Það er mín gagnrýni og mér finnst að það hefði átt að fara aðra leið í því efni.

Varðandi húsnæðismálin er uppbygging auðvitað mjög af hinu góða. Ég er hins vegar dálítið föst í þeim punkti að það sé ekki bara hægt að tala um hvað eigi að byggja mikið heldur líka hver eftirspurnin er. Síðan breytir það ekki því að uppbyggingin á húsnæði eða á íbúðum eða fasteignum núna mun ekki hafa róttæk áhrif á þær fjölskyldur sem eru þegar að glíma við sín lán. Það er minn punktur. Ég myndi vilja sjá einhver skref stigin þar til að mæta þeim hópi.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. þingmanni kærlega fyrir spurninguna. Ég þakka honum líka kærlega fyrir einkar gott samstarf í fjárlaganefnd og skal bara gera það fyrir hann hér og nú að segja að mér finnst frumjöfnuður fáránlegur mælikvarði á stöðu mála, þannig að ég haldi mig við að endurtaka mig af fundum nefndarinnar.

Varðandi aðhaldið þá liggur fyrir að það er auðvitað meira aðhald en var t.d. í fyrra, þetta flata aðhald sem farið er í, þannig að ég held að það sé alveg óumdeilt að það er farið þarna í einhverjar aðgerðir. Ég er hins vegar mjög ósammála aðferðafræðinni og ég er efins um að þetta aðhald sem er lagt upp með muni skila þeim árangri sem við viljum öll sjá, sem er lægri verðbólga, og að Seðlabankinn geti lýst því yfir við samþykkt þessara fjárlaga að nú sé hann að sjá þann takt og þann tón frá ríkisstjórninni að hann geti linnt vaxtahækkunum. Þar erum við auðvitað með þau ummæli frá honum sjálfum að frumvarpið sé hlutlaust. Ég skil það þannig að það geri ekki illt verra.


Ræðumaður: Þorbjörg Sigríður Gunnlaugsdóttir

Virðulegi forseti. Ja, með kaupmáttinn, það er hægt að nefna alls konar punkta og taka punktstöðu hér og þar og horfa út frá því. Staðreyndin er samt þessi sem ég nefndi hér í ræðu minni, hvernig sveiflan er á Íslandi og hefur verið síðastliðin 20 ár í samanburði við OECD-löndin.  Punkturinn minn er þetta sérkenni og þessi meinsemd í íslenska hagkerfinu sem er þessar miklu og kostnaðarsömu sveiflur sem gera t.d. kjarasamninga erfiðari af því að fólk er eilíflega að búast við höggi, búast við sveiflu, búast við því að húsnæðislánin rjúki upp. Þessir sprettir og þessar sveiflur kosta heimilin, þær kosta atvinnurekendur, þær kosta ríkið og við verðum að geta rætt um þetta fyrir það sem það er. Það er sveiflukenndara umhverfi hér. Síðan varðandi framsetningu á vaxtakostnaði þá er þetta auðvitað bara sá vaxtakostnaður sem við okkur blasir og er rakinn í því meirihlutaáliti sem hv. þingmaður skrifar sjálfur undir, hækkar um 7 milljarða frá 1. til 2. umræðu.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hv. þingmanni kærlega fyrir spurninguna. Hún kom mér mjög lítið á óvart því að við höfum svo mikið rætt framleiðni og hagvöxt saman á fundum og mér hefur sýnst við vera skoðanasystkini þar frekar en hitt. Ég nefndi framleiðnina í samhengi við hvaða framtíðarmúsík er þar verið að teikna upp af því að það er, eins og hv. þingmaður veit, áhyggjuefni sem við höfum heyrt frá töluvert mörgum umsagnaraðilum sem hafa komið fyrir nefndina hver þróunin er að verða í þessa átt. Það er þá gjarnan undir þeim formerkjum að það þurfi að horfa til þess að við séum, eins og við höfum raunar talað um t.d. í samhengi við heimsfaraldur, að fjölga eggjum í körfunni og horfa á atvinnugreinar þar sem framleiðni er mikil. Með kaupmáttinn var ég að vísa til þess hver þróunin hefur verið síðastliðið ár í gögnum, m.a. frá BHM þar sem það sést alveg skýrt í hvaða átt hann hefur þróast.


Ræðumaður: Þorbjörg Sigríður Gunnlaugsdóttir

Virðulegi forseti. Einkunnarorð þessa fjárlagafrumvarps er í mínum huga orðið fórnarkostnaður. Fjárlagafrumvarp hverrar ríkisstjórnar birtir fyrir hvaða pólitík hún stendur. Pólitískar aðgerðir og aðgerðaleysi hafa áhrif á fólkið sem í þessu landi býr. Mín helsta gagnrýni á þetta fjárlagafrumvarp er að hér vantar ábyrgð og hér vantar réttlæti. Það er auðvelt að sjá ekki skóginn fyrir trjánum í fjárlagaumræðu og ég ætla mér þess vegna ekki að fara mikið ofan í einstaka liði því ég vil ræða hvernig ríkisstjórnarflokkarnir eru að skila af sér þessu verkefni. Ég ætla að fara yfir pólitískan ágreining okkar í Viðreisn við þessa nálgun þeirra því hér er uppi grundvallarágreiningur um hlutverk fjárlaga.

Stærsta verkefni stjórnmálanna núna er viðureignin við verðbólguna. Við verðum að ná henni niður en það er ekki sama hvernig það er gert. Aðferðir ríkisstjórnarinnar eru í mínum huga gagnslausar og af þeim er mikill fórnarkostnaður. Tregða ríkisstjórnarinnar við að takast á við verðbólguna, þessi tregða við að taka sér raunverulegt hlutverk við að koma jafnvægi á hagkerfið og berjast gegn þenslu, hefur orðið til þess að Seðlabankinn hefur þurft að taka mun harkalegri ákvarðanir í vaxtamálum en hann hefði gert ef ríkisstjórnin hefði axlað ábyrgð á sínum þætti málsins. Seðlabankinn hefur núna hækkað stýrivexti 14 sinnum á ekki svo löngum tíma. Þessar stýrivaxtahækkanir svíða sárt og af þeim er gríðarlegur fórnarkostnaður. Nær öllum kostnaði af verðbólgu og vaxtahækkunum er velt yfir á ungt fólk og barnafjölskyldur. Það er af þessari ástæðu sem ungar barnafjölskyldur eru að kikna undan verðbólgu og undan vaxtakostnaði á húsnæðislánum og það þarf að ræða það af alvöru hverjir það eru sem eru að taka þennan fórnarkostnað á sig.

Í því samhengi ætla ég enn og aftur að rifja upp að það hafa aldrei fleiri keypt sér fyrstu íbúð en á árunum 2020 og 2021 er hér rúlluðu auglýsingar um lágvaxtalandið Ísland. Þessi hópur er að taka á sig þungt högg vegna flatra vaxtahækkana á þau sem skulda, ungt fólk og barnafjölskyldur. Fórnarkostnaður síendurtekinna vaxtahækkana er um leið sá að byggingamarkaðurinn og fasteignamarkaðurinn er á leið í frost því vaxtahækkanir hafa neikvæð áhrif á byggingaráform verktaka og fyrir framan nefið á ríkisstjórninni er að teiknast upp næsta fasteignabóla. Fólk sem þráir að losna af leigumarkaði veit að þessi draumur er að verða enn fjarlægari. Ungt fólk í foreldrahúsum mun ekki geta keypt íbúð nema eiga bakland sem aðstoðar. Hvar eru varnir stjórnvalda gegn þessum afleiðingum vaxtahækkana? Hvar eru varnirnar gegn þessari kjarakrísu?

Virðulegi forseti. Fjárlögin í ár eru mikilvægari en oft áður. Hallinn á þessu frumvarpi ríkisstjórnarinnar er sem stendur 47 milljarðar og mun fara hækkandi í 3. umræðu. Þetta er niðurstaðan þrátt fyrir að tekjur ríkisins séu að aukast mjög mikið, þrátt fyrir auknar tekjur ríkisins vegna þenslunnar, og ríkisstjórnin hefur á fundum fjárlaganefndar boðað áfram verulegar lántökur á næsta ári, rándýrar lántökur. Þar vil ég nefna vaxtakostnaðinn eins og ég gerði í andsvörum við formann nefndarinnar fyrr í dag. Vaxtakostnaður íslenska ríkisins er í heimsins hæstu hæðum. Við erum eiginlega Evrópumeistarar ef við værum að keppa um vaxtakostnað og það er ekki titill sem við eigum að vera að sækjast eftir. Vaxtakostnaðurinn á næsta ári verður 117 milljarðar.

Meiri hlutinn talar núna um áframhaldandi sölu í Íslandsbanka en ekki vegna þess að ríkið eigi ekki að eiga marga banka heldur vegna þess að með því að selja bankann þá sé hægt að minnka lánsfjárþörf því lánin eru svo dýr. Þau eru að selja vegna þess hve skuldirnar eru dýrar. Svo það sé sagt þá styð ég áframhaldandi sölu en mér finnst þessi rökstuðningur vera lýsandi fyrir stöðuna. Það er ekki á hugmyndafræðilegum grundvelli sem selja á bankann heldur vegna þess að heimilisbókhaldið krefst þess.

Þegar við skoðum stóru myndina á Íslandi í dag þá blasir annað við en þessi mikli vaxtakostnaður. Það eru skattar á Íslandi. Íslensk heimili og almenningur á Íslandi borgar háa skatta. Um önnur hver króna sem hagkerfið skapar fer í skatta eða í lífeyrissjóði. Þetta er með því allra hæsta sem þekkist í öllum alþjóðlegum samanburði. Um 70% álagðra skatta og gjalda eru síðan borin af þriðjungi þjóðarinnar. Þetta er millistéttin á Íslandi og þetta eru fyrirtækin á Íslandi. Þetta er sama fólk og fær í dag engan stuðning ríkisins í þessum fjárlögum, fólk sem er að borga háa skatta, leggja mikið til samfélagsins og er að brenna upp af háum vaxtakostnaði í dag. Í aðstæðum eins og þessum þarf að sýna forystu í aðgerðum gegn verðbólgu. Það þarf að forgangsraða verkefnum eins og heimilin eru að gera núna í þessu ástandi.

Eins og ég sagði hafa þessi fjárlög meiri þýðingu í ár en oft áður vegna verðbólgunnar og vegna komandi kjarasamninga. Auðvitað er prinsippið að ríkið hafi ekki beina aðkomu en ríkið hefur hagsmuni af því að þessir kjarasamningar fari vel. Ríkið er stærsti atvinnurekandi landsins og á ekki að setjast í það hlutverk að vera beinlínis að torvelda samninga. Markmiðið með þessu frumvarpi ætti auðvitað að vera það að með samþykkt frumvarpsins geti meiri hlutinn á Alþingi lýst yfir því markmiði að vaxtahækkunum muni linna og ég tek eftir því að það gerir enginn þingmaður meiri hlutans hér inni. Við eigum engin tölusett markmið um það að þetta frumvarp muni leiða til þess að vaxtahækkunum linni og það er auðvitað „fundamental“ veikleiki á þessu frumvarpi.

Það eru teikn á lofti í íslensku samfélagi vegna þess að framleiðni er lítil. Þess vegna þarf stefna stjórnvalda að ýta undir fleiri greinar en þær sem einkennast af lítilli framleiðni. Hagkerfið stendur nefnilega ekki undir lífskjaraaukningu miðað við hvernig hagvöxtur hér á landi er að þróast. Meiri hlutinn nefnir þetta sjálfur í áliti sínu, að hagvöxtur á Íslandi geti á næsta ári orðið neikvæður á mann þegar tekið er tillit til fólksfjölgunar. Þetta er áhyggjuefni og þetta er ekki góð framtíðarmúsík fyrir Ísland.

Virðulegi forseti. Viðreisn hefði ekki skilað af sér fjárlagafrumvarpi eins og þessu. Gott samspil fjármála- og peningastefnu skiptir sérstaklega miklu máli á tíma þenslu í hagkerfinu. Rangar ákvarðanir verða þess valdandi og geta orðið þess valdandi að glíman við verðbólguna tapast. Hallarekstur hefur fylgt ríkisstjórninni allt hennar samstarf, í blíðu sem stríðu og algjörlega óháð efnahagsaðstæðum. Það er talað um kostnað vegna heimsfaraldurs en staðreyndin er sú, og tölurnar ljúga ekki þar um, að það var kominn faraldur í fjárlög þessarar ríkisstjórnar löngu fyrir heimsfaraldur, og það verður faraldur í fjárlögum þessarar ríkisstjórnar löngu eftir heimsfaraldur.

Núna glímir ríkisstjórnin við það verkefni að reyna að ná jafnvægi milli tekna og útgjalda og verðbólgan kallar á það að ríkið sé ekki að auka á þensluna. En það er eins og ríkisstjórnin hafi valið sér það leikskipulag að sækja ostaskera og draga hann þvert yfir allt bókhaldið; skera eins og eina jafna sneið af öllum verkefnum. Það aðhald sem hér er lagt til er flatt. Ekkert heimili sem stendur frammi fyrir erfiðleikum myndi nálgast verkefnið með þeim hætti. Ekkert heimili sem þarf að bregðast við erfiðleikum nálgast útgjöldin sín þannig. Útgjöld heimilisins eru ekki öll jafn mikilvæg og þegar þessari aðferðafræði er beitt þá gerist það líka að hér er heldur ekki horft á fórnarkostnaðinn.

Ég vil um aðferðafræði minna á þingsályktun Viðreisnar sem Alþingi samþykkti árið 2018 en ríkisstjórnin setti ofan í skúffu. Hún fjallar um að tryggja gæði, að tryggja hagkvæmni, að tryggja skilvirkni opinberra fjárfestinga; verkfæri sem væri gagnlegt núna við mat á því hvaða skref eigi að stíga í fjármálunum. Auðvitað er þetta erfiðari vinna því það þarf að rýna það hvaða verkefni gætu mögulega farið út, sum jafnvel í heild sinni, raunverulega hagræða verkefnunum en ekki bara fara í flatan niðurskurð og skerða þjónustu. Til að fara í svoleiðis verkefni þarf markvissa pólitík en þá þarf líka sameinaða ríkisstjórn.

Það er síðan sjálfstætt vandamál að ákvarðanir í þessum fjárlögum eru í mörgum tilvikum einfaldlega ekki byggðar á bestu gögnum vegna þess að gögnin eru ekki til. Meiri hlutinn nefnir þetta sjálfur í sínu áliti. Það er nefnt að það vanti gögn um hvaða aðgerðir myndu nýtast best og gagnast best á húsnæðismarkaði núna. Gögnin eru ekki til. Þetta er eitt mikilvægasta svarið um verðbólguna núna. Það er nefnt að það vanti gögn til að byggja ákvarðanir á, frekari ákvarðanir um ferðaþjónustu, það vanti gögn um áhrif af styttingu vinnuvikunnar, það vanti gögn um ótrúlega fólksfjölgun hér á landi og hvað búi þar að baki. Fjárlaganefnd hefur eftirlitshlutverki að gegna. Þegar gögnin liggja ekki fyrir þá verður þetta eftirlit auðvitað alltaf veikburða. Gögn, skilvirkni, virðing fyrir fjármunum.

Mig langar að nefna nokkrar birtingarmyndir, því ég er hér búin að vera að ræða fyrst og fremst um aðhald, um hvað getur gerst þegar við erum að taka ákvarðanir sem byggjast ekki á bestu gögnum og þar sem skilvirkni, virðing fyrir fjármunum og gæði eru ekki í forgrunni. Mig langar í því samhengi að tala um grundvallarþjónustu. Hér er mikið talað um heilbrigðiskerfið. Ríkisstjórnin boðaði að þar yrði ekkert aðhald. Mér þykir það í sjálfu sér ekki stór fullyrðing eða metnaðarfull því ekkert heimili myndi byrja á því að taka út lyfjakostnaðinn þegar harðnar í ári, en það er hægt að hagræða og það eru tækifæri til þess. Á sama tíma sjáum við þegar ákvarðanir hafa ekki byggst á bestu gögnum, þar sem gæði, skilvirkni og hagkvæmni hafa ekki verið í forgrunni, þegar ákvarðanir eru teknar og lögbundin verkefni líða fyrir.

Síðast í gær sáum við ömurlegar fréttir af fangelsum landsins sem hafa sætt niðurskurði samfleytt í 21 ár. Ísland er land þar sem það getur gerst að dæmdir ofbeldismenn afpláni ekki fangelsisdóma sína vegna þess að fangelsin eru svo fjársvelt. Rekstur eins og fangelsi er að stærstum hluta fastir rekstrarliðir; laun og rekstur fasteigna. Það er með öðrum orðum eiginlega ekki af neinu að taka. Þegar svona stofnanir sæta niðurskurði árum og áratugum saman verður niðurstaðan einfaldlega sú að stofnanir geta ekki lengur sinnt hlutverki því sem þeim er ætlað að sinna. Fangelsin á Íslandi hafa í dag ekki burði til að taka á móti mönnum og konum sem hafa verið dæmd til fangelsisvistar. Þetta er eins skýr áfellisdómur og hugsast getur yfir stjórnvöldum.

Skoðum fjárfestingar í samgöngum; mikilvægt byggðamál, en þegar sú aðferð er valin að fresta fjárfestingum, sem auðvitað getur þurft að gera, þá getur það líka gerst að arðsamar fjárfestingar séu þar á meðal, framtíðartekjur um leið. Ef markmiðið er að draga úr halla — og kannski er það bara þannig að það er ekki markmið að draga úr halla hjá þessari ríkisstjórn — þarf að meta arðsemi fjárfestinga þegar farið er í tiltekt.

Skoðum síðan þau verkfæri sem stjórnvöld eiga nú þegar og geta beitt á verðbólgutímum, Samkeppniseftirlitið t.d., sem fær einmitt á þessum tímum á sig talsvert aðhald. Hér fer ríkisstjórnin þá gegn því sem stjórnvöld alls staðar á Norðurlöndum gera núna á verðbólgutímum, hraustlegt aðhald hjá þeirri stofnun sem á að verja neytendur gegn afleiðingum fákeppni, stuðla að virkri samkeppni. Hún fær á sig aðhaldskröfu. Þetta eru þrjú dæmi: Fangelsin, samgöngur og samkeppnismál, kannski ekki þeir þættir sem vekja mesta athygli alla jafna í þessari umræðu en lýsandi fyrir ranga aðferðafræði, lýsandi fyrir það þegar gögn, skilvirkni, gæði og virðing fyrir fjármunum eru ekki leiðarstefið í ákvarðanatöku.

Virðulegi forseti. Efnahagsforsendur frumvarpsins í haust byggðust á spá Hagstofu Íslands sem hefur nú verið borin saman við nýjustu spá Seðlabanka Íslands og uppfærða spá Hagstofu Íslands. Það er núna búist við lægri hagvexti á næsta ári, um 2,1%. Verðbólga á næsta ári verður samkvæmt spám hærri en búist var við í upphaflegum forsendum frumvarpsins og verðbólguvæntingar eru háar. Verði hagvöxtur ekki meiri á næsta ári er eins og ég nefndi hætta á því að hagvöxtur á mann geti orðið neikvæður. Þetta nefnir meiri hlutinn sjálfur í nefndaráliti sínu og þetta er mikið áhyggjuefni. Þetta er ástæða þess að venjulegt fólk finnur ekki fyrir hagvextinum því á hvern og einn mann er hann lítill, jafnvel enginn.

BHM hefur réttilega bent á að hlutverk opinberra fjármála í sveiflujöfnun sé mikilvægara á Íslandi en í mörgum öðrum löndum. Í sterkri umsögn BHM um fjárlagafrumvarpið er varpað ljósi á áhugaverðar staðreyndir um íslenska hagkerfið. Kaupmáttur meðallauna hefur sveiflast fjórum sinnum meira síðastliðin 20 ár en innan OECD. Verðbólga jókst um helming milli áranna 2022 og 2023 sem er einsdæmi. Hún heldur áfram að aukast. Stýrivextir eru rúmlega tvöfaldir á við meðaltal í öðrum svokölluðum háþróuðum ríkjum OECD, þeir eru hærri en í nágrannalöndum okkar, hærri en á evrusvæðinu. Auðvitað gerir þessi veruleiki gerð kjarasamninga flóknari hér á landi. Þess vegna verðum við að viðurkenna meinsemdina sem einkennir íslenskt samfélag og er þessi óstöðugleiki í hagkerfinu, því af þessum óstöðugleika er ofboðslega mikill kostnaður.

Aðeins um tekjur ríkisins og skuldir. Tekjur ríkisins aukast um einhverja 200 milljarða milli ára, m.a. vegna verðbólgunnar, það sturtast inn tekjur en hallinn er engu að síður niðurstaðan. Á bak við það sem ríkisstjórnarflokkarnir hafa kallað afkomubata er sem sagt fyrst og fremst höfuðóvinurinn sjálfur, verðbólgan. Þessar tekjur munu síðan hverfa með verðbólgunni. Þess vegna er hættulegt að nota þessar tekjur í ný útgjöld. Þetta hafa Samtök atvinnulífsins gagnrýnt og tala raunar um þessar nýju tekjur eða þessar óvæntu tekjur sem tekjufroðu. Þetta gagnrýndi fjármálaráð og það hefur beint því til stjórnarinnar að verja nýjum tekjum ekki sjálfkrafa í ný útgjöld heldur frekar í það að greiða niður skuldir.

Samtök atvinnulífsins hafa reyndar líka nefnt að það séu tóm orð, orðin tóm hjá ríkisstjórninni, að ætla að tala um að vaxa út úr vandanum þegar vextirnir eru orðnir þetta háir. Þarna erum við aftur komin að rándýrum lántökum ríkisins sem fáir hérna inni tala um eða nefna. En auðvitað getur það ekki gengið upp í umræðu um fjárlög að ætla bara tala um útgjöld en ekki um kostnað, bara um tekjur en ekki um lán. Eins og ég nefndi áðan þá kom það fram fyrir fjárlaganefnd og kemur fram í gögnum þessa máls að á næsta ári verður áframhald á verulegum lántökum ríkisins. Þetta eru sturlaðar upphæðir sem hafa mikil áhrif á getu okkar til að styrkja heilbrigðiskerfið, til að halda við vegum, til að efla samgöngur, til að fjárfesta í löggæslu. Það hefur verið talað um það að ríkið sé að borga í aukavaxtakostnað um 70 milljarða á ári vegna krónunnar. Ekkert Evrópuríki borgar jafn hátt hlutfall í vexti og við.

Þegar við höfum í huga það sem ég hef nefnt hér núna, að almenningur á Íslandi greiðir háa skatta, þá er merkilegt til þess að hugsa að fjárfesting í þessum grunnþáttum sé samt ekki meiri en reyndin er; ekki í löggæslu, ekki í heilbrigði, ekki í samgöngum. Og þegar þessi mikli, þessi hái, þessi sturlaði vaxtakostnaður er settur í samhengi við fjárfestingar í þjónustu og innviðum þá verður myndin nokkuð skýr. Vaxtakostnaðurinn veikir getu stjórnvalda til að fjárfesta í þjónustu fyrir fólkið í landinu en rándýrar lántökur ríkisins eru lítið ræddar hér. Við heyrum nánast ekkert um einhver markmið um að komast undan þessum kostnaði þrátt fyrir að við séum á pari við þjóðir sem eru með allt niður um sig; Grikkland og Ítalíu.

Það gengur ekki upp í ábyrgri umræðu um fjármál ríkisins að standa hér og tala bara um útgjöld en aldrei um kostnað. Viðreisn tekur ekki þátt í þeirri nálgun. Það er ákveðin meðvirkni í gangi hvað þetta varðar. Gengi íslensku krónunnar sveiflast upp og niður, erfiðara að gera fjárhagsáætlanir fram í tíma, hvort sem er fyrir heimilin, ríkið, fyrirtækin eða sveitarfélögin. Bara frá 1. umræðu fjárlaga í september hefur vaxtakostnaður ríkisins hækkað um 7 milljarða; breytt spá frá því í september. Þegar allt fer hér á hliðina reglulega er okkur sagt að það séu miklir kostir í þessum sveigjanleika. Sveigjanleikinn svokallaði birtist núna þannig að í öllum nágrannalöndum okkar er verðbólgan komin niður í 2–5% á meðan við erum enn með 8% verðbólgu. Þetta er vissulega sveifla, það má kalla þetta sveigjanleika en þetta er vond sveifla. Allir finna fyrir háum vöxtum; heimilin, bændur, byggingarverktakar, sveitarfélög og ríkissjóður. Heimilin á Íslandi borga 11–12% í húsnæðisvexti en heimili í Færeyjum 4%. Færeyjar tengjast evru í gegnum danska krónu.

Það þarf að segja það upphátt, það þarf að taka samtalið upphátt og þroska umræðuna um það hvað það kostar almenning og heimilin að vera með örgjaldmiðil. Þessi kostnaður blasir við okkur í dag og það þarf að losa aðeins um meðvirknina, rausið sem byrjar um að það megi ekki tala krónuna niður. Ég verð að viðurkenna að ég staldra alltaf dálítið við þann punkt að það megi eiginlega ekki ræða gjaldmiðilinn upphátt því að það sé hægt að tala hann niður. Er hann þá ekki dálítið vankaður fyrir ef hann þolir ekki samtalið, ef gjaldmiðillinn okkar þolir ekki samtalið, það megi ekki tala hann niður? Ég er hér að ræða um stöðuna fyrir árið í ár og næsta ár í veruleika krónunnar en það væri óábyrgt að standa hér í umræðum um útgjöld ríkisins og kostnað ríkisins og tala ekki um þennan mikla útgjaldaleka sem vaxtakostnaðurinn er fyrir ríkissjóð, og val á gjaldmiðli speglar pólitískt hagsmunamat. Ég er, eins og ég segi, að reifa stöðuna fyrir árið í ár og næsta ár en það er bara þannig að þetta eru stórar réttlætisspurningar eins og um fyrirtækin 250 sem hafa yfirgefið krónuna og njóta lánskjara sem eru allt önnur en veruleiki heimilanna.

Ég ætla að ræða aðeins frekar um hagvöxtinn því landsmenn hafa fengið að heyra — óbærileg spenna. Þú verður bara að hafa þig aðeins hægan með hagvöxtinn af því að nú erum við komin í æsispennandi kafla um heimilin, Stefán Vagn. Nú blasir við stöðnun í lífskjörum á Íslandi og ekki síst hjá millistéttinni. Kaupmáttur ráðstöfunartekna á mann er að minnka og hefur dregist saman undanfarið ár. Öllum kostnaði af verðbólgu og vaxtahækkunum hefur, eins og ég nefndi áðan, verið velt yfir á ungt fólk og barnafjölskyldur, og ég myndi segja minni fyrirtækin líka sem eru að taka á sig þessar vaxtahækkanir og eru auðvitað að móttaka 1% skattahækkun á sig að ári. Þess vegna er ég á því að það eigi að sýna heimilum landsins stuðning núna, stuðning vegna ofsalegra séríslenskra vaxta og verðbólgu, og það verði best gert með bótum sem taka utan um þær aðstæður; vaxtabótum, húsnæðisbótum, að einhverju marki mætti skoða barnabætur. Þetta yrði tímabundið úrræði vegna ástandsins núna og fengi að fara hærra upp tekjustigann en hefur verið, tímabundið viðbragð við ástandinu núna, alveg eins og Alþingi hefur jafnan brugðist við þegar efnahagsaðstæður hafa tímabundið kallað á það og ég minni á heimsfaraldurinn í því samhengi. Þetta myndi Viðreisn gera ef við værum með fjármálaráðuneytið núna. Þetta er réttlætismál.

Opinberir sjóðir eru hins vegar auðvitað ekki botnlausir og það held ég að Viðreisn skilji betur en a.m.k. raddir margra annarra flokka og við verðum að stefna að því að komast úr þeirri stöðu að ríkið sé að niðurgreiða vaxtakostnað. En á meðan við erum í þeirri stöðu að vera með þann gjaldmiðil sem við erum með í landinu og halda úti örgjaldmiðli þá held ég að við verðum í fjárlagaumræðu á Alþingi að ræða mikið um vaxtakostnað heimila og ríkisins. Við verðum mikið að tala um skakka samkeppnisstöðu íslenskra fyrirtækja. Við verðum mikið að tala um rándýr lán íslenska ríkisins, því það kostar að horfa aldrei til lengri tíma.

En þá er það hagvaxtarkaflinn sem menn hafa beðið hér eftir óþreyjufullir. Landsmenn hafa fengið að heyra að hér sé verðbólga en ekki annars staðar vegna þess að hér sé svo mikill hagvöxtur. En það er hins vegar auðvitað bara hin hliðin á sama peningnum. Núna er sérstakur kafli í áliti meiri hlutans þar sem þau fjalla um það sem Viðreisn hefur lengi verið að benda á, að hagvöxturinn er í raun bara drifinn áfram eða fyrst og fremst drifinn áfram af mikilli fólksfjölgun, af miklum innflutningi á vinnuafli. Ör fjölgun íbúa og starfa drífur þennan vöxt. Í samanburði við aðrar þjóðir þá er það þannig að það er erfitt að finna dæmi um viðlíka fólksfjölgun og hjá okkur í dag. En á sama tíma og hagvöxturinn blasir við þá er, eins og ég segi, hagvöxturinn um leið lítill þegar við förum að skoða hver hann er á mann. Það helst aftur í hendur við þá skýringu að það er fólksfjölgunin sem er fyrst og fremst hér að baki. Hagvöxtur á hvern íbúa á Íslandi var enginn á árunum 2017–2022 og þá er skiljanlegt að venjulegt fólk finni ekki fyrir hagvextinum því að hagsældin er kannski ekki að aukast. Sprenging í fólksfjölda er líka ein helsta ástæða þess að raunverð húsnæðis hefur tvöfaldast á Íslandi á síðustu tíu árum. Ég myndi vilja vitna í orð fyrrverandi seðlabankastjóra, Más Guðmundssonar, sem sagði í viðtali fyrr í sumar, með leyfi forseta:

„Við verðum að hætta að tala um að þetta sé fasteignamarkaðnum að kenna.“

Hann er þar að benda á að umsvifin séu einfaldlega umfram það sem kerfið þoli, það sé of mikil innlend eftirspurn. Þegar íbúum fjölgar þetta mikið þá má auðvitað gera ráð fyrir því að það hafi veruleg áhrif á eftirspurn eftir húsnæði, vöru og þjónustu og markaðurinn í dag ræður ekki við að mæta þörfinni fyrir húsnæði. Svo einfalt er það. Þá þarf kannski að fara að horfast í augu við það hvort við þurfum einhver stýritæki sem dempa sveiflur og vöxt í ferðaþjónustu ef hann verður of mikill, setja t.d. mörk á byggingu fyrir gistirými í þéttbýli, takmarkanir, eitthvert skýrara regluverk um heimagistingu, Airbnb, til að tryggja húsnæðisöryggi fólksins sem hér býr og ekki síst á höfuðborgarsvæðinu þar sem við finnum þetta hvað ákafast.

Ferðaþjónustan er okkar verðmætasta útflutningsstoð, gríðarlega mikilvæg atvinnugrein sem hefur reynst þjóðinni vel, skilar hingað miklum tekjum. Hún hefur reynst landsbyggðunum mikil lyftistöng og ég vil leyfa mér að segja nýsköpun, og ég hef talað fyrir því áður hérna inni hvort það mætti ekki dreifa henni betur um landið í þágu byggðanna og það mætti skoða einhverja hvata til þess. En ferðaþjónustan veldur ytri áhrifum á hagkerfið. Hún hefur sem atvinnugrein ýmsar aukaverkanir og gistináttagjaldið er þess vegna tímabær aðgerð sem eykur jafnræði í skattlagningu milli atvinnugreina. Ég tek undir gagnrýni Samtaka ferðaþjónustunnar á það ójafnræði sem hefur ríkt milli mismunandi gistinga, þ.e. hótela og heimagistingar. Stefnumörkun í þessa veru þarf að vinnast og vera í breiðri sátt við greinina sjálfa en ekki síður við samfélagið og á meðan það er ekki skýr stefna um ferðaþjónustuna og æskilegan hraða og vöxt hennar eða skýr atvinnustefna þá verður mjög erfitt að koma húsnæðismarkaðnum í jafnvægi. Það er ekki hægt að ræða húsnæðismarkað án þess að ræða ótrúlegan vöxt ferðaþjónustunnar á honum og án þess að ræða möguleika fólks á að eignast húsnæði.

Enn heyrum við hér inni í þessum sal að það er fyrst og fremst talað um húsnæðismarkaðinn með þeim gleraugum á nefinu að hér sé framboðsskortur. En getur það verið rétt lýsing á ástandinu þegar staðan er sú að við erum heimsmeistarar í fólksfjölgun? Þegar eftirspurnin er slík að við getum sagt að við séum heimsmeistarar í fólksfjölgun, er þá rétt að beina kastljósinu eingöngu að því hvað sé verið að byggja mikið? Í nýlegri skýrslu OECD um íslenskt efnahagslíf kemur fram að fjöldi ferðamanna á hvern íbúa sé sá langhæsti hér í OECD, hlutfallslegur fjöldi starfandi í ferðaþjónustu sá mesti í OECD-samanburðinum líka, fyrir utan Möltu. OECD mælir þar með tilteknum aðgerðum fyrir ferðaþjónustuna með það fyrir augum að stemma stigu við verðbólgu og framleiðsluspennu. Í þessu ljósi er það skref sem ríkisstjórnin hyggst stíga um gistináttagjald eðlilegt og þarft. Ef við höfum metnað fyrir þessari mikilvægu og góðu atvinnugrein og metnað fyrir íslensku samfélagi þá þarf að setja einhverja umgjörð. Tækifærin fyrir greinina eru mikil og óskandi að sú vinna sem nú stendur yfir við stefnumörkun fyrir greinina skili árangri fyrir góða grein, fyrir innviðina og samfélagið í heild.

Að þessu sögðu um gistináttagjaldið þá mun Viðreisn hins vegar áfram almennt tala gegn aukinni skattheimtu því almenn skattheimta á Íslandi er mikil. Við greiddum t.d. atkvæði gegn nýjustu skattheimtu ríkisstjórnarinnar gagnvart almenningi vegna áforma um byggingu varnargarða. Til þess þurfti alls ekki að hækka neina skatta. Það voru á engan hátt þannig útgjöld að þau kölluðu á skattheimtu heldur voru í mínum huga fyrst og fremst ákveðinn spegill á skattablæti þessarar ríkisstjórnar.

Mig langar stuttlega að ræða um háskólastigið í áliti meiri hlutans. Íslendingar hafa varið mun minna til háskólastigsins en önnur lönd um árabil. Norðurlöndin hafa öll átt háskóla á topp 100 í heiminum. Sem stendur á Ísland engan háskóla á topp 500. Pólitískt sinnuleysi hefur um þessa stöðu að segja og hérna myndi ég aftur vilja vísa í umsagnir BHM sem hefur raunar gengið svo langt að tala um hungurleika háskólastigsins. Ég veit ekki hvort ég tek undir það orðalag en mér fannst það nokkuð gott.

Birtingarmyndirnar um pólitískar áherslur á menntun eru alls staðar í íslensku samfélagi og nú síðast í fréttum af stöðu íslenskra barna á PISA-mælikvarða. Auðvitað hafa ekki allar þessar ákvarðanir með fjármögnun að gera en ég er þeirrar skoðunar að við ættum að verja langtum meiri tíma og kröftum í þessum sal í að tala um menntun í samhengi við framtíðarmynd þjóðarinnar. Þegar við erum að ræða framtíðarmúsík og þau vandamál sem blasa við okkur varðandi framleiðni er ótrúlegt hversu lítið er um það rætt hversu lítil arðsemi fólks er af því að fara í háskólanám á Íslandi. Kostnaður á móti ábata er hvað minnstur á Íslandi samkvæmt því sem rakið er í gögnum frá BHM og í fjárlaganefnd höfum við fengið gögn um að líklegt sé að næsta vor hafi háskólamenntaðir hjá ríki horft upp á fimm ára stöðnunartímabil í kaupmætti. Markmiðið hlýtur að vera að Ísland sé land þar sem háskólamenntun borgar sig og að við stefnum að því að okkar unga fólk sem fer utan til náms velji að koma hingað til baka.

Stóra myndin af Íslandi hefur verið sú að jöfnuður tekna hefur verið meiri á Íslandi en á öðrum Norðurlöndum en nú blasir við stöðnun í lífskjörum og það blasir við að mér sýnist í þessari 2. umræðu að það eigi að velta öllum kostnaði verðbólgunnar yfir á millistéttina. Það er hópur sem er nú þegar, eins og ég rakti áðan, að borga háa skatta og finnur rækilega fyrir vaxtahækkunum. Þetta reikningsdæmi getur ekki gengið upp til lengri tíma því að það mun hafa alvarlegan fórnarkostnað í för með sér. Þess vegna hefðum við viljað, eins og ég nefndi áðan, tímabundið úrræði, sérstaklega í ljósi þess að millistéttin horfir núna upp á tímabil kaupmáttarstöðnunar. En hvað sjáum við í þessu fjárlagafrumvarpi? Framlag vegna vaxtabóta lækkar um 700 millj. kr. frá því í fyrra.

Virðulegi forseti. Í mínum huga snýst skynsamleg velferðarstefna um að forgangsraða fjárfestingu í þágu almannahagsmuna. Hún snýst um að sýna hófsemi í skattlagningu. Nálgunin á að vera sú að kerfin eigi að vera til staðar fyrir fólkið í landinu en ekki öfugt og ég verð að viðurkenna að ég get ekki skilið hvernig ríkisstjórnarflokkarnir þrír hafa farið í gegnum allt haustið, séð og heyrt allt það sem við höfum séð um áhrif vaxtahækkana á heimilin, og ætla að draga úr stuðningi við heimilin í kjölfarið. Ábyrg hagstjórn snýst um að fara vel með fjármuni almennings og grunntakturinn í þessu fjárlagafrumvarpi er að mínu viti pólitískt rangur og þetta eru ekki fjárlög sem ég mun styðja óbreytt. Verkefnið núna snýst um ábyrgð og það snýst um réttlæti. Það vantar í mínum huga upp á ábyrgð og það vantar upp á réttlæti í þessum fjárlögum og af þessari stefnu held ég að geti orðið fórnarkostnaður fyrir íslenskt samfélag sem við viljum ekki sjá.


Ræðumaður: Þorgerður Katrín Gunnarsdóttir

Virðulegur forseti. Það er nákvæmlega þannig og þessi hringlandi varðandi ráðuneytin er náttúrlega bara dæmigerður og birtingarmynd þess hvers konar hringlandi er hjá ríkisstjórninni í öllum hennar ákvörðunum eða ákvörðunarleysi. Það er það sem við í Viðreisn erum að kalla eftir: Takið ákvarðanir. Nei er líka svar, segið fólki hvað þið viljið.

Ég vil spyrja hv. þingmann um veiðigjöldin. Ég er innilega sammála því að það á að hækka veiðigjöldin, það er borð fyrir báru og vel það og hv. þingmaður fór vel yfir þann þátt. Ég vil hins vegar spyrja, af því við erum báðar svolítið í að hugsa hvað svo, hver er framtíðin, hvað við ætlum að gera: Er hv. þingmaður og Samfylkingin reiðubúin að skoða markaðsleiðina í sjávarútvegi? Það hefur m.a. verið undirstrikað af Jóhannesi Nordal í sinni ævisögu, hann hnykkir á því í sinni bók að hann hefði talið réttast að fara markaðsleiðina þegar kemur að ákvarðanatöku um það hvert auðlindagjaldið eigi að vera. Við erum sammála um að það eigi að hækka þetta. En mig langar að spyrja hvort Samfylkingin sé nokkuð búin að gefast upp á markaðsleiðinni í sjávarútvegi.


Ræðumaður: Þorgerður Katrín Gunnarsdóttir

Virðulegi forseti. Ég vil þakka hv. þingmanni fyrir snjalla ræðu og margt sem ég var sammála og annað ekki eins og gengur, en ræðan var áhugaverð og yfirgripsmikil. Við í Viðreisn höfum, alveg frá því að þessi ríkisstjórn komst á laggirnar fyrir sex eða sjö árum síðan, varað eindregið og ítrekað við aðhaldsleysi í fjármálum. Hún hefur getað skýlt sér á bak við Covid í millitíðinni en við vöruðum við þessu löngu fyrir Covid. Við vorum hrædd um það yrðu lausatök í ríkisfjármálum og það hefur komið á daginn. Við vorum að vara við nákvæmlega þessu ástandi. Ég sakna þess að þessar erfiðu ákvarðanatökur og samtöl eru ekki tekin við ríkisstjórnarborðið, það hefur greinilega ekki verið gert.

Það sem ég vil hins vegar spyrja hv. þingmann er hvort hún sé sammála mér í því að næsta ríkisstjórn verði að gefa skýr skilaboð um að það verði aðhald í ríkisfjármálum og ríkisstjórnin eigi þá byrja á sjálfri sér og segja: Það verða ekki tólf ráðherrar hér á Íslandi heldur tíu. Við byrjum á því að fækka ráðherrum og ráðuneytum og sendum þannig skilaboð út í allt stofnanakerfið um að það verði sýnt aðhald í ríkisrekstri. Fyrir utan það að ég er líka sannfærð um að ráðuneytin sem slík verða sterkari sem stjórnsýslustofnanir.


Ræðumaður: Sigmar Guðmundsson

Frú forseti. Ég þakka hv. þingmanni fyrir svarið. Það var komið inn á vaxtamuninn í ræðu hans áðan, skort á samkeppni á fjármálamarkaði og verðtrygginguna og sitthvað fleira. Allt eru þetta hlutir sem snúa að mjög sterku leyti beint að því að við erum með sveiflóttan gjaldmiðil sem ekki nokkur einasti aðili úti í heimi hefur nokkurt traust á. Það er nú eitt af því sem ég vildi nefna hér. Hækkun á bankaskattinum upp á 30 milljarða er ansi brött, verð ég að segja. En ég hnýt hins vegar um annað, sem er hækkun á veiðigjöldum. Nú er ég sammála hv. þingmanni í því að útgerðin getur greitt meira til samfélagsins fyrir réttinn til þess að veiða í fiskveiðilögsögunni en það er talað um markaðsverð fyrir aðgang að auðlindinni. Við í mínum flokki höfum skilgreint þetta þannig að það væri rétt að bjóða upp heimildir og finna þannig út markaðsverðið frekar en að einhver reikniregla,  sem ákveðin er hér í þessum sal og einhverjir sérfræðingar fara eftir, ákvarði það. Mig langar að  fá það fram hjá hv. þingmanni: Hvernig ætlar Flokkur fólksins að finna út markaðsvirðið?


Ræðumaður: Sigmar Guðmundsson

Frú forseti. Ég vil þakka hv. þm. Eyjólfi Ármannssyni fyrir ræðuna og ég ætla að taka undir sumt af því sem hér var sagt. Ég er þeirrar skoðunar að þetta fjárlagafrumvarp gangi alls ekki nógu langt í því að koma okkur eitthvað áfram í baráttunni gegn verðbólgu. Það er algerlega óásættanlegt að stýrivaxtastigið sé að festast í þessari tölu til lengri tíma eins og blasir við. En mig langaði samt að spyrjast fyrir um hjá hv. þingmanni um ákveðna hluti sem snúa að þeim breytingartillögum sem Flokkur fólksins er að gera núna. — Væntanlega er klukkan ekki rétt hjá mér. Það er talað um að stöðva áframhaldandi bankasölu. Eins og við vitum er gert ráð fyrir því að selja helminginn á eftirstandandi hlut í Íslandsbanka á næsta ári og restinni síðan á árinu þar á eftir. Það eru áformin. Við vitum svo sem ekki nákvæmlega hvað kemur fyrir hlutinn en þetta gætu verið í kringum 40 milljarðar og það munar nú um minna í ríkisrekstrinum en þessar fjárhæðir. Ég er reyndar þeirrar skoðunar …

Það er bara ein mínúta til andsvara þegar það eru fjórir.

Ég er reyndar þeirrar skoðunar að svona einskiptistekjur eigi helst að fara í það að greiða niður skuldir og þarna erum við að tala um 80 milljarða á næsta og þar næsta ári. Ég vil reyndar selja Landsbankann líka til að grynnka á skuldum en það er kannski lengri tíma mál.  Hvernig hyggst Flokkur fólksins mæta þessu tekjutapi ríkissjóðs?

Forseti vill minna hv. þingmenn á að virða tímamörk. Þegar fjórir þingmenn eru til andsvara þá gefst bara ein mínúta.


Ræðumaður: Þorbjörg Sigríður Gunnlaugsdóttir

Virðulegi forseti. Næst langar mig til að spyrja hv. formann út í hallann í þessu frumvarpi sem stendur í 47 milljörðum. Þetta er niðurstaðan þrátt fyrir að tekjur ríkisins séu að aukast mjög mikið, um 200 milljarða milli ára, m.a. vegna verðbólgunnar. Það sturtast inn tekjur, svo miklar að það hefur verið talað um tekjufroðu. Ríkisstjórnin er áfram að boða verulegar lántökur á næsta ári, rándýrar lántökur, og vaxtakostnaðurinn á næsta ári er fyrirhugaður 117 milljarðar kr. Hallareksturinn hefur fylgt ríkisstjórninni allt þetta samstarf. Það var kominn faraldur í fjárlög fyrir heimsfaraldur og mér sýnist að hann verði hérna eftir faraldurinn líka. Mig langar til að spyrja formanninn út í afstöðu hans til vaxtakostnaðarins. Þarf ekki að ræða meira um það hvað ríkið er að verja, ég ætla að leyfa mér að segja það, sturluðum fjárhæðum í vaxtakostnað? Auðvitað blasir við að þetta hefur áhrif á burði og getu okkar til að fjárfesta í innviðum og þjónustu. Hefur formaður nefndarinnar ekki áhyggjur af að þetta sé vaxtakostnaðurinn á hans vakt?

Ég minni þingmenn á ræðutímann.


Ræðumaður: Þorbjörg Sigríður Gunnlaugsdóttir

Virðulegi forseti. Mig langar til að spyrja hv. formann fjárlaganefndar aðeins út í efnahagsforsendurnar að baki fjárlagafrumvarpinu. Ég held að við séum öll eða ættum öll í þessum sal að vera sammála um að stærsta verkefni okkar í þessu frumvarpi sé glíman við verðbólguna og stærsta spurningin sé einfaldlega sú hvort fjárlagafrumvarpið hafi burði í það að kæla hagkerfið, draga úr verðbólgu og vinna með peningastefnunni. Síðan er kannski sú pólitíska spurning hvernig byrðunum er dreift í þessu verkefni. Ég geri miklar athugasemdir við það að nær öllum kostnaði af verðbólgu og vaxtahækkunum sé núna er velt yfir á ungt fólk og barnafjölskyldur og það sé enginn stuðningur við þennan hóp, fólkið sem trúði t.d. á hið svokallaða lágvaxtaskeið. En í fyrstu atrennu langar mig að spyrja út í efnahagsforsendurnar.

Þjóðin spyr hvers vegna það þurfi þrefalt hærri vexti á Íslandi og fær jafnan það svar að það sé vegna þess að hér sé svo mikill hagvöxtur. Frá árinu 2017 hefur vissulega verið hagvöxtur hér á landi og nokkuð kraftmikill en þegar við skoðum hann á hvern íbúa þá sjáum við að svo er ekki. Íbúafjöldi landsins hefur á sama tíma margfaldast, 23-faldast á við það sem er að gerast annars staðar í Evrópu, þannig að það er fyrst og fremst fólksfjölgun á bak við hagvöxtinn. Þetta er innflutt vinnuafl, m.a. í ferðaþjónustu og byggingargeiranum og allt gott og blessað með það. Þessi mikla fólksfjölgun er ástæða þess að raunverð húsnæðisverðs hefur tvöfaldast á Íslandi undanfarin tíu ár. Meiri hlutinn talar um í áliti sínu um fólksfjölgun í samhengi við efnahagsforsendur og nefnir síðan að hagvöxtur á mann á næsta ári geti orðið neikvæður og flaggar framleiðni, skorti á framleiðnivexti sem ég hef mjög miklar áhyggjur af í samhengi við hvaða framtíðarmynd er verið þar að teikna upp fyrir Ísland ef hagvöxtur á mann er orðinn neikvæður og framleiðnin fer lækkandi. Ég spyr formann nefndarinnar: Hvað er það í þessu frumvarpi sem speglar aðgerðir til að vinna gegn þessari þróun?


Ræðumaður: Guðbrandur Einarsson

Virðulegur forseti. Ég ætla ekki að hafa mörg orð um þetta mál. Það hefur verið á dagskrá velferðarnefndar núna síðustu fundi og um þetta hefur náðst breið samstaða því að ég held að við skiljum þetta öll og við viljum öll tryggja að staða Grindvíkinga verði eins góð og hægt er. Við vitum auðvitað að við getum ekki bætt Grindvíkingum allt það sem þeir eru að glíma við þessa dagana en við getum þó lagt okkar lóð á vogarskálarnar til að tryggja bæði húsnæðisöryggi þeirra með einhverjum hætti og fjárhagslega afkomu sem skiptir auðvitað miklu máli til að fólk geti unnið að öðrum hlutum sem snúa að andlegri líðan, þátttöku einstaklinganna í daglegu lífi, félagsmálum, íþróttum og tómstundum.

Í mínum huga er það virðingarvert að Alþingi skuli taka á þessum hlutum á þennan hátt og ég hef ekki heyrt neinn andmæla því að til þessara aðgerða skuli gripið. Hins vegar getum við auðvitað haft skoðanir á ýmsu þegar kemur að útfærslu á slíkum aðgerðum.

Ég hef ekki stórar áhyggjur af því að þetta virki ekki en það eru þarna einstök atriði sem kannski þarf að huga að. Ég nefndi í andsvörum við hæstv. innviðaráðherra m.a. upphæðirnar sem fram koma í þessu. Þarna er verið að horfa til þess að einstaklingur geti fengið 150.000 kr. í húsnæðisstuðning, tveir í heimili geta fengið 198.000 kr., þrír í heimili 232.000 kr. og fjórir eða fleiri 252.000 kr. Ég gat ekki annað heyrt á hæstv. ráðherra en að húsnæði fyrir fleiri en fjóra væri nánast á sömu kjörum og fyrir fjóra. Ég nefndi þetta við formann Verkalýðsfélags Grindavíkur þegar hann mætti á fund velferðarnefndar um þetta og hann var nú ekki sammála ráðherranum í því að þessi upphæð væri sú sama hvort sem fjölskyldumeðlimir væru fjórir eða sex, það hlyti að vera dýrara að leigja stærra hús fyrir fleiri einstaklinga, þannig að ég er ekki alveg klár á því hvort þessar upphæðir mæti þeim markmiðum sem við erum að reyna að uppfylla. Og ég gat líka heyrt á ráðherra að þetta væri sirka 70% af væntanlegri húsaleigu. Ef einbýlishús kostar 400.000 kr. fyrir fjóra er 70% af því 280.000 kr. en þarna er verið að ræða um 250.000 kr., þannig að ég er ekki endilega alveg dús við þessar upphæðir, hvort þær dugi hreinlega til þess að tryggja það að fólk geti náð að greiða þetta og framlag ríkisins verði 70% í húsaleigu. En það er kannski spurning hvort það eigi yfir höfuð að vera 70%, hvort það megi alveg vera minna, en þetta er auðvitað bara pólitísk ákvörðun sem við erum að taka hér.

En ég vil bara gleðjast yfir þeim aðgerðum sem hafa farið af stað samhliða því að þetta frumvarp hefur verið smíðað. Við sjáum t.d. að félag eins og Bríet, sem er leigufélag í eigu ríkisins, hefur farið af stað og auglýst eftir íbúðum og ég veit til þess að það hefur sett sig í samband við m.a. íbúðareigendur í Njarðvík og óskað eftir því að fá leiguíbúðir. Síðan er í þessari húsnæðisstefnu sem verið er að tala um núna verið að horfa til hlutdeildarlána á næsta ári upp á margfalda þá upphæð sem hefur verið og það ætti að hjálpa til. Síðan þarf að fara bara á fullu eins og gert var eftir Eyjagosið og sjá til þess að við getum byggt hratt. Við þurfum með einhverjum hætti að fara í svipaðar aðgerðir og farið var í þegar viðlagasjóðshúsin komu til landsins á sínum tíma. Þó að þau hafi að ákveðnum hluta, kannski stærstum hluta, verið fjármögnuð af öðrum en okkur þá kunnum við aðferðina. Við vitum hvernig er hægt að gera þetta, við eigum land og við þurfum bara að sækja þessi hús. Við erum búin að vera að velta þessu á milli okkar og tala um húsnæðisskort og það gerist ekkert og það er alltaf sami húsnæðisskorturinn til staðar en þetta er átak. Við vorum með húsnæðisskort fyrir þannig að við verðum bara að fara af alefli í þetta. Og af því að Suðurnesin standa nú hjarta mínu nær en mörg önnur svæði þá erum við þar með svæði sem herinn erfði ríkið að á sínum tíma sem fékk nafnið Ásbrú. Þar er byggingarland sem ríkið á. Það er ekkert langt síðan að ríkið eða Kadeco, Þróunarfélag Keflavíkurflugvallar, sem er í eigu ríkisvaldsins, auglýsti byggingarrétt fyrir 150 íbúðir til sölu í Ásbrú. Þar er nánast tilbúið skipulag sem hægt væri að nýta í þetta, fyrir utan að það er hægt að byggja nánast annan Reykjanesbæ á Ásbrúarsvæðinu. Það þarf auðvitað að tryggja innviði samhliða. En við þurfum ekkert að leggjast á hnén og segja: Það eru ekki til lóðir. Þær eru til. Það þarf ekki alltaf að vera í miðborg Reykjavíkur. Við getum gert þetta á ýmsan annan hátt.

Mér finnst virðingarvert að það sé verið að taka á málunum á þennan hátt, tryggja fjárhagslega afkomu og reyna að tryggja húsnæðisöryggi eins og kostur er. Við verðum auðvitað líka að tryggja að það falli enginn á milli skips og bryggju og allir fái þak yfir höfuðið. Það eru að koma jól og það er nauðsynlegt að fólk fái að halda jól fyrir sig og sína á öruggum stað. Þessar aðstæður eru skelfilegar og við hin sem búum nú í kringum þetta svæði getum á engan hátt gert okkur grein fyrir því hvað fólk er að upplifa, að vera flóttamenn í sínu eigin landi. En það kannski eykur skilning okkar á því hvað það er að vera flóttamaður.


Ræðumaður: Guðbrandur Einarsson

Virðulegur forseti. Það er þyngra en tárum taki að fylgjast með þeim hörmungum sem eiga sér stað á Gaza þessa dagana. Eftir að vopnahléi lauk tóku Ísraelsmenn til við sína fyrri iðju við að strádrepa palestínska borgara sem að stórum hluta er ungt fólk og börn. Það er ekki undir neinum kringumstæðum hægt að samþykkja það að Ísraelsmenn eyði íbúum Gaza eins og lítur út fyrir að verði raunin. Því þarf að mótmæla kröftuglega. Ísland hefur sterka rödd þegar kemur að friðarmálum, langt umfram stærð okkar, en nú þarf að ná breiðari samstöðu um að mótmæla þessari skelfilegu stöðu. Það ætti að vera hlutverk hæstv. utanríkisráðherra að vinna að því að ná samstöðu með hinum Norðurlandaþjóðunum um að þær komi fram sem ein heild þegar kemur að því að tryggja frið í Palestínu. Meira að segja helstu bandaþjóð Ísraels er ofboðið. Varaforseti Bandaríkjanna biðlaði til Ísraels um  að virða alþjóðalög og sagði að of margir saklausir borgarar hefðu verið drepnir í Palestínu. Það má ekki viðgangast að eitt mest tæknivædda herveldi heimsins leyfi sér að murka lífið úr saklausum borgurum til að eyða hryðjuverkasamtökum sem búið hafa um sig á þessu svæði.

Á sama tíma og við myndum ætla að Ísland beitti sér af einhverri manngæsku þá les maður fréttir um að það standi til að vísa tveimur fylgdarlausum palestínskum drengjum úr landi. Þessir ungu drengir, sem eru 12 og 14 ára, komu hingað með frænda sínum en var komið fyrir hjá öðrum við komuna til landsins. Hér hafa þeir þrifist vel en nú á hins vegar að senda þá á götuna í Grikklandi. Hvernig dettur okkur í hug að láta þetta gerast? Samrýmist þetta barnasáttmála Sameinuðu þjóðanna?

Heyr, heyr.Virðulegur forseti. Hvaða rugl er þetta eiginlega?


Ræðumaður: Sigmar Guðmundsson

Virðulegi forseti. Ég þakka hæstv. ráðherra fyrir svarið. Ég vona svo sannarlega að þetta samtal verði til þess að við getum verið stolt af því sem tekur við ef þessu verður hrint í framkvæmd. Sjálfur er ég mjög velviljaður þessu máli, það vantar ekkert upp á það. Ég fæ að taka þátt í vinnunni í allsherjar- og menntamálanefnd og það verður mjög skemmtilegt því að þetta er mikilvægt mál.

Af því að hér var vitnað í Eirík Rögnvaldsson áðan í orðaskiptum hæstv. ráðherra og hv. þm. Guðmundar Andra Thorssonar vildi ég gjarnan fá að halda áfram að vitna í Eirík. Hann segir á einum stað þar sem hann er að tala um þessa aðgerðaáætlun, að hún sé metnaðarfull, fjöldinn allur af góðum áformum, og vitnað var í að hann teldi kannski ekki að hún væri að öllu leyti fjármögnuð. En hann nefnir annað sem mig langaði að bjóða hæstv. ráðherra að bregðast við, að orðalagið sé svolítið loðið og óljóst. Með leyfi forseta:

„Hún er skrifuð í viðtengingarhætti – orðið verði kemur t.d. 43 sinnum fyrir í henni („leitað verði leiða“, „lögð verði áhersla“, „hvatt verði til“, „samráð verði“ o.s.frv.).“

Hann hefði sjálfur óskað að orðalagið væri ákveðnara og afdráttarlausara. Það má alveg taka undir það því að ef við erum að gera stefnu til lengri tíma, sérstaklega þegar tungumálið okkar er undir, má alveg kveða fast og einbeitt að orði. Ég vil því spyrja hæstv. ráðherra: Er ekki bara svolítið til í þessu hjá Eiríki Rögnvaldssyni? Er ekki full ástæða til þess að kveða fastar að orði í þessari aðgerðaáætlun?


Ræðumaður: Sigmar Guðmundsson

Frú forseti. Ég vil þakka hæstv. ráðherra fyrir að leggja fram þetta mál. Svo sannarlega styður maður þessa viðleitni. Það er ekki vanþörf á að við snúum bökum saman og reynum að efla íslenskuna, tryggja það að hún lifi af tíma þar sem mikið er sótt að henni. Við sjáum það auðvitað svolítið á börnunum okkar að málumhverfi þeirra er orðið að stórum hluta á ensku og það smitast síðan rakleitt inn í orðaforða þeirra og hvernig þau beita tungumálinu.

Mig langaði aðeins að nefna, sem kemur auðvitað pínulítið í framhaldi af þeirri umræðu sem var í andsvörum á undan og snýr að fjármögnun þessa verkefnis, þetta með starfstengda íslenskunámið fyrir innflytjendur samhliða vinnu. Það kemur fram að samráð verði haft við aðila á vinnumarkaði og fræðsluaðila um sérstöðu úrræðisins, ávinning og fjármögnunarleiðir. Svo er sagt nánar til skýringar, þegar verið er að fjalla um þessa aðgerð, að menn hafi m.a. komist að því að það skiptir miklu máli að svona fari fram á vinnutíma og samhliða starfi. Jafnframt að samhliða því að veita fjármagni í fræðsluna verði fyrirtæki hvött til undirbúningsvinnu, mótunar jafningjastuðnings og gerðar starfstengdra orðalista.

Mig langar að spyrja hæstv. ráðherra, á sama tíma og ég fagna því mjög að þetta mál sé að koma fram, hvort menn hafi eitthvað reynt að eiga þetta samtal fyrir fram við aðila vinnumarkaðarins, hvort menn sjái fyrir sér að þetta verði kostnaðarþungt fyrir atvinnulífið, vegna þess að ef þetta á að fara fram á vinnutíma þarf einhver að greiða fyrir það. Mig langaði bara að spyrja um hvort þetta samtal væri eitthvað farið af stað eða hvernig menn sæju fyrir sér að þetta gæti þróast og hvort kostnaður atvinnulífsins yrði mikill við þetta.


Ræðumaður: Þorgerður Katrín Gunnarsdóttir

Virðulegi forseti. Þetta er ágætislýðheilsumál, margar jákvæðar lýðheilsuáherslur. Hér erum við að greiða atkvæði um að banna sölu á sígarettum, sem margir í þessum þingsal þekkja greinilega mjög vel, með mentólbragði. Ég er þeirrar skoðunar að við eigum að fræða fólk um skaðsemi tóbaks en leyfa því síðan sjálfu að taka upplýstar ákvarðanir um eigið líf. Við verðum hér í salnum einfaldlega að umbera það að fullorðið fólk, og oftar en ekki hópur, miðað við það sem stendur í greinargerðinni, miðaldra konur, ég horfi hér í augun á nokkrum —  við erum ekkert endilega sammála um  að þetta sé sniðugt. En ég vil bara að leyfa þeim að ákveða það og eru þær fullfærar um það. Að mínu mati er hér of langt gengið og við í Viðreisn ætlum að greiða atkvæði gegn þessu alveg eins og félagar okkar í frjálslyndum flokkum í Evrópu. Evrópusinnaðir  flokkar á Evrópuþinginu greiddu atkvæði gegn þessu ákvæði tilskipunarinnar.


Ræðumaður: Þorgerður Katrín Gunnarsdóttir

Virðulegri forseti. Já, það er farið er að rætast úr þessari jólagjafasöfnun Kringlunnar af því að almenningur í landinu, heimilin í landinu, eru að píska sig áfram til að taka utan um bræður sína og systur. Það sem hæstv. ráðherra segir svarar ekki einfaldri spurningu: Er hún reiðubúin til þess að taka tímabundið utan um heimilin í landinu með því að taka undir vaxtabætur? Það er verið að skera þær niður núna. Ríkisstjórnin hefur þegar sýnt á spilin og það á ekkert að gera fyrir þennan hóp.

Viðreisn hefur alveg sagt skýrt og það vita allir að við í Viðreisn erum að hugsa í langtímalausnum. Við teljum m.a. þetta ástand í dag vera birtingarmynd alveg handónýts gjaldmiðils. En meðan staðan er svona þá verðum við að taka tímabundið utan um þennan hóp, hvort sem það er í gegnum vaxtabætur eða önnur úrræði. Við sjáum þess nefnilega ekki merki við 2. umræðu fjárlaga að það eigi að taka utan um þennan hóp. Þess vegna spyr ég hæstv. ráðherra:  Á að taka utan um þennan hóp með vaxtabótum? Við í Viðreisn munum styðja það ef ríkisstjórnin kemur fram með slíkt tilboð. Það er ekki annað í boði en að taka utan um heimilin í landinu. Þetta er fólkið sem vinnur öll störfin. Þetta er fólkið sem borgar skattana sína. Það þarf á stuðningi samfélagsins að halda. Alveg eins og við gerðum í Covid; við tókum utan um litlu fyrirtækin, meðalstóru fyrirtækin og við tókum utan um ferðaþjónustuna tímabundið.  Við hljótum að geta gert betur fyrir heimilin í landinu.


Ræðumaður: Þorgerður Katrín Gunnarsdóttir

Virðulegi forseti. Hin árlega jólagjafasöfnun Kringlunnar fyrir börn sem búa við bágan kost fór eins og við þekkjum frekar illa af stað. Markaðsstjóri Kringlunnar segir að það sé eitthvað mjög skrýtið í gangi í samfélaginu og í fréttum tengdi hún það strax við vaxtamálin, að heimilin í landinu finni mjög fyrir þeim og fólk einfaldlega neyðist til að halda að sér höndum, hugsa um hverja einustu krónu og vera skynsöm í sínum fjármálum. Auðvitað bitnar það einmitt á þessari söfnun. En þessi staða er auðvitað skýrt merki um það sem allir sjá, virðist vera, nema ríkisstjórn Íslands og hún virðist vera í einhverjum afneitunarham hvað þetta varðar. Það er þrengt að heimilum landsins, virðulegi forseti, og það verulega. Ég er hrædd um að við séum bara rétt að sjá upphafið að þessum veruleika núna. Fjárlögin eru á dagskrá á morgun og þetta eru sannarlega ekki fjárlög Viðreisnar. Við hefðum aldrei lagt svona fjárlög fram og við höfum ítrekað varað við þessari útgjaldagleði ríkisstjórnarinnar alveg frá árinu 2018. Einn ríkisstjórnarþingmaður sagði við mig um daginn: Þið eruð alltaf að nöldra út af fjárlögunum. Já, við erum að gera það. Við erum búin að nöldra árum saman af því við óttuðumst afleiðingarnar fyrir íslensk heimili, fyrir litlu og meðalstóru fyrirtækin. Það sem er nákvæmlega verið að gera er að ríkisstjórnin er að senda þennan himinháa reikning á heimili landsins. Það er það sem þessi slælega efnahagsstjórnun ríkisstjórnarinnar kostar.

Nú er ríkisstjórnin búin að sýna á spilin. Við erum að ræða fjárlögin á morgun. Það er ekkert í kortunum sem bendir til þess að hún ætli að taka utan um þessa bágu stöðu heimilanna í landinu. Ég vil því spyrja hæstv. ráðherra: Útilokar hún að koma á tímabundnum vaxtabótaauka til að grípa einmitt heimilin í landinu í þessari erfiðu stöðu sem þau standa frammi fyrir núna, ekki síst í desembermánuði?


Ræðumaður: Guðbrandur Einarsson

Virðulegur forseti. Við ræðum hér frumvarp til laga um Miðstöð menntunar og skólaþjónustu. Þetta er mál sem dagaði uppi á síðasta þingi en ég met það svo að þá hafi ekkert verið málinu til fyrirstöðu. Ég trúi ekki öðru en að þetta mál nái fram að ganga í þessari atrennu. Ég hef fengið að sitja í þingmannanefnd um farsæld barna og þar hefur þetta verið rætt mjög ítarlega. Á einföldu máli snýst þetta um að sett verði á stofn Miðstöð menntunar og skólaþjónustu og Menntamálastofnun lögð niður. Með því á að ná því fram að ríkið taki að sér að veita aukna þjónustu við sveitarfélögin auk þess að sjá þeim fyrir besta námsefni hverju sinni, eins og segir í 4. gr. frumvarpsins. Þar segir, með leyfi forseta:

„Verkefni Miðstöðvar menntunar og skólaþjónustu eru m.a. að:

a.   styðja, efla og samhæfa menntun, skólaþjónustu og annað skólastarf um land allt, m.a. með almennri og sérhæfðri fræðslu,

b.   sjá nemendum í skyldunámi fyrir vönduðum og fjölbreyttum námsgögnum og öðrum nemendum eftir því sem stofnuninni kann að vera falið,

c.   byggja upp og halda utan um aðferðir og úrræði fyrir skóla sem styðja við skólastarf og skólaþjónustu, þar á meðal gæðaviðmið, verkferla, verkfæri, matstæki og önnur tæki til skimana og athugana á einstaklingum eða hópum,

d.   styðja við innleiðingu stefnumótunar stjórnvalda á sviði menntunar og farsældar barna og ungmenna, þ.m.t. menntastefnu og aðalnámskráa.   Miðstöð menntunar og skólaþjónustu forgangsraðar verkefnum með hliðsjón af þörfum hverju sinni undir yfirstjórn ráðherra.“

Eins og gerist hafa fjölmargar umsagnir borist vegna þessa máls, eða alls 23, og það er eins og oft áður að umsagnaraðilar eru ekki alltaf sammála. Meðal umsagnaraðila er Alþýðusamband Íslands. Þar á bæ hafa menn áhyggjur af framhaldsfræðslunni sem færð var frá menntamálaráðuneytinu yfir til félags- og vinnumarkaðsráðuneytisins við breytingu á skipan ráðuneyta árið 2022. Í álitinu segir, með leyfi forseta:

„Í framkomnum drögum eru framhaldsfræðslu og þeim verkefnum hennar sem áður voru á höndum Menntamálastofnunar hvergi gerð skil og þeim ekki ætlaður staður innan nýrrar Miðstöðvar menntunar og skólaþjónustu.“

Ég gat ekki betur heyrt en að í nefndaráliti 1. minni hluta væri þetta nefnt og ég held að það þurfi að gaumgæfa vel hvernig eigi að sinna framhaldsfræðslunni til framtíðar því að hún skiptir auðvitað miklu máli. Ég vil taka undir þessar áhyggjur ASÍ af því að framhaldsmenntun skiptir fólk á vinnumarkaði miklu máli, sérstaklega þá sem hafa litla formlega menntun. Það er hætt við að ef þetta á að vera með þessum hætti geti framhaldsfræðslan lent utan garðs. Þess vegna er mikilvægt að við skoðum stöðu hennar.

Þá hafa einnig hagsmunafélög starfsmanna Menntamálastofnunar, eins og BHM og BSRB, lýst áhyggjum af stöðu hennar og eðlilegt að þessi félög horfi til þeirra við breytingar sem þessar. Í umsögn BHM kemur fram að þau telja að hægt væri að ná sömu markmiðum á annan hátt, eins og segir í umsögn, með leyfi forseta:

„BHM ítrekar enn og aftur þá afstöðu sína að markmiðum frumvarpsins er vel hægt að ná með vægari hætti og með jafnræði að leiðarljósi þar sem starfsfólki stendur til boða að fylgja verkefnum sínum til nýrrar stofnunar eða til ráðuneytisins. BHM hafnar því alfarið að það sé í samræmi við jafnræðissjónarmið að segja upp starfsfólki Menntamálastofnunar og gera því að sækja um að sinna áfram sömu verkefnum hjá nýrri stofnun. Hvetur BHM til þess að áformum ráðherra verði breytt þannig að tryggja megi réttarstöðu starfsfólks [Menntamálastofnunar]. Við þá breytingu verði horft til ákvæðis til bráðabirgða I í gildandi lögum um Menntamálastofnun þar sem segir að starfsfólki verði tryggð störf hjá nýrri stofnun en að það kynni að þurfa að hlíta breytingum á starfi eða starfsstigi í samræmi við nýtt skipurit og starfslýsingu. Verði það ekki gert er það lágmarkskrafa að mati BHM að tryggt verði að það starfsfólk sem sækir um og hlýtur starf hjá Miðstöð menntunar og skólaþjónustu haldi við umskiptin áunnum kjarasamningsbundnum réttindum frá störfum sínum hjá Menntamálastofnun.“

Virðulegur forseti. Ég ætla ekki að leggja mat á hvora leið eigi að fara í þessu tilviki en legg áherslu á að reynt verði að ganga frá starfslokum af virðingu við þá sem ekki verður boðið starf hjá nýrri stofnun.

Virðulegur forseti. Mig langar að lokum að nefna námsgagnagerð, sem er eitt af hlutverkum nýrrar stofnunar, eins og segir í 4. gr. frumvarpsins. Þar skiptir máli að börn fái námsgögn við hæfi. Það er vissulega áskorun að sinna því þar sem aðstæður og geta barna geta verið mismunandi og eru það. Því vil ég leggja áherslu á að horft sé til allra átta þegar kemur að námsgagnagerð. Þó að ný stofnun beri höfuðábyrgð á því að börn fái námsgögn við hæfi tel ég rétt að stofnunin leiti einnig til einkaaðila eftir námsgögnum. Við eigum fjölmarga sérfræðinga sem sinna menntun með ýmsum hætti og búa margir hverjir yfir þekkingu og tækni sem stofnun eins og þessi ætti að geta nýtt sér. Það þarf ekki allt að gerast inni á borði stofnana í opinberri eigu.

Að því sögðu, virðulegur forseti, tel ég að þetta frumvarp sé af hinu góða og mun styðja það þegar málið kemur til afgreiðslu í þinginu.


Ræðumaður: Sigmar Guðmundsson

[Hlátur í þingsal.]Virðulegur forseti. Ég þakka fyrir andsvarið. Ég hjó eftir því líka að hv. þm. Njáll Trausti Friðbertsson talaði um að flokkum væri að fjölga út um alla Evrópu og allt þetta. Það er ofur einfaldlega staðan og ég deili ekki söknuði manna yfir þeim tíma sem hér var áður þar sem ægivald tveggja flokka yfir samfélaginu var óslitið og óskorað. Það er fínt að komið sé ágætisuppbrot í það. Mér sýnist hv. þm. Þórarinn Ingi Pétursson jafnvel vera sammála mér í því.

Ég trúi því að við þurfum að framleiða meiri orku til að standa í orkuskiptunum. En við þurfum líka að huga að því að nýta betur það sem við erum að gera og þurfum líka að leggja eitthvað á okkur til að minnka sóun og breyta lífsháttum og venjum þannig að við þurfum ekki að nýta jafn mikla orku. Það getur líka vel verið að einhverjar tækniframfarir verði til þess að það bætist við þá orku sem við höfum til ráðstöfunar án þess að þurfa að virkja meira. Ég er þeirrar skoðunar að ef núverandi stórnotendur orku vilja halda áfram starfsemi eftir að samningarnir renna út munum við vera í þeim pólitíska veruleika að hagsmunir samfélagsins af því að halda áfram með þeim hætti snúast ekki bara um loftslagsmálin heldur líka staðbundna atvinnuhagsmuni og annað í þeim dúr. Við þurfum líka að taka tillit til alls þess.

Ég er ekki sammála hv. þingmanni í því að við förum svo létt í gegnum þessi orkuskipti án þess að framleiða meiri orku á Íslandi. Ég er algerlega sannfærður um að það er hægt að framleiða meiri orku á Íslandi án þess að ganga um of á náttúruna en ég tek að öðru leyti undir það sem hv. þingmaður segir, að við þurfum auðvitað að hegða okkur með þeim hætti að við séum ekki að ganga á rétt framtíðarkynslóða til að lifa eðlilegu lífi.


Ræðumaður: Sigmar Guðmundsson

Frú forseti. Ég vil þakka hv. þingmanni fyrir spurninguna og innleggið í þetta. Aðeins áður en ég svara seinni hlutanum: Já, já, menn eru auðvitað hlæjandi hér úr hvor úr sínum stjórnarflokknum. Auðvitað eru menn vinir hérna í þinginu og allt það en skoðanamunurinn og áherslumunurinn liggur ekki bara hjá hv. þm. Jóni Gunnarssyni. Það held ég að sé alveg óhætt að fullyrða. Þótt til að mynda hv. þm. Njáll Trausti Friðbertsson og hv. þm. Birgir Þórarinsson hafi orðað hugsun sína öðruvísi en hv. þm. Jón Gunnarsson fer ekkert á milli mála, þótt menn séu vinir hér á göngunum, að meiningarmunurinn er algjör og mikill. Ég minni á að hér var talað um að við værum í þeirri stöðu að ógna þjóðaröryggi, hvorki meira né minna. Það voru orð hv. þingmanna.

Ef við stæðum frammi fyrir því vali, sem ég held að við stöndum ekki frammi fyrir, að loka álveri til að nota orkuna með öðrum hætti myndi ég ekki styðja það. Við getum heldur ekki gert það því að þetta er allt bundið í raforkusamninga. Þeir renna út og hvað gerum við þá? Eigum við að þrýsta á að starfsemin haldi ekki áfram jafnvel þótt orkukaupandinn myndi vilja halda henni áfram? Alls konar flækjustig myndu fylgja því, til að mynda að þessi fyrirtæki hafa gríðarlega mikla atvinnuhagsmuni á þeim svæðum þar sem þau eru eins og ég hef rakið hér í ræðu og andsvörum. Ég er alveg þeirrar skoðunar að sú orkuöflun sem bætist við og sú aukna nýting sem verður til eigi auðvitað að vera að fullu leyti í grænni hugsun. Ég myndi telja að það væri mjög æskilegt að hlutfall stóriðjunnar myndi minnka í heildarorkunotkuninni en það væri kannski frekar með því að við myndum framleiða meiri orku til að ýta undir hinn hlutann.


Ræðumaður: Sigmar Guðmundsson

Frú forseti. Ég vil þakka fyrir þessa umræðu sem hér fer fram. Það er kannski ekki endilega hægt að segja að tilefnið sé gleðilegt, að við séum í þessari stöðu, en ég kann að meta hvernig verið er að bregðast við og ég vil þakka hv. atvinnuveganefnd fyrir það framtak að koma með málið inn. Það virðist vera breiður stuðningur við að bregðast við þessari stöðu sem upp er komin. Þetta tryggir auðvitað heimilunum orku. Það leikur enginn vafi á því og veitir ekki af, enda er bent á það í greinargerðinni að á tímabili hafi staðan verið mjög erfið og í raun var orkuöryggi heimila og smærri iðnaðar ógnað. Þetta er auðvitað staða sem hlýtur að vera mikið umhugsunarefni fyrir okkur Íslendinga því að það hefur oft verið þannig í umræðunni að við höfum verið mjög ánægð með það að eiga svona mikið af grænni orku, höfum kannski tekið henni sem sjálfgefinni, en staðan er a.m.k. sú að það hefur þurft að skerða og afleiðingin er að allur ávinningur af þeirri rafbílavæðingu sem þó hefur orðið hefur verið étinn upp að því er fram kemur í fréttum. Þegar þarf að skerða orku fara menn að brenna jarðefnaeldsneyti. Sú staða vinnur auðvitað gegn okkar loftslagsmarkmiðum og það viljum við ekki.

Ég verð að segja alveg eins og er að umræðan í þessum málum verður oft svolítið tilfinningaþrungin. Það er alveg eðlilegt. Það eru mjög ólík sjónarmið sem mætast í því þegar við erum að velta fyrir okkur hvernig við eigum að nýta auðlindirnar okkar. Í þessu tilfelli skarast í raun og veru tvær auðlindir, þ.e. annars vegar náttúran okkar hreina, fallega og ósnortna á mjög stórum landsvæðum og svo hitt sem er þá hvernig við sækjum orkuna úr fallvötnunum eða jarðvarmanum, eða þá með því að nýta vindinn. Það er auðvitað bara innbyggt inn í þetta að þetta verður svolítið tilfinningahlaðið. Það er ekki umræða sem við eigum að vera feimin við að taka. En við erum núna í orkuskiptum og það hefur verið forgangsmál hjá flestum að vilja styðja við þau. Menn getur greint á um það með einhverjum hætti hvaða leiðir eru bestar til þess og hvers konar markmið eigi að setja en flestir eru sammála um að það þurfi að stíga mjög markviss skref, bæði með því að breyta neysluhegðun okkar á einhvern hátt, í umræðunni má ekki gleyma að það er auðvitað tæki í þessu líka, og svo hvernig við sækjum orkuna og hvers konar orkugjafa við notum. Við erum auðvitað að reyna að koma öllu yfir í rafmagn og hefur ítrekað verið bent á það af þeim sem eru að vinna á þessum vettvangi — menn geta auðvitað deilt um magnið og allt það — að vegna þess hve orkuskiptin eru afturþung og hve mikið af orku þarf í stærri farartæki, flugvélar, stór skip og annað, sé ekki ráð nema í tíma sé tekið. Það vantar orku. Ég held að það megi alveg fullyrða það. Við getum náð einhverju af henni með betri nýtingu. Það er alveg rétt sem hv. þm. Orri Páll Jóhannsson kom inn á hér áðan að þar eru auðvitað heilmikil tækifæri. En ef við þurfum að virkja meira til þess að sinna orkuskiptunum þá gengur ekki þetta margra ára stopp sem hefur verið í gangi. Ég vil meina að ástæðan fyrir því stoppi sé auðvitað að stórum hluta samsetning þessarar ríkisstjórnar. Hún er náttúrlega eins og hún er.

Ég er nokkuð sannfærður um að við eigum að geta aukið og bætt í raforkuframleiðslu á Íslandi án þess að það þýði að við séum að virkja út um allar koppagrundir eða eyðileggja stór landsvæði. Við eigum að geta náð þessu jafnvægi á milli nýtingar og verndar án þess að allt verði vitlaust í samfélaginu. Við verðum ofur einfaldlega öll að koma svolítið fordómalaus að þeirri vinnu. Við getum alveg rifjað upp hvernig umræðan var um Kárahnjúkavirkjun á sínum tíma. Ég var ekki þingmaður þá en man auðvitað mjög vel eftir því hversu hatrammar umræðurnar urðu og hversu miklar þær voru. Það er auðvitað mjög skiljanlegt. Þetta var risavaxin framkvæmd og það er ekki hægt að horfa fram hjá því að við færðum mjög miklar fórnir, náttúrufórnir, til þess að koma á þeirri virkjun. Sumir eru þeirrar skoðunar að þær fórnir hafi verið of miklar. Aðrir benda á að þær hafi verið miklar en gerðu það a.m.k. að verkum að íbúafjöldinn á Reyðarfirði tvöfaldaðist á einhverjum árum og stór hluti atvinnulífs á svæðinu reiðir sig með einum eða öðrum hætti á álverið. Þetta eru auðvitað bara hagsmunirnir sem eru í húfi.

Það hefur verið nefnt aðeins í þessari umræðu að við séum að framleiða of mikið af orku sem fer beint til stóriðjunnar. Ég vil halda því til haga sem ég gerði áðan í andsvari og fleiri þingmenn hafa komið inn á, að það er a.m.k. hægt að færa mjög sterk rök fyrir því að við hefðum ekki byggt upp raforkukerfið okkar ef við hefðum ekki líka verið með einhverja stórnotendur til að byggja upp kerfið í kringum. Við getum alveg deilt um það hvort stjóriðjan eigi að vera svona umfangsmikil eða hvernig það er, en hún hefur þó að einhverju leyti gert það að verkum að við höfum getað byggt upp raforkukerfið eins og við þekkjum það í dag.

Það sem ég myndi líka vilja nefna er að þegar við tölum um aukna orkuöflun verðum við að sjálfsögðu einnig að taka tillit til þess að það tekur oft langan tíma að rannsaka og undirbúa slík mál. Menn hafa aðeins verið að nefna í þessari umræðu að kerfið sem við erum með í kringum þetta sé þunglamalegt og það hafi tekið 20 ár að koma upp innviðum til að flytja rafmagn eða langan tíma að búa til virkjanir. Á móti hafa menn sagt að þessi kerfi eigi að hreyfa sig hægt, þetta þurfi að taka langan tíma ef almenningur, hagsmunaaðilar, félagasamtök og aðrir eiga að geta komið sínum sjónarmiðum að. Ég er alveg sammála því að við megum ekki bregðast við stöðunni sem við erum í núna og þeirri orkuþörf sem blasir við með því að kippa öllum okkar kerfum úr sambandi og reyna að gera allt til að stytta tímann svo mikið að við séum farin að gefa afslátt af einhverjum faglegum vinnubrögðum og því aðhaldi sem við viljum hafa úti í samfélaginu á verkefnið. Ég tek svolítið undir það sem hv. þm. Orri Páll Jóhannsson nefndi, að við þurfum að fara varlega í það. En við verðum samt að skoða möguleikann á því hvort ekki sé hægt að hraða þeim ferlum sem unnið er eftir. Það er hægt að nýta kerfin okkar betur en við erum að gera, til að mynda með því að laga flutningskerfið og fá vindorkuna inn með réttum hætti. Ég ætla hins vegar að vara við þeirri stemningu sem hefur myndast í kringum vindorkuna. Það eru ofsalega margar og stórkarlalegar hugmyndir á kreiki úti um allt land þar sem menn eru tilbúnir að fara af stað og sjá auðvitað fyrir sér mikla verðmætasköpun en við þurfum líka að flýta okkur hægt í þessu. Við þurfum að vera svolítið varkár í því hvar við ætlum að setja niður þessa starfsemi og það á ekki að vera sjálfgefið mál að hún dreifist með þeim hætti sem a.m.k. þær hugmyndir sem hafa komið fram virðast vera að ýta okkur í. Við þurfum því svolítið að vanda okkur þar.

Í lokin langar mig að nefna að þetta er gagnleg umræða og við styðjum öll þetta mál. Þó að það sé auðvitað verið að bregðast við ákveðnu neyðarástandi skilar það af sér ákveðinni umræðu og mér hefur þótt mjög áhugavert að fylgjast með því hvernig stjórnarþingmenn hafa verið að tala saman hvor úr sínum flokknum, annars vegar þingmenn Sjálfstæðisflokksins og hins vegar þingmaður VG, sem hefur haldið á lofti sjónarmiðum síns flokks í þessu. Ég hlustaði til að mynda á ræðu hv. þm. Jóns Gunnarssonar þar sem hann fór yfir söguna út frá sínum sjónarhóli og get tekið undir mjög margt af því sem hann sagði. En ég tók eftir því í þeirri ræðu að hann sagði nánast og átti bara eftir að segja að hann væri hættur að styðja þessa ríkisstjórn vegna þess að hér hefði ekkert gerst í þessum málum í sex ár. Það lá alveg í orðunum að þetta stjórnarsamstarf væri ekki á vetur setjandi vegna þess að stoppið í orkuöflun væri að gera það að verkum að það ógnaði almannaöryggi, þetta væri almannavarnamál, þjóðaröryggismál og við þetta yrði ekki búið lengur. Staðan er náttúrlega sú að ríkisstjórnin er skipuð á þennan hátt og hún er með þingmeirihluta til að halda svona áfram. En það verður samt til þess að brýn þjóðþrifamál koðna svolítið niður og enda í einhverjum lægsta samnefnara sem skilar ekkert endilega samfélaginu áfram á besta staðinn. Ég held að þessi orkuöflunarmál séu enn eitt dæmið um að skipan ríkisstjórnarinnar kemur í veg fyrir það að góð mál geti orðið að veruleika.

Ég er kannski pínulítið að reyna að staðsetja mig á milli þess sem hv. þm. Jón Gunnarsson hefur verið að segja í dag og hv. þm. Orri Páll Jóhannsson. Ég trúi því að við þurfum að setja kraft í orkuöflun en við getum ekki gefið afslátt af því að hugsa til náttúrusjónarmiðanna og í þessari stöðu megum við ekki algerlega ýta til hliðar því sjónarmiði og þeim sannindum að það eru ótrúlega mikil verðmæti, líka fjárhagsleg verðmæti, fólgin í náttúru okkar. Því megum við auðvitað ekki gleyma.


Ræðumaður: Sigmar Guðmundsson

Frú forseti. Ég þakka hv. þm. Birni Leví Gunnarssyni fyrir svarið. Já, við kannski erum ekki alveg sammála um þetta en ég skil punktinn hins vegar alveg mætavel. Ég held að það sé meira en að segja það að ætla sér að endurnýja ekki samning við stórnotanda ef viðkomandi vill á annað borð halda áfram með starfsemina. Ég held að staðbundnir atvinnuhagsmunir hafi þar mikið að segja um veruleikann sem blasir við ef sú staða er. Ég er þeirrar skoðunar að við ættum að setja svolítinn kraft í að auka orkuöflun. Mig langar að taka það svolítið skýrt fram að við gerum það ekki bara með því að virkja með einhverjum hætti út um allar koppagrundir án þess að huga að umhverfissjónarmiðum eða slíkum þáttum. Ég held einfaldlega að það sé hægt að framleiða meiri orku í þessu landi og taka ágætt tillit til umhverfisþátta. Þetta þarf ekki að vera annaðhvort eða. Ég er kannski pínulítið að reyna að staðsetja mig á milli þeirra sem vilja ganga lengst í orkuöflun og þeirra sem vilja ganga lengst í vernd.

Mig langaði að spyrja hv. þm. Björn Leví Gunnarsson um pólitísku stöðuna sem er í þessum málaflokki í dag. Nú erum við með ríkisstjórn sem er samsett, eins og við þekkjum, út frá þessum orku- og umhverfismálum þannig að það eru tveir flokkar sem alls ekki eru sammála. Í sjálfu sér er ekkert við það að athuga, þannig er nú bara pólitíkin og annað, en það væri ágætt ef hv. þingmaður væri til í að koma með pínulítið mat á því. Bara sú staða að við erum með svona ólíka flokka þegar kemur að afstöðu þeirra til umhverfismála og orkunýtingarmála hlýtur að gera það að verkum að öll sýn til framtíðar er alltaf mótuð af einhverjum, hvað á maður að segja, samnefnara sem næst þannig á milli en er ekkert endilega það besta fyrir samfélagið í heild. Það væri ágætt að fá hugleiðingar hv. þingmanns um það.


Ræðumaður: Sigmar Guðmundsson

Frú forseti. Ég vil þakka hv. þm. Birni Leví Gunnarssyni fyrir ræðuna og ítreka líka þakkir fyrir þá umræðu sem hér er að fara fram. Það er auðvitað ekki neitt sérstaklega gleðilegt tilefni á bak við þetta mál sem við erum að ræða hér en gefur okkur þó a.m.k. ágætistækifæri til að ræða um stóru myndina. Mér fannst hv. þm. Björn Leví Gunnarsson fara alveg ágætlega yfir hana út frá sínum sjónarhóli. Hann kom inn á það í sinni ræðu að það væri framleidd mjög mikil orka í landinu en hún væri ekkert endilega að fara í réttu hlutina og talaði þar um hátt hlutfall orkunnar sem færi til stóriðjunnar. Það er vissulega rétt að það fer mjög hátt hlutfall orkunnar til stóriðjunnar. En það má líka benda á það í því samhengi að flutningskerfið okkar og margvísleg atvinnustarfsemi víða um landið væri ekki til ef ekki hefði verið farið í þetta, a.m.k. ekki með sama hætti og er í dag. En það er nú kannski ekki það sem ég ætlaði að gera að aðalatriði í þessu andsvari.

Ég hjó eftir því að hv. þingmaður nefndi það að hann væri ekki að tala um það að kippa einu álveri úr sambandi á morgun heldur er það auðvitað þannig að raforkusamningarnir renna út og þá væri mögulegt svigrúm til þess að hætta þá að selja orku til mögulega eins álfyrirtækis, ef við höfum það bara sem dæmi, eða þá að jafna hlutfallið með því að öll orka sem hér verður nýtt til viðbótar fari þá til smærri aðila. En mér hefur einmitt stundum fundist menn tala svolítið gáleysislega um þetta með álverin vegna þess að þetta eru risastórir vinnustaðir og þótt raforkusamningar losni eru þetta vinnustaðir sem eru algert hryggjarstykki á sínu svæði í raun og veru. Við getum nefnt á Akranesi og þar í kring og fyrir austan auðvitað á og svo erum við með eitt álver í Straumsvík líka sem er mikilvægur vinnustaður. Þannig að mig langaði að spyrja hv. þingmann: Sú leið sem hann nefndi, er hún ekki skynsamlegri, að auka frekar orkuöflun og láta það fara til minni aðila og minnka misvægið þarna á milli með þeim hætti frekar en að loka álveri?


Ræðumaður: Sigmar Guðmundsson

Frú forseti. Ég árétta það sem ég sagði áðan. Ég er í sjálfu sér mjög sammála því sem hv. þingmenn Sjálfstæðisflokksins í þessari umræðu hafa verið að segja svona í stórum dráttum. Mig langar reyndar að halda því til haga að við þurfum auðvitað að gæta að umhverfissjónarmiðum og öðru slíku. Við megum ekki missa sjónar á því. En það breytir því ekki að við þurfum að grípa til einhverra ráðstafana. Jú, þetta með flutningskerfið er eitt. Það er hægt að bæta ástandið aðeins í gegnum það. Við vorum, eins og hv. þingmaður nefnir, óþyrmilega minnt á það fyrir nokkrum árum síðan að það eru talsvert miklir veikleikar í kerfinu, öryggisveikleikar getum við sagt. En það er auðvitað líka hægt að bæta kerfið með þeim hætti að það geti flutt meiri raforku en það gerir í dag. Ég held að það sé í sjálfu sér ekkert mikill ágreiningur um það.

Við erum sammála um að það þurfi að grípa til aðgerða og ég get svo sem alveg skilið þessa ræðu sem hér var flutt um það að flokkar verða auðvitað stundum að vera ósammála um hluti í ríkisstjórn og annað. En þetta mál er auðvitað ekkert smámál, þjóðaröryggismál, almannahagsmunamál, almannavarnamál eins og hv. þingmenn hafa bent á. Við erum búin að vera í þessum lás, vil ég meina, frá því að þessi ríkisstjórn var mynduð fyrir sex árum. Það hefur lítið þokast af því að flokkarnir eru ekki sammála. Gott og vel. Þá er það bara staðan. En nú erum við að horfa ítrekað upp á skerðingar. Við heyrum marga þá sem tala um að ekki þurfi að afla meiri orku vera mögulega að tala fyrir því að það sé hægt að loka bara einu álveri og losa þannig um orku. Ég átta mig reyndar ekki alveg á því hversu mikla fjármuni það myndi kosta íslenska ríkið að gera slíkt einhliða því þetta er auðvitað allt bundið í raforkusamninga, langa raforkusamninga, og þeir samningar eru dýrir. En mig langaði að spyrja hv. þingmann hvort hann sjái einhver teikn á lofti um að það sem eftir lifir af þessu kjörtímabili verði hægt að stíga einhver raunhæf skref til að losa um. Ef við horfum t.d. bara á orkuskiptin þá er það auðvitað rosalega þungt þegar það allt saman kemur inn eftir 10–15 ár, flugvélar og skip og annað, og það tekur langan tíma að virkja eins og Landsvirkjun er alltaf að benda okkur á.


Ræðumaður: Sigmar Guðmundsson

Frú forseti. Mig langar að stinga mér aðeins inn í þessa umræðu. Það hefur verið áhugavert að fylgjast með henni. Við heyrðum áðan hv. þm. Jón Gunnarsson halda mjög svo áhugaverða ræðu og ég vil þakka fyrir hana og sömuleiðis það sem hv. þm. Njáll Trausti Friðbertsson kom með hér áðan. Það sem ég myndi kannski vilja nefna í þessu samhengi er að ég er sammála því sem kemur mjög skýrt fram í báðum ræðunum, þ.e. að þetta er spurning um þjóðaröryggi, þetta er þjóðaröryggismál, þetta er almannavarnamál. Þetta er gríðarlegt hagsmunamál fyrir þjóðina og þetta er líka spurning um lífskjör eins og hér var sett fram áðan. Það er algerlega með ólíkindum að á meðan við erum að tala um orkuskipti þá þurfi að ræsa hér verksmiðjur með olíu sem þurrkar út allan ávinninginn af þeirri rafvæðingu sem þó hefur orðið í bílaflotanum. En það er staðan sem uppi er akkúrat núna og rétt er það sem hér hefur komið fram, að við þessu er búið að vara lengi. Íslendingar eru núna með þessa stöðu uppi og hún mun bara versna verði ekkert að gert.

En mig langaði aðeins að spyrja hv. þingmann um ábyrgð Sjálfstæðisflokksins í þessu vegna þess að Sjálfstæðisflokkurinn velur sér auðvitað samstarfsaðila til að vinna með og það var auðvitað alveg fyrirsjáanlegt þegar þetta ríkisstjórnarsamstarf hófst fyrir sex árum síðan eða þar um bil að það yrði ekki mikið gert í raforkumálum með VG innanborðs, sem hefur jú komið á daginn. Hv. þm. Jón Gunnarsson fór alveg prýðilega yfir það og hann gerði nú nánast allt í þeirri ræðu til þess að strjúka VG öfugt. Hann átti bara eftir að lýsa því yfir að hann styddi ekki ríkisstjórnina lengur.

Mig langar að spyrja hv. þm. Njál Trausta Friðbertsson: Ber Sjálfstæðisflokkurinn ekki svolitla ábyrgð á því þegar hann tekur þá afstöðu í þjóðaröryggismáli, þegar þjóðaröryggismál eru undir, að fara til samstarfs með flokki sem er algerlega hinum megin í skoðun? Verðum við ekki aðeins að líta til þess að menn velja sér auðvitað vini og samstarfsfélaga?


Ræðumaður: Hanna Katrín Friðriksson

Frú forseti. Ég þakka hv. þm. Óla Birni Kárasyni fyrir ágæta framsögu og ekki síður fyrir að taka af skarið með að hv. atvinnuveganefnd óski eftir því að fá málið til þinglegrar meðferðar að lokinni 1. umræðu hér í þingsal.

Mig langar til að hafa nokkur orð um þetta mál og þessa stöðu sem er uppi vegna þess að staðreyndin er sú að eftir býsna mögur ár í þessum málaflokki er atvinnuveganefnd að vinna að tveimur málum sem varða raforkuöryggi. Annars vegar er þetta mál, frumvarp sem nefndin flytur sjálf um breytingu á raforkulögum, mál nr. 541 á þingskjali 635, um forgangsraforku, og hins vegar er endurflutt frumvarp orkumálaráðherra frá því í vor um breytingu á raforkulögum, raforkuöryggi og um er að ræða mál númer X, stendur á mínu blaði sem þýðir nú líklegast að ég er ekki með aðalskjalið en það er aukaatriði. Hv. þm. Óli Björn Kárason fór yfir það áðan hvaða mál það væri. Það mál er sem sagt í þinglegri meðferð atvinnuveganefndar en tilgangur þess máls er samkvæmt greinargerð að styrkja raforkuöryggi almennings með forgangsröðun, þ.e. að tryggja almenningi og smærri fyrirtækjum forgang komi til skömmtunar vegna óviðráðanlegra atvika. Í því máli er líka mælt fyrir söfnun og miðlun upplýsinga varðandi raforkuöryggi á heildsölumarkaði sem og viðmið fyrir raforkuöryggi. Það atriði á sér ekki hliðstæðu í því máli sem við ræðum hér og ég ætla þá að láta umræðu um það tiltekna efnisatriði bíða umræðu um það mál.

Aftur að fyrri hlutanum af máli ráðherra, þetta með að tryggja almenningi og smærri fyrirtækjum forgang komi til skömmtunar vegna óviðráðanlegra atvika. Það er margítrekað í þeim texta að þetta eigi við um óviðráðanlegar aðstæður, til að mynda vegna framboðsskorts — óviðráðanlegar aðstæður. Þetta orðalag kallar auðvitað strax á spurninguna hvort núverandi ástand orkumála á Íslandi flokkist sem óviðráðanlegar aðstæður. Það verður auðvitað hver að svara fyrir sig. Ég get svarað fyrir mig og sagt: Nei, það gerir það sannarlega ekki. En eftir sex ára eyðimerkurgöngu stjórnvalda í því skyni að tryggja raforkuöryggi, þar með talið heimila, raforkuframleiðslu, þá skil ég vel að stjórnvöld vilji reyna að mála stöðuna þannig upp að hér sé um óviðráðanlegar aðstæður að ræða.

Í flutningsræðu sinni 26. október síðastliðinn rakti hæstv. ráðherra orkumála, Guðlaugur Þór Þórðarson, efni frumvarpsins ágætlega og er ekki ástæða til að orðlengja það hér. Undir lok ræðu sinnar sagði ráðherrann, með leyfi forseta:

„… ég vil að gefnu tilefni upplýsa að Landsvirkjun hefur upplýst um að staða miðlunarlóna er slík að auknar líkur eru á að grípa þurfi til skerðinga í lok árs 2023 og á árinu 2024 ef vatnsstaðan breytist ekki til hins betra. Einnig eru komnar fram upplýsingar um að eftirspurn eftir grunnorku frá Landsvirkjun sé umfram framboð.“

Ráðherra beinir því þar með til atvinnuveganefndar að nefndin hafi hliðsjón af þessum nýju upplýsingum og taki til skoðunar hvort grípa skuli til frekari ráðstafana, eftir atvikum tímabundinna, til að tryggja fullnægjandi framboð á raforku til almennra heimilisnotenda og smærri fyrirtækja.

Mér finnst ástæða til að nefna þetta sérstaklega hér og gera athugasemdir við það að hér sé verið að láta í veðri vaka að um sé að ræða óviðráðanlegar aðstæður og þess vegna þurfi að grípa til þess að atvinnuveganefnd, á sama tíma hún er með til umræðu og úrvinnslu mál frá ráðherra sem á að tryggja raforkuöryggi, sé að flytja hér þingmannamál og sem betur fer er það svo að nefndin er einhuga um það að vinna málið áfram en það fái ekki það mikla flýtimeðferð að við fáum ekki svör við nauðsynlegum spurningum. Þetta er heimatilbúinn vandi, frú forseti.

Þá erum við sem sagt komin að þessu sem ég vildi ræða sérstaklega í tengslum við framlagningu þessa máls af hálfu atvinnuveganefndar. Ég er meðal flutningsmanna eins og fram hefur komið, enda ljóst að staðan er grafalvarleg. Þó svo að sú sem hér stendur hafi sitthvað að athuga við framgöngu stjórnvalda í orku- og öryggismálum þjóðarinnar þá er alveg ljóst að forgangurinn í þeirri stöðu sem nú er uppi liggur í því að tryggja orkuöryggi heimila og koma í veg fyrir mögulega, hugsanlega skerðingu á raforku til þeirra líkt og raunverulega er hætta á núna og hefur verið um einhvern tíma. Við þurfum hins vegar að tryggja nauðsynlega þinglega meðferð á þessu máli og umsagnir lykilaðila og því fagna ég því að framsögumaður hafi kallað málið inn á milli 1. og 2. umræðu.

Ég talaði í upphafi um mögur ár þegar kemur að raforkuöryggi heimila. Frá árinu 2005, þegar breytingar voru gerðar á orkulögum, hafa heimilin ekki notið forgangs þegar kemur að sölu á raforku, ekki samkvæmt laganna bókstaf, og þegar raforkukerfið er til viðbótar hreinlega uppselt og vel það, eins og hefur verið staðan síðustu ár, þá er hreinlega verið að leika happdrætti með orkuöryggi heimilanna. Það þarf engin óviðráðanleg atvik til, bara sofandi stjórnvöld.

Sögulega hefur svo verðlagning á raforku á heildsölumarkaði, þ.e. á markaði fyrir heimili og smærri notendur, verið hærri en á stórnotendamarkaði. Það hefur komið í veg fyrir leka á milli markaða, þ.e. að sölufyrirtæki raforku kaupi rafmagn af Landsvirkjun sem ætlað er heimilum og minni fyrirtækjum og selji áfram til stórnotenda. Frá lagabreytingunni 2005 hefur þessi staða verið ákveðin vörn og svo auðvitað sú staðreynd að kerfið hefur ekki alltaf verið uppselt. En nú er það staðan og því til viðbótar er verðið orðið það sama eða svipað á milli markaðanna, þ.e. á milli hins almenna markaðar, eða heildsölumarkaðar eins og það heitir, þar sem salan til heimila og minni fyrirtækja fer fram, og þess markaðar sem þar sem verið er að selja til stórnotenda. Þegar verðið er orðið svipað eins og nú er eftir endursamningu Landsvirkjunar við stórnotendur þá er enn meiri hætta á að heimilin verði út undan í samkeppninni um takmarkaða orku.

Nú virðist vera að raungerast sú hætta að raforkan sé seld fram hjá heimilum, svo ég vitni aftur í orð ráðherra úr flutningsræðu um hitt raforkumálið, að komnar séu fram upplýsingar um að eftirspurn eftir grunnorku frá Landsvirkjun sé umfram framboð. Það má að því leyti til sanns vegar færa að það er núna sem þörfin á þessu lagafrumvarpi sem atvinnuveganefnd vinnur að er orðin aðkallandi. Þetta hefur verið fyrirsjáanlegt lengi, það hafa verið færi til að bregðast við þessu lengi. Nú eru stjórnvöld komin upp að vegg og nú þarf að bregðast við. Tímafresturinn er einfaldlega liðinn.

Frumvarpið sem atvinnuveganefnd hefur sammælst um að leggja fram er hugsað sem tímabundin aðgerð til 1. janúar 2026, hefur vonandi fælingarmátt auk þess að stuðla að ábyrgri hegðun á markaði þar sem heimili og minni fyrirtæki eru í forgangi. En það er hins vegar mjög nauðsynlegt að fá nánari útskýringu á því hvað stjórnvöld, ráðherra orkumála og stjórnarmeirihlutinn hér telur að muni gerast í orkumálum þjóðarinnar fram til 1. janúar 2026. Það er eitt af því sem við munum forvitnast um í vinnslu nefndarinnar.

Þetta frumvarp sem síðan er í vinnslu nefndarinnar frá ráðherra sem var lagt fyrir þingið í vor og svo aftur núna án þess að hugsunin hafi verið höfð á því að bæta þessu ákvæði inn í, þar eru úrræðin nú af allt öðrum toga, þ.e. að neyðarúrræði verður ekki virkjað fyrr en öll önnur úrræði hafa verið nýtt, eins og skerðanleg orka hjá stórnotendum, t.d. vegna vatnsskorts eða raunverulega óviðráðanlegra atvika eins og náttúruhamfara eða meiri háttar bilunar eða annars slíks, ekki sofandi stjórnvalda.

Það er full ástæða fyrir þingið, atvinnuveganefnd, að bregðast við stöðunni og svo auðvitað fyrir þingið í heild líka. En það eru mikilvægar spurningar sem vakna hér sem þarf að fá svör við í vinnu nefndarinnar. Það er alveg ljóst að það er á okkar ábyrgð að tryggja orkuöryggi heimila, annars vegar með framleiðslu og síðan til að tryggja að heimilin njóti nauðsynlegs hlutar þeirrar framleiðslu sem er fyrir hendi. Það breytir ekki þeirri staðreynd að þetta mál kippir markaðnum að ákveðnu leyti úr sambandi. Ég er þeirrar skoðunar að fyrir því þurfi að vera mjög sterk rök. Þau hafa verið færð fram hér að ákveðnu leyti en við þurfum að hafa það algerlega skjalfest að þetta er ef ekki eina leiðin þá sannarlega besta leiðin og það mun ekki hafa neikvæð áhrif og neikvæða hvatningu, öfugan hvata til raforkuframleiðslu. Þetta eru bara spurningar sem við þurfum að spyrja og fá viðbrögð við.

Ég ætla ekki að hafa frekari orð um þetta mál núna, tel í sjálfu sér ekki þörf á því, hef margt að segja en ég ætla að nota það svigrúm sem ég hef í vinnu atvinnuveganefndar til að leggja fram spurningar og fá svör og ég treysti því og hef enga ástæðu til að ætla annað en að atvinnuveganefnd sé einhuga um að vinna þetta mál þannig að sómi sé að og við getum lagt fram mál, hvort sem það er þetta óbreytt eða með nauðsynlegum breytingum til að inngrip okkar í markaðinn verði sem minnst en þó þannig að öryggi, rafmagnsöryggi, raforkuöryggi heimila og smærri aðila sé tryggt.


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir hans svar. Ég get svo sem alveg fallist á það að við verðum að hjálpa öllum til að hafa þak yfir höfuðið, það er bráðnauðsynlegt. Ég fagna því að sjálfsögðu að ráðherra segi að við viljum þetta ekki,  þetta eigi þá að vera tímabundið. Ég upplifði það líka bara í umræðunni í gær, og eins og hæstv. ráðherra nefndi hér, að það þyrfti eitthvað svona að koma til bjargar stöðu Grindvíkinga vegna þess að sú staða er slæm og erfið úrlausnar. Það er erfitt að finna samastað fyrir heilt sveitarfélag og mun að sjálfsögðu taka einhvern tíma. En ég fæ smá hnút í magann þegar ég upplifi það að forsendan fyrir því að við getum staðið með Grindvíkingum eins og við myndum vilja sé að við samþykkjum þetta mál. Úrlausn til handa Grindvíkingum þarf að gerast hratt en ég hefði frekar viljað að það hefði verið sérstakt mál sem varðaði stöðu Grindvíkinga og við gætum verið að klára bara í þessari viku eða næstu, en við þurfum auðvitað talsverðan tíma held ég til að ræða þetta mál ofan í kjölinn. Þetta er stórt og mikið mál að fjalla um og auðvitað talsvert öryggismál. Við þurfum bara að rýna þetta verulega. Það skiptir máli að við erum búin að upplifa eldsvoða eftir eldsvoða sem hafa orsakað það að fólk hefur dáið. Ég vil því ekki vera ábyrgur fyrir því að við séum að gefa einhvern afslátt af öryggismálum fólks sem er í þeirri stöðu að geta ekki borgað 300.000, 400.000 í húsaleigu á mánuði.


Ræðumaður: Guðbrandur Einarsson

Virðulegur forseti. Við ræðum þetta frumvarp í fyrsta skipti. Það eru ákveðin atriði sem mér finnst ég þurfa að fá upplýsingar um áður en ég get sjálfur, prívat og persónulega, haldið áfram með þetta mál. Það fyrra varðar það að ef mig misminnir ekki þá voru haldnir fundir í vor með ráðamönnum og m.a. fulltrúum sveitarfélaga um það hvort þau væru samþykkt því að fólk fengi að búa í svokölluðu óleyfishúsnæði ef ákveðin skilyrði væru uppfyllt. Samkvæmt þeim upplýsingum sem ég fékk í samtölum mínum við fulltrúa sveitarfélaga í framhaldi af þessum fundum sem áttu sér stað, eða kannski bara fundi, þá voru sveitarfélögin því mjög andvíg að það yrði gert. Bæði töldu þau að það væri verið að taka skipulagsvaldið af sveitarfélögum og það væri í raun og veru búið að skipuleggja sveitarfélögin með þeim hætti að atvinnuhúsnæði væri á einum stað, íbúðarhúsnæði á öðrum stað og innviðirnir væru á einum stað en ekki á öðrum. Ég upplifði því ekki annað en að sveitarfélögin myndu bara ekki undir neinum kringumstæðum samþykkja að það væri gefinn einhver afsláttur af byggingarreglugerðum sem þau hafa sjálf þurft framfylgja í áratugi. Ég velti því þá fyrir mér er: Er þetta sama mál og þá var talað um og er verið að gera þetta í óþökk sveitarfélaganna?


Ræðumaður: Hanna Katrín Friðriksson

Herra forseti. Ég kem hingað upp aðallega til að þakka formanni Miðflokksins óvenjulega hlý orð í garð okkar í Viðreisn í dag, vel þegin skilaboð. En þetta er auðvitað alveg rétt sem komið hefur fram, gagnrýnin á þetta vinnulag. Auðvitað er það alþekkt og ekkert óeðlilegt við það að vinnulagið undir lokin, fyrir þinghlé um jól og á sumrin, sé mikið. En það má eitthvað á milli vera. Við gagnrýndum þetta í síðustu viku þegar við töluðum um fátæktina í málafjölda sem komið hefur frá þinginu vegna þess að við vissum þetta og vegna þess að við vissum að þetta snýst auðvitað ekki um álag á okkur. Þetta snýst um getu til að vinna málin svo að sómi sé að. Við þekkjum öll dæmi þess að mál hafa farið hér í gegn í flýti sem hefur síðan  kallað á lagfæringu eftir lagfæringu. Þannig að það er svo sem að raungerast núna  sem við bjuggumst við. Mér þykir það miður að þessi skilaboð frá framkvæmdarvaldinu hingað til þingsins skuli vera á þennan veginn vegna þess að ef eitthvað er ætti það  að vera akkúrat á hinn veginn, að það sé framkvæmdarvaldið sem hlusti á það hvernig við hér sem stöndum að lagasetningunni viljum helst haga málum.


Ræðumaður: Þorgerður Katrín Gunnarsdóttir

Virðulegi forseti. Mér fannst ég greina ákveðna gagnrýni á forvera hæstv. ráðherra í starfi en látum það liggja milli hluta. Ég fagna því að hér er ráðherra sem ætlar að koma og tala um aðhald en ekkert heimili í landinu fer í flatan niðurskurð eins og þessi ríkisstjórn er búin að boða og skikka sínar stofnanir til að fara í. Hverri einustu krónu er velt fyrir sér og það er forgangsraðað og ef ríkisstjórn nennir ekki að forgangsraða eða treystir sér ekki til að forgangsraða þá er betra að hún segi það einfaldlega hreint út. Það er það sem við þurfum að heyra. Hvaða samtal hefur raunverulega átt sér stað við ríkisstjórnarborðið? Það eina sem mér finnst ég verða vör við er einfaldlega mjög útgjaldaglaðir ráðherrar úti um allar koppagrundir. Verðbólgan er á ábyrgð ríkisstjórnarinnar í landinu. Háir vextir eru líka á ábyrgð ríkisstjórnarinnar í landinu. Auðvitað eru aðrir aðilar, vinnumarkaðurinn og Seðlabankinn, en það gengur ekki að ríkisstjórnin trekk í trekk skili auðu af því að hún nennir ekki að taka óþægilegu samtölin við ríkisstjórnarborðið.


Ræðumaður: Þorgerður Katrín Gunnarsdóttir

Virðulegi forseti. Verðbólgan er ekki á niðurleið. Ef eitthvað er þá er hún að hækka. Við erum að sjá vexti halda áfram að vera í hæstu hæðum. Við erum að sjá ríkisstjórnina skila halla á fjárlögum til 2028, hið minnsta, við erum að horfa upp á í rauninni verklausa ríkisstjórn þegar kemur að aðhaldi í fjárlögum. Ef Viðreisn væri þar sem fjármálaráðherra er þá myndi Viðreisn leggja ofuráherslu á að sýna aðhald í ríkisrekstri, draga saman ríkisfjárlög áður en það verða settar álögur á heimilin í landinu, áður en við förum í þær reddingar að auka álögur í landinu. En auðvitað er það þannig að þessi ríkisstjórn fór í það bara nýlega að hækka skatta og núna um næstu áramót þá verður farið í enn eina skattahækkunina sem ríkisstjórnin ætlar að nota til að stoppa í og fylla upp í fjárlagagatið. Nú er desember að koma og alls staðar eru heimilin í landinu, fyrirtækin í landinu, að velta fyrir sér hverri einustu krónu — hvar á að forgangsraða? hvernig eigum við að forgangsraða? — ekki síst núna þegar desember er að detta inn með öllum þeim útgjöldum sem eru fyrirsjáanleg. Við erum hins vegar að upplifa 11% húsnæðisvexti og mesta umfang yfirdráttarlána í dag í sögulegu samhengi. Umboðsmaður skuldara segir þetta vera dulin vanskil. Heimilin í landinu eru sem sagt að forgangsraða í sínu heimilisbókhaldi.

Mig langar að spyrja hæstv. ráðherra: Hvaða samtal hefur ríkisstjórnin átt við ríkisstjórnarborðið? Hvaða forgangsröðun hefur átt sér stað við ríkisstjórnarborðið? Því eins og ég gat um áðan er eina forgangsröðunin hjá ríkisstjórninni einfaldlega að fara í það að hækka beint skatta, bæði nýlega og um næstu áramót. Það hefði ekki komið mér á óvart ef þetta væri harðkjarna vinstri stjórn en Sjálfstæðisflokkurinn var engin fyrirstaða þegar kom að því að hækka skatta. Ég er að kalla eftir forgangsröðun í ríkisrekstri. Hvaða merki munum við sjá núna af hálfu ríkisstjórnarmeirihlutans þegar 2. umræða fjárlaga mun eiga sér stað í næstu viku?


Ræðumaður: Guðbrandur Einarsson

Virðulegur forseti. Ég vil byrja á því, eins og þeir sem hafa talað hér á undan mér, að þakka fyrir framlagningu þessa máls sem skiptir miklu máli. Við sem búum á Suðurnesjum höfum verið mjög upptekin af þessu öllu saman og hvað verði nú um alla þá íbúa sem í Grindavík hafa búið. Það er okkur mikið hjartans mál að koma þeim í skjól á allan þann hátt sem þarf að gera.

Ég var reyndar ekki nógu skýr þegar ég óskaði eftir að fá að koma hér upp. Mig langaði í andsvar við hæstv. ráðherra en ég geri þá bara seinna. En það eru nokkur atriði sem ég hefði kannski viljað fá  debatta aðeins um  sem snúa m.a. að upphæðinni sem ég hefði nú viljað fá að vita hvernig er fengin. Þessar upphæðir miða  við einn, tvo, þrjá og fjóra. Hvers vegna er ekki farið  hærra, því að fjölskyldur geta jú verið stærri en fjórar manneskjur? Ég veit ekki alveg hvaðan þessar upphæðir koma og ég hefði gjarnan viljað fá skýringar á því hvernig   þær eru fundnar. Þessi 150.000 kall upp í 250.000 þúsund, stórar fjölskyldur geta þurft að leigja sér einbýlishús sem  getur þá kostað mikið. En við ræðum það þá bara í nefndinni í framhaldinu.

Ég var kannski ekki að hlusta, en skildi ég hæstv. ráðherra rétt þegar hann var að nefna það hér áðan að það þyrfti að skoða það að þetta þyrftu ekki endilega  að vera allt samþykktar íbúðir? Vegna þess að við vitum að það er fullt af fólki í sumarhúsum. Ætti þá að leggja fram eitthvert mál sem væri þá sér? Náði ég því rétt að það stæði til að gera það þannig? Við vitum að sumarhús eru svokallaðir óleyfisbústaðir þannig að þú mátt ekki hafa búsetu í slíkum húsum. Mér skilst líka á frumvarpinu að það eigi að skrá þetta í þessa svokölluðu leiguskrá en það er auðvitað vandkvæðum bundið að skrá óleyfisbústaði  í leyfisskrá þannig að ég held að það yrði aldrei samþykkt. Við þurfum aðeins að ná utan um það.

Svo velti ég líka fyrir mér dæmi um konu sem fór úr Grindavík  niður í Voga og hún fór í kaupleigu. Hún hafði í engin önnur hús að venda og fór í kaupleigu þannig að hún er að borga verulega fjármuni í hverjum mánuði. Það má segja að þetta séu kaup en þetta er samt leiga. Þannig að maður veltir fyrir sér: Nær þessi stuðningur utan um slíka einstaklinga sem hafa þurft að grípa til þeirra úrræða að fara í kaupleigu til að bjarga sér?

Ég verð samt að segja að heilt yfir, þetta er svolítið stórt plagg og mér finnst að textinn gæti kannski verið einfaldari miðað við tilefni málsins og kannski þann tíma sem þetta á að gilda. En ég ætla ekki að gera ágreining um það heldur bara að lýsa því yfir að Viðreisn mun styðja þetta mál. Það skiptir máli að tryggja algjörlega afkomuöryggi Grindvíkinga á allan þann hátt sem hægt er. Nóg er nú samt sem Grindvíkingar þurfa að glíma við þessa dagana. — Ég ætla að láta þessu lokið og þakka bara fyrir framlagningu þessa máls.




Ræðumaður: Þorbjörg Sigríður Gunnlaugsdóttir

Frú forseti. Umræðan hér í dag skiptir máli, hún skiptir máli  um það hver skilaboð Íslands verða á COP28 og hvert framlag Íslands verður. Mig langaði í því samhengi að nefna hér í umræðunni nýlegt svar hæstv. umhverfis-, orku- og loftslagsráðherra við skriflegri fyrirspurn minni þar sem ég reyndi að fara nánar ofan í markmið stjórnvalda um kolefnishlutleysi fyrir árið 2040. Ég spurði spurninga um það hvaða losun félli þar undir og hver hún væri í kílótonnum. Í svari hæstv. ráðherra, sem er ágætt, er rakið að markmið stjórnvalda um kolefnishlutlaust Ísland árið 2040 sé sett fram í samræmi við stefnumið Parísarsamningsins frá 2015 um að takmarka hækkun meðalhitastigs andrúmslofts jarðar við 1,5°C og að hugtakið kolefnishlutleysi sé notað til að lýsa ástandi þar sem jafnvægi hefur náðst milli losunar gróðurhúsalofttegunda og bindingar kolefnis af mannavöldum þannig að nettólosun verði engin eða 0.

Í svarinu er jafnframt rakið að til að ná markmiði Parísarssamningsins þurfi  þess vegna að draga úr losun gróðurhúsalofttegunda af mannavöldum eins hratt og nokkur kostur er með minni notkun jarðefnaeldsneytis í orkuframleiðslu og samgöngum og á sama tíma að auka kolefnisbindingu. En svo kemur eftirfarandi viðbót, með leyfi forseta:

„Skilgreining á því hvað falli undir markmið stjórnvalda um kolefnishlutleysi liggur ekki fyrir og því ekki hægt að segja hver losun í tonnum koldíoxíðsígilda er.“

[Kliður í þingsal.]Þetta er auðvitað mikill kjarnapunktur í svari hæstv. ráðherra. Til þess að markmið geti náðst fram þarf að liggja fyrir hver markmiðin eru og svo er einfaldlega ekki hér. Hvað fellur undir markmið stjórnvalda um kolefnishlutleysi liggur einfaldlega ekki fyrir og það er ekki hægt að segja til um það hver staðan er um losun. Ég spurði hæstv. ráðherra jafnframt að því hvort hann teldi ástæðu til að auka gagnsæi með því að skilgreina nákvæmlega hvaða losunarflokkar liggi til grundvallar markmiðinu í lögum um loftslagsmál í ljósi þess að mismunandi ríki skilgreina jú fyrrgreind markmið á mismunandi hátt með tilliti til umfangs.  — Forseti.

Það er einn fundur í þessum sal.

[Kliður í þingsal.]

Eyjólfur. Það er einn fundur í þessum sal.

„Stefnt er að því að skilgreina og skýra markmið um kolefnishlutleysi og þar af leiðandi hvaða losun skuli falla undir markmið um kolefnishlutleysi. Í stefnumörkun í loftslagsmálum er lögð mest áhersla á að draga úr losun og auka bindingu óháð losunarflokkum.“

Forseti. Þetta var aðeins um markmiðin, um gagnsæi og ég vildi draga þetta sérstaklega fram af því að þetta er mikill kjarnapunktur. En það liggur ekki fyrir af hálfu stjórnvalda skilgreining um þessi markmið.

Þá aðeins um stóru myndina. Ég sakna þess að ríkisstjórnin tali um heildarsamhengið og ég sakna þess að ríkisstjórnin tali einni röddu. Fyrirheit um orkuskipti eru bara falleg orð ef ekki fylgir hvernig á að tryggja framboð og afhendingu á raforku. Það þarf nauðsynlega að styrkja flutningskerfi og ég vil aftur nefna að það er mikilvægt að horfa á stóru myndina í því samhengi en ekki að móta stefnu eftir punktstöðu í kerfinu hverju sinni. Fyrirtæki á landsbyggðinni hafa ekki getað gengið að nægilega áreiðanlegri orku og hafa þurft að reiða sig á olíu og heilu landsvæðin hafa ekki haft tryggt aðgengi að rafmagni sem svarar þörf heimila og fyrirtækja.

Hér myndi auðvitað aðgerðir hjálpa  ef ríkisstjórnin gæti sameinast um sameiginlega hugmyndafræði og um pólitík, því að það er pólitíkin sem kemur málum á hreyfingu, en við sjáum svo vel hjá þessari ríkisstjórn að pólitíkina vantar einfaldlega. Þegar allt kemur til alls er það helsti veikleiki þessarar stjórnar sem birtist mjög skýrt í þessum málaflokki. Frammistaðan í orkumálum var t.d. rakin á nýlegum haustfundi Landsvirkjunar. Þar kom fram að þröng staða blasir við heimilum næstu árin þar sem þau séu afgangsstærð í baráttunni um raforku. Leyfisveitingaferli nýrra virkjana sé komið út í skurð og háleit markmið Íslands í orkuskiptum virðist að engu orðin.

Það bíður næstu ríkisstjórnar að gera það að forgangsmáli að hraða leyfisveitingum og taka ferli rammaáætlunar til endurskoðunar og gæta þess að næg orka sé í nýtingarflokki til að knýja orkuskipti og mæta orkueftirspurn framtíðarinnar. Með skýrri hugmyndafræði og fjármögnuðum aðgerðum er sannarlega hægt að ná raunverulegum árangri á þessu sviði og tækifærin til þess blasa við. En mér sýnist að allar stórar ákvarðanir í orkumálum bíði nýrrar ríkisstjórnar sem verður að standa sameinuð um pólitíska sýn og aðgerðir og hafa kjark til að fara í stórar ákvarðanir. En ég brýni hins vegar ráðherra og hef trú á því að hann muni tala skýrt á COP28   um alvarlega stöðu í loftslagsmálum og af metnaði um framlag Íslands. Það er rétt sem hæstv. ráðherra segir, að það þarf að byrja heima.


Ræðumaður: Þorbjörg Sigríður Gunnlaugsdóttir

Frú forseti. Það er mikilvægt að umræða um vopnaburð lögreglu fari fram á hinum pólitíska vettvangi. Svona ákvarðanir eru þess eðlis og ég er reyndar á því að umræða um löggæslu eigi raunar öll að fá meira rými hér á Alþingi. Það er grundvallarhlutverk ríkisins að tryggja öryggi fólksins í landinu og mannafli og mannauður er sterkasta svarið í því samhengi. Í svörum dómsmálaráðherra við fyrirspurn frá mér kemur fram að ríkislögreglustjóri hafi greint þörf á mannafla í tengslum við rannsókn á skipulagðri glæpastarfsemi. Þar kemur fram að fjölga þurfi stöðugildum. Þar kemur fram að þörf sé á auknu fjármagni til nauðsynlegra tækja og hugbúnaðarkaupa. Þar kemur fram að áhersla verði að vera aukin á alþjóðlegt samstarf. Þetta er einfaldlega hluti af því að löggæsla á Íslandi fái að þróast í samræmi við breyttar þarfir og breyttan veruleika. Vopnaburður virðist vera að færast í aukana hjá ungmennum og við sjáum merki um breytt landslag afbrota. Það þarf að horfa heildstætt á málin og heildstætt á hvernig starfsumhverfi lögreglunnar er. Samkvæmt tölum frá Eurostat fyrir 2020 voru að meðaltali 333 lögreglumenn á hverja 100.000 íbúa í Evrópu. Hlutfallið hér var 176. Svona samanburður er erfiður en ég leyfi mér að nefna þessar tölur. Árið 2013 var heildarfjöldi lögreglumanna 8,1 á hverja 10.000 ferðamenn hér á landinu en tíu árum seinna var hlutfallið komið niður í 4,6. Hlutfallið fór lækkandi.

Heyr, heyr.Forseti. Fangelsismálin eru auðvitað samofin löggæslu og þar eru biðlistar einkennandi. Ég lagði fram fyrirspurn sem sýndi að í lok árs 2022 voru 279 karlmenn á biðlista eftir afplánun í fangelsi. Meðalbiðtíminn hafði verið um tvö ár. Það er óviðunandi staða fyrir samfélagið, fyrir þá sem í hlut eiga og fyrir lögregluna. Notkun á rafbyssum er jú vissulega eitt samtal en stóra myndin er að þegar við ræðum um innviði þá þarf að muna það að löggæsla og fangelsismál falla þar undir og stefnumótun og fjármögnun þarf að endurspegla það.


Ræðumaður: Guðbrandur Einarsson

Heyr, heyr.Virðulegi forseti. Ég vil byrja á því að þakka fyrir þessa umræðu. Ég ætla að fá að eyða tíma mínum í að ræða mannafla innan lögreglunnar. Í nýlegu svari hæstv. dómsmálaráðherra við fyrirspurn hv. þm. Þorbjargar Sigríðar Gunnlaugsdóttur kom fram að þótt fjöldi lögreglumanna á hvern skráðan íbúa á Íslandi sé nánast sá sami og var fyrir tíu árum þá er hann margfalt minni ef við tökum tillit til allra þeirra ferðamanna sem hér dvelja á landinu hverju sinni. Þrátt fyrir að fjöldinn sé sá sami kom fram í svari við annarri fyrirspurn hv. þingmanns að það vantaði 50–70 lögreglumenn vegna styttingar vinnuvikunnar. Það er auðvitað umtalsverður fjöldi og það þarf að taka á því. Þrátt fyrir mikla fjölgun í landinu, bæði íbúa og ferðamanna, er ekki að sjá að glæpum sé nokkuð að fjölga. Það sem virðist vera að gerast er að eðli glæpa er að breytast. Aukning útkalla hjá sérsveit staðfestir það, meira er um að kalla þurfi til sérsveit vegna vopnaburðar. Ég vil reyna að setja þetta í eitthvert samhengi: Ef lögreglumönnum fækkar hlutfallslega á hvern íbúa í landinu og eðli glæpa er að breytast hlýtur það eðlilega að vekja upp ugg innan lögreglunnar og hún vilja vera eins vel búin og hægt er. Fyrir rúmu ári síðan nefndi Fjölnir Sæmundsson, formaður Landssambands lögreglumanna, að öryggi landsmanna væri því miður ekki tryggt og það væri betur gert með því að fjölga lögreglumönnum heldur en að almennir lögreglumenn væru að bera vopn á mjöðm. Hann sagði að lögreglumenn væru ekki að kalla eftir því að vopnast en þeir væru að kalla eftir því að vera öruggir í starfi. Við verðum að hlusta á það og bregðast við því.


Ræðumaður: Sigmar Guðmundsson

Herra forseti. Við vitum það öll að það er stærsta úrlausnarefni samtímans að ná niður verðbólgu og vöxtum og við vitum líka að ríkisfjármálin þurfa að styðja við Seðlabankann í því verkefni. Þetta er auðvitað vandasamt og það er morgunljóst að flokkarnir hér á þingi hafa ekki allir sömu skoðun á því hvernig best er að bera sig að. Sumir stjórnarþingmenn hafa á liðnum dögum í fjölmiðlum talað svolítið á þann veg að stjórnarandstaðan hafi það eitt til málanna að leggja að hækka skatta. Þetta kemur auðvitað úr hörðustu átt því að ríkisstjórnin er nýbúin að leggja á einn skatt og er auk þess að fara að hækka skatta á fyrirtæki nú um áramótin yfir alla línuna. Hitt má hins vegar til sanns vegar færa að hluti stjórnarandstöðunnar er að jafnaði forritaður þannig.

Það er einn grundvallarmunur á hlutverki stjórnarandstöðunnar og stjórnarmeirihlutans og hann er sá að ríkisstjórnarflokkarnir velja sér að vinna saman og þeir leggja saman fram fjárlagafrumvarp þar sem helstu aðgerðir gegn verðbólgu og séríslensku ofurvöxtunum eiga að birtast okkur. Stjórnarandstöðuflokkarnir nálgast hins vegar verkefnið hver með sínum áherslum. Að mínu mati kemur ekki til greina að sá hópur sem nú ber þyngstar byrðar vegna óstöðugleikans sem rammaður er inn af síflöktandi gjaldmiðli og útgjaldagleði stjórnarflokkanna verði látinn greiða fyrir stjórnleysið með hærri sköttum sem bætast ofan á ofurvextina og verðbólguna. Millistéttin og þeir sem lægstar hafa tekjurnar eiga ekki að fjármagna það úrræðaleysi sem birtist okkur svo skýrt núna við fjárlagagerðina.

Við megum heldur ekki falla í þá gryfju að halda að vandinn verði leystur með því að herða skrúfurnar enn frekar á fjölskyldur landsins, á venjulegt fólk sem sýpur nú seyðið af því enn eina ferðina að innbyggður kerfisvandi setur bókhaldið í uppnám. Eða trúir því einhver maður að íslenska ríkið sé svo vel rekið að þar megi ekki spara umtalsverðar fjárhæðir með markvissri hagræðingu? Fyrsta viðbragð má ekki að vera alltaf að hækka skatta því það er fátt varanlegra en skattahækkanir, jafnvel þótt þær séu sagðar tímabundnar.


Ræðumaður: Guðbrandur Einarsson

Virðulegi forseti. Álagið á íbúum Grindavíkur er mikið þessa dagana. Fólk hefur verið neytt til að yfirgefa heimili sín og á þessari stundu liggur það ekki fyrir hvort eða hvenær íbúar fá að fara aftur til baka, slík er óvissan í þeim atburði sem nú stendur yfir. Þrátt fyrir að hægst hafi á þeim hræringum sem riðið hafa yfir bæinn þá liggur það ljóst fyrir að skaðinn er nú þegar orðinn mjög mikill hjá sveitarfélaginu, fyrirtækjunum en ekki síst íbúunum sjálfum. Óvissan er því mikil og nauðsynlegt að hlúa eins vel að íbúum og kostur er. Að eyða óvissu og skapa öryggi er mikilvægasta verkefnið þessa dagana og ég vil fá að lýsa ánægju minni með það starf sem unnið hefur verið hingað til við að takast á við þetta risavaxna verkefni. Þar á ég við alla þá sem lagt hafa lóð á vogarskálarnar til að gera líf íbúa Grindavíkur sem bærilegast. Það hefur verið ótrúlegt að fylgjast með því fumleysi sem viðbragðsaðilar hafa sýnt við að tryggja öryggi íbúa og ég dáist að þeim mikla vilja sem landsmenn hafa sýnt til að aðstoða Grindvíkinga á öllum sviðum.

Hjálpsemi landsmanna dugar hins vegar ekki til að tryggja stöðu Grindvíkinga. Þess vegna er þetta frumvarp lagt fram og er það væntanlega eitt af mörgum. Það þarf að tryggja íbúum tekjur og það þarf að tryggja íbúum húsnæðisöryggi, a.m.k. um einhvern tíma. Við megum því eiga von á að starfsemi þingsins næstu daga muni ráðast talsvert af þeirri stöðu sem uppi er.

Virðulegur forseti. Þetta frumvarp sem við ræðum hér er því liður í að tryggja íbúum framfærslu og ég vil fá að lýsa ánægju minni með það hversu hratt það er að ganga í gegnum þingið. Ég vil einnig lýsa yfir stuðningi Viðreisnar við þetta mál. Það bárust ekki margar umsagnir um þetta frumvarp en þeir umsagnaraðilar sem sendu inn umsögn, þ.e. Samtök atvinnulífsins og Alþýðusambandið, vöktu athygli á ákveðnum atriðum sem mér finnst mikilvægt að nefna hér.

Áður en ég geri það langar mig þó að þakka hæstv. félags- og vinnumarkaðsráðherra fyrir hans samskipti við nefndina í aðdraganda þess að málið var lagt fram. Við fengum hringingu frá ráðherra þar sem hann fór yfir málið og bauð okkur að tjá okkur um það og mér finnst virðingarvert að hafa haft möguleika á slíkri aðkomu áður en málið kom til nefndarinnar.

Eins og áður sagði sendi Alþýðusambandið inn umsögn og heimsótti okkur líka í nefndinni. Alþýðusambandið styður að sjálfsögðu þetta mál en vakti engu að síður athygli á vanda einstaklinga sem búa í Grindavík en starfa annars staðar. Eins og segir í álitinu, með leyfi forseta:

„Um er að ræða hóp sem gæti talið 150-200 einstaklinga enda er suðvesturhornið og ekki síst Reykjanesið allt eitt atvinnusvæði. Bæði geta verið fyrir hendi beinar hindranir svo sem fjarlægð frá vinnu vegna tímabundins húsnæðis og/eða óbeinar hindranir svo sem skortur á dagvistun í ljósi umrótsins sem gerir einstaklingum erfitt um vik að sinna starfi.“

Maður veltir fyrir sér einstaklingi sem starfar t.d. á Keflavíkurflugvelli en fékk ekki húsnæði á Suðurnesjum og varð því að leita eftir húsnæði langt frá vinnustaðnum, tökum sem dæmi hugsanlega í sumarhúsi austur í Biskupstungum eða einhvers staðar. Það er erfitt fyrir slíkan einstakling að keyra í tvo tíma í vinnu og tvo tíma heim úr vinnu og getur auðvitað orsakað það að viðkomandi getur hreinlega ekki stundað sína vinnu, en samkvæmt þessu á slíkur einstaklingur ekki rétt á að fá launatrygginguna sem verið er að boða í þessu frumvarpi. Eins og Alþýðusambandið nefnir er kannski ekki til staðar dagvistun á þeim stað sem viðkomandi dvelur þannig að þetta getur verið snúið.

Mér finnst bara rétt að vekja athygli á þessu. Mér fannst ég einhvern veginn þurfa að nefna oft í velferðarnefndinni að við viljum ekki að fólk sé að falla á milli skips og bryggju og við þurfum að tryggja fólki á einhvern hátt afkomuöryggi. Það er bara algjörlega nauðsynlegt.

Samtök atvinnulífsins taka hins vegar annan pól í hæðina og eru að velta fyrir sér launatengdum gjöldum sem fylgja því auðvitað að greiða út laun. Í frumvarpinu er ekki tekið tillit til þess að það þarf að borga launatengd gjöld. Jú, það er tekið tillit til lífeyrissjóðsgreiðslna en það er ekki tekið tillit til tryggingagjaldsins og það er heldur ekki tekið tillit til orlofsgreiðslna sem geta annaðhvort verið greiddar inn á bankareikninga eða safnað upp. Samtök atvinnulífsins meta að það sé um 22% kostnaður sem fylgir þessu og benda á að ef verið er að borga hámarksupphæðina upp á 633.000 bætist við þarna 140.000 á mánuði í orlof og launatengd gjöld fyrir einstakling sem nýtur þess réttar að fá 633.000.  Vissulega getum við bent á fyrirtæki sem standa vel og geta greitt þetta en önnur fyrirtæki geta það hreinlega ekki. Það er búið að skella í lás, þau hafa enga innkomu, eru hugsanlega í fjárfestingum og ráða illa við þetta. Þá er spurningin: Náum við  því markmiði frumvarpsins að viðhalda ráðningarsambandi launafólks í Grindavík, sem er svo mikilvægt á þessum tímapunkti? Mér finnst bara rétt að benda á þetta.

Mig langar líka að nefna, af því að hér hefur verið nefnt að ríkisendurskoðandi mætti fyrir nefndina og nefndi eitt og annað sem er athyglisvert, að í frumvarpinu er verið að gera ráð fyrir því að þeir sem þiggi greiðslur til að borga laun og viðhalda ráðningarsambandinu hafi enga heimild þá til að greiða sér arð á þessum tímapunkti eða þetta árið. Þá veltir maður fyrir sér því sem ríkisendurskoðandi benti einmitt á, að það eru ýmsar leiðir til þess að ná fjármunum út úr fyrirtækjum án þess að það sé endilega verið að greiða arð. Við þekkjum það mörg og það er t.d. hægt að lækka hlutafé, lækka hlutafé í fyrirtækjum sem færist þá sem fjármunir til þeirra sem eiga fyrirtækið alveg eins og arður til eigendanna, þannig að þetta er ekki alveg skothelt. Þrátt fyrir að það sé búið að samþykkja að ekki sé verið að greiða út arð þá er hægt að ná fjármunum út úr fyrirtækjum með öðrum hætti.

Virðulegur forseti. Ég ætla ekki að segja mikið meira um þetta. Ég er auðvitað bara ánægður með að verið sé að tryggja afkomu Grindvíkinga sem hafa upplifað einhverjar mestu hörmungar í sínu lífi; að tapa heimili sínu, tapa örygginu sem það hafði upplifað kannski í áratugi, börnin geta ekki notið skólavistar á heimaslóð eða félagsskapar við félaga sína eða notið tómstunda eða íþrótta á sínum heimavelli. Það skiptir okkur miklu máli að verið sé að gera þetta með þessum hætti og ég lýsi því enn og aftur yfir að Viðreisn mun styðja þetta mál allt til enda.




Ræðumaður: Hanna Katrín Friðriksson

Frú forseti. Bændastéttin hefur lengi kallað eftir vægari úrræðum en heildarniðurskurði, en eins og við vitum hefur það verið leiðin sem hefur verið farin þegar smit koma upp. Á stórum fundi á Laugarbakka í apríl síðastliðnum var síðan kallað eftir því að ríkisstjórnin setti enn frekari áherslu á þær rannsóknir sem framkvæmdar hafa verið á riðunni. Eins og skýrt hefur komið fram hér eru miklar vonir bundnar við þessa verndandi arfgerð gegn riðu og menn tala um að við stöndum á miklum og jákvæðum tímamótum þar og það er óskandi að svo sé.

Það er engu að síður augljóslega langtímaverkefni að gera þessa nýju arfgerð að ríkjandi þætti innan íslenska fjárstofnsins. Við erum auðvitað að tala um þessar rannsóknir sem gerðar hafa verið sem gefa tilefni til bjartsýni og það er óskandi að svo sé. Við þekkjum það annars staðar að það er ekki svo að það þurfi að skera niður allan bústofn, jafnvel heilu sveitirnar þegar riða kemur upp. Eins og hér hefur komið fram er það lausagangan sem gerir aðrar lausnir ívið flóknari, það er erfitt að vita nákvæmlega hvaða fé hefur umgengist hvaða fé í afrétti eða á fjöllum og síðan þessi langi meðgöngutími frá því að smit berst í kind og þar til að ber á einkennum sem eru oft býsna lítil eða erfitt að þekkja.

Ég vil þakka fyrir þessa umræðu og mér þykir gott að í umræðunni hér, bæði hjá málshefjanda og hjá ráðherra sem og öðrum þingmönnum sem hafa talað, hefur komið mjög skýrt fram að það er vilji til að taka utan um bændur mjög heildstætt þegar kemur að riðu og baráttunni við að útrýma riðunni og svo mögulegum bótum þegar slík smit koma upp. Það liggur líka fyrir að umræðan núna um þennan fjanda kemur beint ofan í umræðu um gríðarlega erfiða stöðu bænda af alls konar ástæðum, m.a. vegna mikils fjármögnunarkostnaðar og það er núna í aðdraganda endurskoðunar á búvörusamningum.  Þannig að þó svo að við séum að tala hér um þörf á afmarkaðri lausn á þessum afmarkaða vanda, sem okkur tekst vonandi að útrýma, þá er þetta enn eitt púslið, enn einn bitinn í það púsl sem við þurfum að fara að klára   og hvernig við búum hér bændum og landbúnaði almennt viðunandi skilyrði.


Ræðumaður: Hanna Katrín Friðriksson

Frú forseti. Það er reiðarslag fyrir bændur þegar riðusmit greinist. Við þekkjum viðbrögð Matvælastofnunar. Það þarf að skera niður féð, það þarf að sótthreinsa allt hátt og lágt. Það þarf að skipta um allan jarðveg í námunda við húsin. En þarna er auðvitað ekki öll sagan sögð, eins og hv. þingmenn hafa komið inn á hér. Það þarf líka að rekja allt fé sem hefur farið á milli bæja innan sama sóttvarnahólfs, hvort sem það er sala á fé milli bænda í sveitinni eða hreinlega hin séríslenska lausaganga fjár. Allt nærsamfélagið er á nálum dagana og vikurnar eftir að riðusmit greinist og það er auðvitað gríðarlegt tilfinningalegt áfall að fá þennan dóm. Ég held að það fái á alla sem verða vitni að slíkum viðbrögðum bænda í fjölmiðlum, hvort sem þeir þekkja til landbúnaðar yfir höfuð eða ekki, slíkt er áfallið greinilega enda getur auðvitað lífsviðurværi margra verið í hættu, bæði hjá bændunum sjálfum og hjá þeim sem vinna við að þjónusta bændur og hjá afurðastöðvum. Síðan stöndum við frammi fyrir því að fjármagnskostnaður fyrir bændur eins og aðra hér á landi núna er þess eðlis að það er ekki sjálfgefið að þeir sem verða fyrir þessu áfalli haldi áfram búskap. Það þarf að fara í gríðarlega kostnaðarsamar framkvæmdir, oft með tilheyrandi lántökum. Það er ljóst, eins og hér hefur komið fram, að bætur sem bændur fá úr ríkissjóði eru langt frá því að brúa bilið, hafa ekki verið uppfærðar lengi auk þess sem þær geta verið torsóttar. Þessi óheillastaða bætist við aðrar erfiðar áskoranir sem bændur standa nú frammi fyrir og það þarf einfaldlega samstillt átak allra hlutaðeigandi til að búa landbúnaði viðunandi skilyrði. Það þarf fyrirbyggjandi aðgerðir við riðusmiti og aðgerðir í kjölfar slíks smits verða að falla undir það átak og það þarf að vera til lengri tíma.


Ræðumaður: Hanna Katrín Friðriksson

Forseti. Ég þakka hæstv. ráðherra fyrir svörin. Það er gott að heyra að þar á bæ er alla vega, á sama tíma og gripið er til ráðstafana til að hjálpa bændum í þeim bráðavanda sem þeir búa við núna og er orðinn bráðavandi m.a. vegna þess að ekki hefur verið þrek til að fara í grunninn undanfarin ár, þá er á sama tíma og ætlunin er að fara það líka hugmyndin um að reyna að safna liði til að fara í þá endurskoðun og endurbætur á kerfinu sem nauðsynlegt er að gera.

Mig langar aðeins í seinni umferð til að velta því upp hvort það sé ekki á sama tíma algjört forgangsatriði að það séu ekki neytendur, heimilin í landinu, sem beri þungann af kostnaði við þessa aðstoð. Ég veit að það er verið að smíða þetta og eitthvað heyrist af því að þessi pakki, aðstoð við bændur, verði ekki tilbúinn þegar 2. umræða fjárlaga fer fram í næstu viku heldur verði beðið með það, sem sýnir kannski að þetta er ekki tilbúið. Ég hef ákveðnar áhyggjur af því, í ljósi reynslunnar, að þarna verði heimilum landsins gert að bera hitann og þungann af þessum kostnaði frekar en að litið verði á milliliði og skoðað hvernig hægt er að gera þetta allt skilvirkara. Og ég vona að sú staðreynd að við erum að tala annars vegar um bráðavanda og hins vegar úrbætur til lengri tíma, að neytendur og heimilin í landinu bíði ekki þess sem gera skal einhvern tímann til lengri tíma.

Forseti minnir á ræðutímann sem er aðeins ein mínúta í síðari fyrirspurn og síðara svari.


Ræðumaður: Hanna Katrín Friðriksson

Herra forseti. Í gær hlustaði ég á hv. þingmann og fulltrúa í meiri hluta í fjárlaganefnd, Njál Trausta Friðbertsson, fullyrða í útvarpinu að stjórnarandstaðan væri bara ekki með mikla gagnrýni á fjárlögin sem slík heldur eingöngu á einstaka litla þætti, stóra myndin væri hreint ágæt. Ég get ekki talað fyrir alla stjórnarandstöðuna en okkur í Viðreisn þykir stóra myndin einmitt mjög slæm, eins og við höfum ítrekað bent á. Mér þykir leitt að fulltrúi Sjálfstæðisflokks í fjárlaganefnd hafi ekki hlustað en þar liggur kannski einmitt vandinn, réttmæt gagnrýni á vaxandi og ómarkviss ríkisútgjöld er afgreidd eins og eitthvert píp.

Nú ætla ég ekki endilega að gera hæstv. matvælaráðherra ábyrgan fyrir þessum orðum en þau beina vissulega sjónum að stóra gallanum við fjárlagafrumvarpið; ríkisstjórnin er svo upptekinn af smáplástrum til skemmri tíma að hún vanrækir heildarmyndina. Í sama útvarpsviðtali nefndi hv. þm. Njáll Trausti Friðbertsson að von væri á tillögum á næstu dögum til að bregðast við erfiðri stöðu bænda. Við í Viðreisn erum sammála því að það þurfi að finna lausn, að það liggi á því að finna lausn á erfiðu rekstrarumhverfi bænda. Það þarf einfaldlega í þessu sal að finna leiðir til að styðja við bændur og fæðuöryggi í landinu. En það er ekki sama hvernig það er gert og ég vil því spyrja hæstv. matvælaráðherra: Hvers er að vænta í þessum tillögum? Er það svo að enn einn ganginn erum við að horfa á skammtímalausnir við langtímavanda? Erum við að horfa á plástra við blæðandi sári eða mun hæstv. matvælaráðherra reyna að sýna ríkisstjórninni gott fordæmi og leggja fram hugmyndir um heildstæða lausn á þeim vanda sem bændur búa nú við og hafa ítrekað bent á að geri starf þeirra og starfsskilyrði illbærileg til lengri tíma?


Ræðumaður: Þorbjörg Sigríður Gunnlaugsdóttir

Frú forseti. Ég fagna því að við séum að ræða stöðu Landhelgisgæslunnar hér í dag í þessari umræðu og viðurkenni að ég er aðeins lituð í umræðunni af því að sitja í fjárlaganefnd og því hvernig málum lyktaði við afgreiðslu fjárlaga í fyrra. Það sem kom aftan að okkur nefndarmönnum, a.m.k. minni hlutans, um hver staðan væri var að skyndilega birtust fréttir af því að það þyrfti að selja vél vegna stöðu Gæslunnar. Grundvallarmál, þjóðaröryggismál, hafði ekki verið til umræðu í utanríkismálanefnd og því hafði ekki verið flaggað í fjárlaganefnd að þetta væri staðan. Mér finnst skipta máli að við náum fram svörum frá hæstv. ráðherra við þeim spurningum sem hér liggja. Það dugar ekkert að hér komi stjórnarþingmenn og tali um mikilvægi málaflokksins. Tölurnar tala sínu máli. Það er auðvitað þannig að það er frumskylda á ríkinu að gæta öryggis almennings og sú krafa getur ekki verið veikari í landi eins og Íslandi þar sem veðrin eru eins og þau eru. Við erum búsett á eyju og við bætast síðan þær sögulegu aðstæður sem núna eru uppi. Þetta er frumskylda ríkisins en þetta er jafnframt grunnþjónusta. Mér finnst umhugsunarvert að þessi staða Landhelgisgæslunnar er óskaplega hliðstæð því sem við sjáum í löggæslunni líka, sem við sjáum í fangelsunum líka, sem við sjáum hjá konum sem afplána dóma, sem við sjáum birtast í því að dæmdir dómar fyrnast vegna þess að Fangelsismálastofnun getur ekki boðað menn til afplánunar. Meira að segja í þeim málum sem fara í gegnum kerfið þá er ekki gefið að þú getir afplánað fangelsisdóm á Íslandi vegna þess hvernig þau mál hafa verið fjármögnuð í gegnum tíðina. Það hrópar auðvitað á mann, því miður, að það er Sjálfstæðisflokkurinn sem hefur verið með þetta ráðuneyti núna til margra ára. Og svona birtast öryggismálin okkar mjög skýrt þegar kemur að fjármögnun.


Ræðumaður: Guðbrandur Einarsson

Virðulegur forseti. Lengi hefur verið um það rætt að færa Landhelgisgæsluna suður með sjó og hafa Suðurnesjamenn barist fyrir því í áratugi. Landhelgisgæslan hefur smátt og smátt verið að auka við starfsemi sína á Keflavíkurflugvelli og má gera ráð fyrir að sú starfsemi komi bara til með að eflast til framtíðar í ljósi þeirrar stöðu sem uppi er á alþjóðavettvangi. Þann 26. maí síðastliðinn undirrituðu þáverandi dómsmálaráðherra, fulltrúi Landhelgisgæslu Íslands, bæjarstjóri Reykjanesbæjar og hafnarstjóri Reykjanesbæjar viljayfirlýsingu þar sem fram kemur að Reykjaneshöfn muni standa að uppbyggingu hafnar og landaðstöðu fyrir tæki og búnað Gæslunnar. Markmiðið yrði að heimahöfn skipa Gæslunnar yrði í Reykjaneshöfn í framtíðinni að frátalinni útgerð varðskips á Norðurlandi en heimahöfn varðskipsins Freyju er Siglufjörður. Þarna er því verið að gera ráð fyrir að varðskipið Þór hafi heimahöfn í Njarðvíkurhöfn við Skipasmíðastöð Njarðvíkur þar sem gert er ráð fyrir verulegri uppbyggingu. Gert hefur verið ráð fyrir ákveðnum fjármunum í gildandi samgönguáætlun en þeir fjármunir duga hins vegar ekki fyrir heildarkostnaði sem reikna má með að verði u.þ.b. 1 milljarður. Því er áætlað að afnot Gæslunnar af fyrrnefndri aðstöðu verði grundvöllur m.a. að langtímaleigusamningi milli hennar og Reykjaneshafnar, þ.e. að höfnin byggi en Landhelgisgæslan leigi. Nú hefur Reykjaneshöfn ákveðið að hefja framkvæmdir við Njarðvíkurhöfn þar sem þessi aðstaða Landhelgisgæslu Íslands verður m.a. byggð upp. Það er því orðið aðkallandi, virðulegur forseti, að fá endanlegar upplýsingar um hvernig sú aðstaða á að vera og að ljúka við gerð samkomulags um leigugreiðslur fyrir þá aðstöðu. Sú vinna hvílir á herðum Landhelgisgæslunnar sjálfrar og dómsmálaráðuneytisins og nauðsynlegt að koma í veg fyrir að tafir verði á þessari mikilvægu framkvæmd.


Ræðumaður: Þorgerður Katrín Gunnarsdóttir

Virðulegi forseti. Ég er að reyna að greina þetta svar hæstv. ráðherra og ég ætla að leyfa mér að taka jákvæðu punktana. Það sem við stöndum frammi fyrir er að fjármálaáætlanir munu verða þannig að við þurfum að ná þverpólitískri samstöðu. Það dugar mér ekki að benda og segja: Þjóðaröryggisráð á að leysa þetta. Það dugar ekki því að þetta eru áætlanir, þetta eru aðgerðir sem þurfa að lifa af ríkisstjórnir. Þetta eru áætlanir sem þurfa að taka til þess hvernig við ætlum að svara strax fjármálaáhyggjum fólks, hvar sem það býr á landinu, hvort sem er undir Eyjafjallajökli, í Grindavík eða á Reykjanesinu. Við þurfum að efla Landhelgisgæsluna og styrkja hana. Við þurfum að svara spurningunni um varaflugvelli til að mynda. Allt eru þetta ákvarðanir sem við þurfum að taka í sameiningu sem þurfa að standast. Það er þessi fyrirsjáanleiki og þessar áætlanir sem við í Viðreisn erum ekki bara að leggja til, við erum að lýsa því yfir að við erum reiðubúin í þessa vinnu þvert á flokka af því það er í þágu fólksins í landinu að vita að það er samheldni og samstaða til að taka nákvæmlega á náttúruhörmungum,  hvenær sem skella á okkur hvar sem er á landinu.


Ræðumaður: Þorgerður Katrín Gunnarsdóttir

Virðulegi forseti. Það reynir á samstöðu og samtakamátt þjóðarinnar og þingsins líka núna þegar það ríkir neyðarástand í Grindavík og auðvitað ríkisstjórnarinnar líka. Hún þarf að stíga fram af festu og koma með plan fyrir fólkið okkar í Grindavík sem upplifir þungt högg og lifir við gríðarlega óvissu. Við eigum að hlusta á það sem m.a. bæjarstjórann í Vestmannaeyjum sagði í merkilegu viðtali í gær, það skiptir máli að eyða m.a. strax fjárhagslegri óvissu og koma með lausnir og leiðir til að taka vel utan um einmitt íbúa Grindavíkur í þessu. Við þurfum auðvitað að horfa á skammtímalausnir en ég viðurkenni það líka að það er tilhneiging okkar í Viðreisn að vera svolítið með langtímaplan og óska eftir langtímaplönum. Við stöndum frammi fyrir jarðhræringum og eldsumbrotum og við erum búin að upplifa það í þrjú ár. Það er hægt að gagnrýna ríkisstjórnina fyrir að vera ekki betur undirbúin, ég ætla ekki að gera það hér, en jarðfræðingar hafa auðvitað dregið fram ýmsar sviðsmyndir, m.a. af Krýsuvíkursvæðinu, Henglinum, Mýrdalsjökli, þannig að við erum að sjá það að á næstu árum og jafnvel áratugum gætum við hugsanlega upplifað náttúruhamfarir og hugsanlega enn verri heldur en þær sem íbúar Grindavíkur eru að upplifa núna.

Við í Viðreisn höfum lagt okkur fram um að reyna að ná þverpólitískri samstöðu í erfiðum málum, útlendingamálum, og ég þakka fyrir jákvæð viðbrögð ráðherra hvað það varðar. Við höfum komið fram með tillögu, m.a. út af Gaza, sem gat sameinað þingið hér. En ég er ekki að segja að við eigum að leggja pólitískan ágreining til hliðar. Hann er nauðsynlegur fyrir lýðræðissamfélag. Við eigum að geta deilt um pólitík. En er ráðherra ekki sammála mér um það að þessir atburðir í Grindavík og hugsanlega síðar á Reykjanesinu eða annars staðar kalla á samheldni þjóðar, kalla á samheldið þing? Getur ráðherra verið sammála mér um að það sé mikilvægt að leggja fram áætlun og plan sem lifir af ríkisstjórnir af því að við erum að fara að horfa upp á hugsanlega gríðarlega fjármuni til næstu ára og áratuga? Þá þurfum við plan sem stenst og lifir ríkisstjórnir. Getur ráðherra deilt þessari skoðun minni?


Ræðumaður: Þorgerður Katrín Gunnarsdóttir

Virðulegi forseti. Það góða við að vera þingmaður á Íslandi er að við erum mjög ínáanleg. Fólk sendir okkur pósta, fólk sendir okkur skilaboð. Ég fæ reglulega þessi skilaboð: Dóttir mín er kennari, maðurinn hennar er rafvirki. Þau voru að kaupa sína fyrstu íbúð. Greiðslubyrðin jókst úr 190.000 kr. á mánuði í 380.000 kr. Þetta er millistéttin. Hvað er ríkisstjórnin, elsku Þorgerður, að gera fyrir okkur? Ég get ekki svarað því. Þetta var líka löngu fyrir Grindavík. Í guðanna bænum, segið mér að það sé hægt að stjórna landinu og senda þessu fólki — sem er um allt land og er að senda okkur þingmönnum skilaboðin: Farið að gera eitthvað. Þessum skilaboðum vil ég beina áfram til ríkisstjórnarinnar og segja við ykkur og biðla til ykkar: Farið að sinna þessum hópi. Verðbólgan er að verða viðvarandi. Við sjáum ekki fram á lækkun vaxta í náinni framtíð. Þetta er verkefni ríkisstjórnarinnar sem skilaði hlutlausum fjárlögum, ekki fjárlögum til að styðja við Seðlabankann og þessar fjölskyldur í landinu, hlutlausum. Hún skilaði núlli.


Ræðumaður: Guðbrandur Einarsson

Virðulegi forseti. Mér þykir þetta vera athyglisverð umræða fyrir mig sem nýjan þingmann að læra hér inni á þingi. Hér dælast inn þingmannamál dag eftir dag í gegnum 1. umræðu. Þau fara síðan í nefnd og fást ekki einu sinni rædd. Mér þykir það ankannalegt að verklag og vinnubrögð á Alþingi séu með þessum hætti. Ég velti líka fyrir mér hvað þingmálaskrá þýðir í raun og veru. Þetta minnir mig bara á óskalista sem börnin mín létu mig hafa í aðdraganda jóla. Þau settu kannski niður óskalista með 15–20 atriðum um hvað þau langaði að fá í jólagjöf og yfir þennan óskalista þyrfti ég að fara. En niðurstaðan varð síðan sú að þau fengu bara eina gjöf. Fyrir mér lítur þingmálaskrá þannig út að menn leggja fram einhverja svakalega málaskrá sem fæst síðan ekki uppfyllt, þannig að flestir ráðherrar fara greinilega jólaköttinn.


Ræðumaður: Þorbjörg Sigríður Gunnlaugsdóttir

Jú.Virðulegi forseti. Það er fínt að heyra hæstv. innviðaráðherra koma hér upp og taka undir gagnrýni okkar í stjórnarandstöðu um verkleysi ríkisstjórnarinnar. Hann tiltekur það að hann sé sjálfur búinn að skila þeim málum inn sem hann boðaði en skilur þó hina ráðherrana eftir í skammarkróknum. Auðvitað snýst þetta ekkert um eitthvert nýtt og bætt verklag ríkisstjórnarinnar. Þetta er það sem við erum að ræða í mötuneytinu alla daga; það falla niður fundir í nefndum. Það liggur hérna fyrir þingmálaskrá, dagskrá ríkisstjórnarinnar sjálfrar, boðuð mál til Alþingis eru 109 talsins, 39 komin inn. Að þetta hafi með einhverja hugmyndafræði um bætt verklag að gera er bara gaslýsing. Ríkisstjórnin er orðin svo sundruð að öll málin deyja á ríkisstjórnarfundum og koma ekki til kasta Alþingis. Vaktstöð siglinga var ekki erindi ríkisstjórnarinnar.


Ræðumaður: Hanna Katrín Friðriksson

Herra forseti. Mig langaði aðeins að koma hingað og taka undir það sem hæstv. innviðaráðherra segir, sennilega eru of mörg mál á þingmálaskrá. En þetta gerist aftur og aftur þótt staðan sé klárlega töluvert verri en við höfum séð áður og þetta er ástand sem hefur eiginlega stefnt í í stjórnartíð þessarar ríkisstjórnar. En ein birtingarmyndin er sú að það eru mörg mál mjög hroðvirknislega unnin. Með því að fækka málum og vera með ákveðið raunsæi í gangi þegar þingmálaskráin er lögð fram þá er ég sannfærð um að það myndi bæta ekki bara verklagið hér á þingi heldur gæði mála. Við sitjum núna t.d. í atvinnuveganefnd og erum að vinna með stjórnarmál og samhliða annað mál sem nefndin þarf að flytja af því að stjórnarmálið er svo lélegt. Það þurfti of stórar breytingartillögur til þannig að það var talið ótækt. Þetta er bara staðan sem við stöndum frammi fyrir. Þetta gengur náttúrlega ekki mikið lengur. En ég ætla að benda hæstv. ráðherra á að það er ekki þingið sem ræður þingmálaskrá ríkisstjórnarinnar. Það er ríkisstjórnin. Það getur hún þó ráðið við.


Ræðumaður: Þorbjörg Sigríður Gunnlaugsdóttir

Virðulegi forseti. Við verðum að ræða fílinn í herberginu, Alþingi er lamað. Verðbólga gengur ekkert niður, vextir haldast ógnarháir, flóknir kjarasamningar eru fram undan en það er lítið, nánast ekkert í dagskrá þingsins sem speglar stöðuna. Hvers vegna er ég að nefna þetta? Ríkisstjórnin er svo sundruð í dag að hingað berast einfaldlega engin frumvörp frá ráðherrum. Deyja málin öll á ríkisstjórnarfundum? Alþingi hefur afgreitt tvö stjórnarfrumvörp í allt haust, annað þeirra varðaði varnargarð og skatta á almenning vegna ástandsins í Grindavík og kom óvænt hér á dagskrá, hitt málið varðaði breytingar á lögum um vaktstöð siglinga. Ágætismál alveg hreint, en var vaktstöð siglinga erindið sem stjórnin var að leita að í haust? Fjöldi frumvarpa frá ríkisstjórninni sem var boðaður fyrir haustið var 109 en í lok nóvember eru 39 frumvörp komin til þingsins. Ríkisstjórnin er orðin óstarfhæf vegna sundrungar. Alþingi er sem lamað fyrir vikið og þetta þarf að segja upphátt.


Ræðumaður: Hanna Katrín Friðriksson

Herra forseti. Mig langar að ræða hér verkstol ríkisstjórnarinnar og þau áhrif sem það hefur á þingstörfin. Við munum öll hvernig vorið fór þar sem þingi var slitið óvænt með fjölda mála ókláruð og það sem meira er, sum mál voru tilbúin af hálfu nefnda en fóru ekki til afgreiðslu inn í þingsal. Stjórnarliðar gátu bara ekki lengur verið nálægt hver öðrum. Svo kom sumarið og nú líður að jólum. Það eru þungar aðstæður í samfélaginu en samþykkt stjórnarmál eru orðin þrjú núna í lok nóvember. Það er varnargarðurinn, það eru átök fyrir botni Miðjarðarhafs, hvort tveggja óvænt mál sem ekki voru á þingmálaskrá, og síðan vaktstöð siglinga. Fjöldi mála sem áttu að koma inn á þing núna í haust er 109. Það eru 39 mál komin og eru þar með 38 í nefndum. Ég velti því fyrir mér hvort það hafi verið niðurstaða samningaviðræðna stjórnarliða í sumar að stjórnarsamstarfið myndi halda ef ríkisstjórnin passaði sig á því að gera ekki neitt. Og spurningin er: Er það þetta sem ríkisstjórnin vill bjóða heimilum landsins upp á núna, með verðbólguna enn á fullu skriði, vexti himinháa og fleiri risastór verkefni fram undan? Er þetta erindið?


Ræðumaður: Hanna Katrín Friðriksson

Frú forseti. Aftur þakka ég andsvarið. Mér þykir einsýnt að þegar búið yrði í kjölfarið á samþykkt og síðan nánari vinnslu þessa máls að safna slíkum upplýsingum saman yrði þetta skoðað, að uppbygging á innviðum verði m.a. byggð á þessum þáttum. Það hlýtur að liggja í hlutarins eðli. Það er hægt að nefna að þessar stofnanir sem taldar eru upp hér byggja sínar áætlanir og jafnvel ákvarðanatöku á einhvers konar mati á akkúrat þessum málum en af því að þetta er ekki unnið á samræmdan hátt þá er það oft og tíðum, eins og ég kom inn á í ræðu minni og tiltekið er í greinargerð, einhver aðferðafræði sem mögulega getur síðan skarast við þá aðferðafræði sem önnur stofnun vinnur eftir og svipuð verkefni er að vinna. Þarna eru kannski einhverjar tvær stofnanir að vinna að sama verkefni, alla vega svipuð verkefni í stóru myndinni, en byggja ekki á nákvæmlega sömu upplýsingum. Þannig að allar ákvarðanir, hvort sem um er að ræða innviðaáætlanir eða annað, það er hægt að nefna raunverulega hvað sem er þegar kemur að því að byggja upp þetta samfélag, hljóta fyrst og fremst að þurfa að byggja á réttum upplýsingum í rauntíma og það er það sem við erum að miða að með þessu máli.


Ræðumaður: Hanna Katrín Friðriksson

Frú forseti. Ég þakka hv. þingmanni fyrir andsvarið og ekki síst fyrir góð orð í garð þessarar tillögu sem gefur mér væntingar um að því verði vel tekið og þetta verði að veruleika, samþykkt hér eftir meðferð nefndar. Spurningin sem hv. þingmaður kom fram með er mjög áhugaverð, þ.e. hvaða áhrif þetta hefur þegar farið er að skrá niður raunverulega starfsstöð einstaka starfsmanns hjá einstaka fyrirtæki, og ef ég skildi spurninguna rétt hvort það  þýði þá að það sveitarfélag þar sem viðkomandi starfsmaður hefur heimilisfesti geti innheimt útsvarið. Ég get mjög auðveldlega séð fyrir mér að það verði afleiðingin af þessu. Ég viðurkenni að þetta er ekki hlutur sem við höfum hugsað í þaula heldur skilið eftir í höndum starfshópsins. En auðvitað er það hluti af stöðu sveitarfélaga líka þetta vanmat raunverulega á fjölda þeirra starfa sem unninn er í hverju sveitarfélagi. Þannig að þarna kemur þá raunveruleg staða í ljós og á að vera styrkur sveitarfélaganna til viðbótar við það að hafa áhrif á uppbyggingu mjög víða. Þetta er bara svo mikil grundvallarspurning, hvernig við ætlum að fara með þessa hluti, og lykillinn að því er náttúrlega fyrst og fremst að þessar upplýsingar liggi fyrir og séu rétt skráðar niður. Ég held að það verði virkilega spennandi að fylgjast með þessu. Það er efnahags- og viðskiptanefnd sem fær málið til umfjöllunar og tekur þetta alveg klárlega með í reikninginn.


Ræðumaður: Hanna Katrín Friðriksson

Frú forseti. Ég mæli hér fyrir tillögu til þingsályktunar um söfnun upplýsinga um dreifingu starfa. Ég ætla að byrja á því að fara yfir það hvað þessi ályktun felur í sér. Tillagan hljóðar svo, með leyfi forseta:

„Alþingi ályktar að fela forsætisráðherra fyrir hönd ríkisstjórnarinnar að skipa starfshóp sem falið verði að gera tillögur að nauðsynlegum lagabreytingum til söfnunar og vinnslu upplýsinga um landfræðilega dreifingu starfa og skilgreiningu hlutverks og ábyrgðar þeirra aðila sem málið varðar. Starfshópurinn verði skipaður fulltrúum háskóla-, iðnaðar- og nýsköpunarráðuneytis, félags- og vinnumarkaðsráðuneytis, fjármála- og efnahagsráðuneytis og innviðaráðuneytis, auk þess sem leitað verði til fulltrúa Hagstofu Íslands, Vinnumálastofnunar, sveitarfélaga og annarra fagaðila við mótun tillagnanna.

Tillögur verði kynntar Alþingi fyrir 1. desember 2024.“

Tilgangur tillögu þessarar er að gera Hagstofu Íslands kleift að taka saman gögn um dreifingu starfa um landið. Staðan er sú að þegar kemur að gögnum um staðsetningu starfa stendur Ísland höllum fæti í samanburði við önnur lönd í Evrópu og Norður-Ameríku. Þjóðskrá hefur upplýsingar um lögheimili fólks og með greiningu þeirra gagna er hægt að fá fram upplýsingar um íbúadreifingu. Upplýsingar um dreifingu starfa vantar hins vegar, sem og upplýsingar um ferðamynstur milli heimilis og vinnu. Nákvæm gögn um þessi atriði hljóta að vera ein af forsendum vandaðrar ákvarðanatöku, t.d. á sviði samgangna og byggðaþróunar.

Það er töluverð eftirspurn eftir svona gögnum meðal fagaðila og hagsmunaaðila. Þau gögn sem eru til eru ófullnægjandi þar sem ekki er hægt að svara með nákvæmum hætti hversu margir starfa í tilteknu sveitarfélagi, hversu margir búa í einu bæjarfélagi en starfa í öðru eða hversu hátt hlutfall íbúa starfar í tíu mínútna fjarlægð frá eigin heimili. Þess í stað þurfa fagaðilar að notast við óbeinar aðferðir til að áætla svör við þessum spurningum. Til dæmis hafa menn farið þá leið að styðjast við fermetrafjölda atvinnuhúsnæðis og umreikna hann yfir í starfafjölda, með tilheyrandi skekkju eða að notast við gögn úr símaskrá eða jafnvel hafa beint samband við einstök fyrirtæki til að afla upplýsinga um staðsetningu starfa.

Ein ástæðan fyrir því að staðan er eins og hún er er sú að í fyrirtækjaskrá ríkisskattstjóra eru allir starfsmenn fyrirtækja skráðir í höfuðstöðvum viðkomandi fyrirtækis, þ.e. skráðu lögheimili félags, alveg óháð því hvort fyrirtæki rekur starfsstöðvar þar eða jafnvel starfsstöðvar víða um land, í öðrum sveitarfélögum eða jafnvel innan viðkomandi sveitarfélags þegar um er að ræða stærri og fjölmennari sveitarfélög. Það vantar sem sagt upplýsingar um raunverulega staðsetningu starfa, sem er lykilatriði þegar kemur að því að greina stöðu atvinnulífsins innan ákveðins svæðis, sveitarfélags eða landshluta. Svo að ég taki dæmi eru störf hótelstarfsfólks iðulega skráð á höfuðborgarsvæðinu, í höfuðstöðvum viðkomandi hótels eða fyrirtækis, þó svo að störfin séu unnin á hóteli eða í starfsstöð úti á landi. Sömu sögu er að segja um skráningu starfsfólks, t.d. olíufélaga sem eru með höfuðstöðvar í Kópavogi en hefur síðan starfsstöðvar víða um allt land. Afleiðing þessa háttar sem við höfum á þessum málum er gjarnan ofmat á fjölda starfa á höfuðborgarsvæðinu og svo vanmat á stöðu landsbyggðarinnar. Hún kemur einfaldlega verr út en hún ætti að gera ef störf væru skráð á þeirri starfsstöð þar sem þau eru unnin.

Það er alveg ljóst að það er mikill ávinningur af því að geta nálgast áreiðanlegar og ítarlegar upplýsingar til greiningar í stað þess að byggja á einhverjum milliútreikningum eða áætlunum. Í fyrsta lagi myndi það spara talsverðan tíma og kostnað vegna gagnavinnslu og úrvinnslu slíkra upplýsinga. Í öðru lagi auðveldar það samanburð við önnur lönd sem er mjög oft gagnlegt. Í þriðja lagi myndi slík gagnasöfnun stuðla að vandaðri stefnumótun og ákvarðanatöku og koma í veg fyrir ósamræmi milli aðila en slíkt getur mjög hæglega gerst í dag, að fagaðilar, sem jafnvel eru að vinna saman að einhverju verki, áætli fjölda starfa á einhverju svæði með mismunandi hætti.

Umferðarmannvirki eru stór hluti af heildarfjárfestingum hins opinbera. Nú er fyrirhuguð mikil uppbygging umferðarmannvirkja þegar farin af stað í tengslum við samkomulag um samgöngur á höfuðborgarsvæðinu svo að dæmi sé tekið, þar með talið borgarlínu. Síðan er auðvitað um áframhaldandi uppbyggingu samgöngumannvirkja annars staðar á landinu að ræða. Til þess að hægt sé að hafa forgangsröðun þessara fjárfestinga sem besta, spá fyrir af nákvæmni um mögulega álagspunkta, tryggja sem best flæði umferðar o.s.frv. þá er auðvitað mjög mikilvægt að búa yfir upplýsingum um helstu áfangastaði í samgöngukerfinu. Það er auðvitað alla jafna ferðalög fólks á milli heimilis og vinnustaðar.

Það liggur líka í hlutarins eðli að upplýsingar af þessum toga myndu nýtast í byggðarannsóknum, vinnumarkaðsrannsóknum og öðrum samfélagslegum rannsóknum og við gerð sóknaráætlana landshluta, eftirfylgni slíkra áætlana og gerð byggðaáætlana, sem og auðvitað skipulag almenningssamgangna um allt land. Þá geta aðilar á markaði nýtt sér þessar upplýsingar við ákvarðanatöku um staðsetningu á alls konar þjónustu; matsölustöðum, verslunum og annarri þjónustu sem bæði þykir rétt og eðlilegt og mikilvægt að hafa í nágrenni við heimili fólks og helstu vinnustaði.

Ef við lítum síðan lengra til framtíðar en akkúrat til þess að safna þessum upplýsingum um starfsstöðvar þá er líka eftirsóknarvert að geta safnað á landsvísu upplýsingum um aðra heita reiti með sambærilegum hætti, t.d. um skóla, gististaði, heilbrigðisstofnanir, sundlaugar og aðra staði sem þekkt er að fylgi regluleg umferð. Það er hins vegar alveg vel í lagt að byrja með þetta verkefni eingöngu, eins og sjá má á listanum yfir þá aðila sem okkur flutningsmönnum tillögunnar þykir rétt að komi að málum. Það er nóg að gera í næstu áföngum ef við förum af stað með þetta verkefni núna.

Flutningsmenn þessarar tillögu, sem koma, auk þingflokks Viðreisnar, frá Flokki fólksins, Framsóknarflokki, Pírötum og Samfylkingu, leggja til að það verði tekið mið af fordæmum nágrannaríkja Íslands þegar kemur að vinnu og tillögum starfshópsins. Það má t.d. nefna að í Danmörku heldur fyrirtækjaskrá utan um skráningu starfsstöðva og fjölda starfsmanna á hverri starfsstöð en danska Hagstofan sér síðan um frekari úrvinnslu þeirra gagna sem safnað er saman.

Í tillögunni er líka lagt til að þegar þessar upplýsingar liggi fyrir verða þær birtar gjaldfrjálst á opnu og læsilegu sniði og uppfærðar að lágmarki árlega. Það er lagt til að grunngögnin verði gerð opinber og aðgengileg, þó þannig vitanlega að persónuverndarsjónarmiða sé gætt. Með opnu sniði er átt við snið sem ekki krefst aðgangs að sérstökum gjaldskyldum hugbúnaði þannig að hægt sé að nýta gögnin. Það er jafnframt átt við að gögnin séu birt á þann hátt að það sé hægt að nýta þau, vinna með þau og síðan jafnvel selja þau áfram án sérstakrar heimildar frá aðila sem upprunalega tekur þau áfram og heldur utan um þau. Grunnurinn að þessari tillögu er sá að það gagnast okkur öllum að þessar upplýsingar séu aðgengilegar, að þær séu nýttar og að sem flestir hafi aðgengi að þeim, annaðhvort hráum eða unnum áfram í sérstökum tilgangi.

Frú forseti. Upplýsingar um landfræðilega dreifingu starfa gætu gagnast fagaðilum sem vegna starfsemi sinnar, eða skyldu að lögum, vinna að fjárfestingum og ákvarðanatöku á sviði samgangna og byggðaþróunar. Má þar nefna sem dæmi Vegagerðina, Byggðastofnun, Strætó, Hagstofu Íslands, sveitarfélög, landshlutasamtök, háskóla og ráðgjafarfyrirtæki. Verði þessi tillaga samþykkt gæti hún stuðlað að því að þessir aðilar og fleiri gætu sinnt hlutverki sínu af meiri nákvæmni en áður með tilheyrandi ávinningi fyrir íslenska þjóð.

Ég er mjög meðvituð um að þetta er nokkuð viðamikið verkefni og í tillögunni er þess vegna ekki mjög nákvæm útfærsla á því hvernig markmiðunum skuli náð að öðru leyti en því að þeir aðilar sem rétt þykir að taka þetta verkefni að sér eru tilgreindir í starfshóp. Það getur vel verið að það þyki rétt að bæta einhverjum öðrum aðilum við þann hóp en ég geri síður ráð fyrir að menn telji rétt að fækka eða kippa einhverjum út. E.t.v. koma síðan í meðförum nefndar fram nánari tillögur um það hvernig hópurinn skuli vinna og ég bendi aftur á að söfnun og vinnsla upplýsinga af þessu tagi á sér fordæmi meðal nágrannalanda okkar.

Að lokum vil ég síðan nefna, vegna þess að þetta er jú í þriðja skipti sem ég legg þessa tillögu fram, að á ársfundi Samtaka sunnlenskra sveitarfélaga fyrr í haust var skorað á þingmenn að klára þetta mál, að samþykkja þingsályktunartillögu þá sem ég mæli fyrir hér og nú, og ganga frá þeim lagabreytingum sem nauðsynlegar eru til að hægt sé að hefjast handa við að safna upplýsingum um dreifingu starfa um land allt. Ég óska eftir því að málinu verði vísað til skjótrar og öruggrar meðferðar í efnahags- og viðskiptanefnd að lokinni þessari umræðu og að þingheimur taki áskorun Samtaka sunnlenskra sveitarfélaga og klári málið hratt og örugglega.


Ræðumaður: Guðbrandur Einarsson

Virðulegur forseti. Mér þykir þetta vera áhugaverð þingsályktunartillaga því það skiptir okkur svo miklu máli að hafa öruggt þak yfir höfuðið. Því miður eru bara ansi margir sem búa ekki við það öryggi á Íslandi í dag. Við erum með mjög vanþroskaðan leigumarkað þar sem eitthvert frumskógarlögmál ríkir og það er ekkert öryggi þar. Ef maður ber leigumarkaðinn saman við leigumarkaði annars staðar á Norðurlöndum t.d. þá hefur fólk val um það að leigja bara nánast alla sína ævi í sama húsnæðinu ef það kýs. En hér búa leigjendur ekki við slíkt öryggi.

Hæstv. ráðherra nefndi hér að við aðhylltumst einhverja séreignarhúsnæðisstefnu. Ef við værum með einhverja almennilega leigjendastefnu þá held ég að það væru margir sem myndu kjósa að vera á leigumarkaði ef fyllsta öryggis væri gætt og einhver stöðugleiki væri á markaði. En slíku er ekki að dreifa hér á Íslandi.

Það er bara þannig núna að þrátt fyrir fyrirheit um að byggja þúsundir íbúða á næstu árum þá er ekkert slíkt að sjá í kortunum. Við erum núna að upplifa að það sé búið að gera einhverja samninga við einstök sveitarfélög og markmiðið er að byggja 4.500 íbúðir á ári næstu árin. Maður sér ekki, miðað við stöðuna eins og hún er núna, að það muni ganga upp á einhvern hátt því að við heyrum í byggingarverktökum sem eru hreinlega að draga saman seglin. Þeir ráða ekki við þann vaxtakostnað sem verið er að leggja á byggingarverktaka. Það mun auðvitað gera það að verkum að samdráttur á byggingamarkaði verður áfram til staðar. Þrátt fyrir að það sé ekki komin kreppa endilega á byggingamarkaði núna, af því að það voru talsvert margar byggingar komnar af stað, þá munum við lenda í einhverri lægð innan ekki margra ára sem getur þýtt að við upplifum aðra bólu og aðra verðbólgu samfara því, þannig að þetta er bara mjög snúið ástand. Það er kannski það sem við þurfum að horfa til í þessu, þessu lykilviðfangsefni húsnæðisstefnu númer eitt, það er þessi stöðugleiki á húsnæðismarkaði sem þarf að vera til staðar og þar er nefnt að það þurfi að vera fjölbreytt framboð íbúða sem mæti þörf. Þar erum við jú að læra talsvert. Lögin um almennar íbúðir hafa búið til möguleika fyrir fólk sem skipta miklu máli, fólk sem er ekki endilega í félagslegu húsnæði hjá sveitarfélögunum. Við erum með hlutdeildarlánin sem eru líka ný af nálinni og þau hjálpa til. Síðan er auðvitað bara almennur markaður sem sér um rest. Fjölbreytileikinn hefur verið að aukast en það þarf að viðhalda stöðugleika í uppbyggingu íbúða sem má ekki bara rokka upp og niður eftir einhverjum verðbólgutakti í samfélaginu.

Þarna er líka nefnd skilvirk stjórnsýsla á sviði húsnæðis-, mannvirkja- og skipulagsmála. Ég þekki það bara úr mínum heimabæ, það eru þessar rafrænu umsóknir sem hafa verið settar á laggirnar þar og hafa hjálpað til að gögn berist þá þannig að það sé ekki verið að taka einhverjar ákvarðanir án þess að hafa öll tiltekin gögn í höndunum og það skiptir miklu máli. Ég heyrði það á Húsnæðis- og mannvirkjastofnun einhvern tímann á fundi í fjárlaganefnd að Reykjanesbær hefði stigið stór skref og verið til fyrirmyndar og til fyrirmyndar fyrir önnur sveitarfélög.

Þegar við erum að byggja, og við þurfum að byggja, þá þarf líka að skoða möguleika sveitarfélaga til að byggja upp þá innviði sem þurfa að vera til staðar þar sem verið er að reisa byggingar. Það dugar ekki bara að henda upp hellingi af íbúðarhúsnæði ef innviðir eru svo ekki til staðar. Þeir geta verið ansi dýrir. Það þarf að byggja skóla, það þarf að byggja leikskóla og einhverja þjónustu aðra sem fólk vill ganga að sem vísri. Allt þarf þetta að fara saman þannig að sveitarfélögin hafi þá möguleika á því að byggja upp þá innviði sem þurfa að vera til staðar.

Í lauslegri yfirferð yfir þetta var nefnt að ríkið þyrfti að leggja til land til þeirrar uppbyggingar sem fram undan væri og ég held að það sé bara bráðnauðsynlegt að ríkið fari að skoða með hvaða hætti það geti komið landi sem það á, m.a. bara í sveitarfélögunum sjálfum, þannig að það sé hægt að byggja tiltölulega ódýrt eða ódýrara en við erum að gera núna. Sala á byggingarrétti hefur orsakað það að byggingarkostnaður hefur rokið upp, m.a. í Reykjavík. Það er bara eftirspurn eftir lóðum og menn bara bjóða og hæstbjóðandi fær. Þetta gerir það að verkum að það er ekki fyrir hvern sem er að kaupa. Þegar greiðslumat er þannig að þú stenst það ekki upp á kannski 200.000 á mánuði þegar þú ert að borga húsaleigu upp á 300.000 á mánuði þá er þetta farið að verða svolítið skringilegt.

Mér finnst líka, og Viðreisn leggur áherslu á það, að við þurfum að styðja með einhverjum hætti enn frekar við fyrstu kaupendur, sem er algerlega nauðsynlegt. Fyrstu kaupendur eiga bara orðið mjög erfitt með að komast inn á markað og standast illa greiðslumat. Við vitum auðvitað að fyrstu kaupendur eru ungt fólk sem er kannski sá hópur sem er með lægstu tekjur á vinnumarkaði en mun auka tekjur sínar eftir því sem fram vindur. Mér finnst greiðslumat vera svolítið sérkennilegt, að meta akkúrat einhverjar punktastöðu hjá viðkomandi, því að við megum gera ráð fyrir því að yfir starfsævi munum við auka tekjur okkar. Það þýðir auðvitað að fyrstu kaupendur, sem eru kannski tiltölulega tekjulitlir núna, eiga betur með að ráða við afborganir á seinni tíma, eftir fimm eða tíu ár, þegar þeir eru búnir að öðlast reynslu á vinnumarkaði og hafa fengið þær hækkanir sem tilheyra því að öðlast starfsreynslu. Það þarf að skoða þetta. Það er ekki gott kerfi hjá okkur að ungt fólk þurfi kannski að eiga 20 milljónir til að komast inn á markað. Það bara gengur ekki. Það getur nánast enginn unglingur eða ungmenni átt slíka sjóði heima hjá sér. Þau komast ekki inn á markað nema með hjálp foreldra sinna eða einhverra ættmenna sem geta lagt fram einhverja fjármuni. En þegar þú átt mörg börn þá er slíkt ómögulegt, ekki hægt.

Mér finnst líka eðlilegt að það verði skoðað hvort einhverjar ívilnanir, umfram aðra sem eru að kaupa, til handa fyrstu kaupendum eigi sér stað og ríkið komi þar inn. Hlutdeildarlánin og almennar íbúðir geta auðvitað hjálpað ungu fólki en það hefur nú svo sem tíðkast að niðurgreiða vexti til handa ungu fólki sem er að koma sér inn á markað. Ég held að sú leið gæti bara verið ágæt til að standa með ungu fólki. Við getum ekki búið samfélagið til þannig að ungmenni komist ekki að heiman og séu bara í foreldrahúsum langt fram á miðjan aldur, en þannig er staðan í dag.

Eins og ég segi er þetta athyglisvert plagg. Maður hefur svo sem ekki náð að skoða það djúpt en ég sit í velferðarnefnd og fæ það verkefni að rýna þetta og hlakka bara til, því að það að til sé stefna í húsnæðismálum skiptir samfélagið okkar miklu máli. Þetta er eitt af þeim atriðum sem er hvað brýnast að leysa í samfélagi okkar, ég tala nú ekki um það þegar sú staða er komin upp að heilt samfélag er hugsanlega að leggjast niður, að við spýtum í lófana og gerum það sem við getum til þess að fjölga úrræðum á húsnæðismarkaði.


Ræðumaður: Þorbjörg Sigríður Gunnlaugsdóttir

Frú forseti. Ég þakka hæstv. ráðherra fyrir svarið. Hitt atriðið sem ég hefði áhuga á að spyrja hann út í núna er að við ræðum mjög mikið um framboð og framboðsvanda. Hin hliðin á þeim peningi er að við erum allt að því heimsmeistarar í fólksfjölgun sem hefur með innflutt vinnuafl að gera, sem hefur með mikla sókn ferðaþjónustunnar gera. Það eru jú jákvæð tíðindi en tíðindi sem birtast okkur víðs vegar í samfélaginu, þ.e. afleiðingar þess.

Er hægt að ræða húsnæðisstefnu til lengri tíma litið án þess að ræða ferðaþjónustu samhliða, fólk sem flyst til landsins til þess að byggja húsnæði, en ekki síst til að vinna í ferðaþjónustu og ferðamennina sjálfa, án áhrifa á leiguhúsnæði og Airbnb? Ráðherra þekkir þessa mynd eflaust langtum betur en ég. En ég spyr mig: Verðum við ekki samhliða að ræða þá atvinnustefnu sem birtist í ferðaþjónustunni, ef markmiðið er að ná tökum á húsnæðismarkaði?


Ræðumaður: Þorbjörg Sigríður Gunnlaugsdóttir

Forseti. Það er spennandi að fá þetta mál hér inn í þingsal og auðvitað mjög mikilvægt. Ég tek undir með hæstv. ráðherra, ég held að jafnvægi sé ákveðið lykilorð í þessari umræðu. Þetta er stórt verkefni sem varðar lífskjör og lífsgæði en ekki síst jafnvægi og að ná utan um þessar dramatísku sveiflur sem hafa einkennt húsnæðismarkaðinn hér á landi. Það er margt sem mætti kannski skoða samhliða eins og einföldun regluverks.

Mig langaði til að spyrja hæstv. ráðherra út í stöðuna í dag og kannski til næstu tveggja, þriggja, fjögurra ára. Við erum að horfa á langt tímabil hárra vaxta og ég myndi vilja heyra viðbrögð og sjónarmið ráðherra við því hverjar varnir stjórnvalda eru í því samhengi; háir vextir auka fjármögnunarkostnað verktaka og hægja mjög auðveldlega á uppbyggingu. Ég las viðtal við Kristján Baldursson fasteignasala í dag sem sagðist sjá það í auknum mæli að fléttur í fasteignakaupum gangi ekki upp vegna þess að fyrstu kaupendur geta ekki fjármagnað sig.   Hver eru viðbrögð stjórnvalda við þessari stöðu í dag þannig að við séum ekki að horfa upp á frost og funa á húsnæðismarkaði til skiptis?


Ræðumaður: Guðbrandur Einarsson

Virðulegur forseti. Já, kannski er einhver meiningarmunur á pólitíkinni okkar enda er ég ekki í Framsóknarflokknum. En mér finnst skrýtið þegar gerðar eru áætlanir að þetta sé bara einhver framreikningur um óbreyttar tölur. Ég næ ekki utan um það af því að áætlanir eiga í raun og veru að reyna að fanga möguleikana eða þá þörf sem verður til staðar hverju sinni. Talan upp á 9,53 í fjögur ár er einhver tala sem mér þykir vera kúnstug.

Mig langar á þessum stutta tíma aðeins að minnast á hlutverk lífeyrissjóða. Það hefur verið rætt um það lengi að lífeyrissjóðir ættu að koma meira inn í fjármögnunina á húsnæðismarkaði en við vitum að lífeyrissjóðir eru nú þegar miklir lánveitendur á húsnæðismarkaði. Hvernig sér hæstv. ráðherra fyrir sér aukna þátttöku? Þarf að gera einhverjar lagabreytingar til að lífeyrissjóðir  fari meira inn í fjárfestingu í húsnæði eða eru einhverjar aðrar leiðir færar?


Ræðumaður: Guðbrandur Einarsson

Herra forseti. Við ræðum hér tillögu til þingsályktunar um húsnæðisstefnu fyrir árin 2024–2038. Þetta er stórt og mikið plagg og verður áhugavert að fara í gegnum það í velferðarnefnd í framhaldinu. Það vekur athygli mína þegar ég horfi á þessar tölur sem eru nefndar þarna í niðurbroti á ramma fjármálaáætlunar að þar er verið að gera ráð fyrir húsnæðisbótum upp á 9 milljarða á hverju ári. Mér finnst skrýtið að það sé verið að leggja fram sömu töluna ár eftir ár af því að markmið þessarar stefnu er að bæta og auka húsnæði og þar með væntanlega fjölda þeirra sem eiga húsnæði. Það mun að sjálfsögðu hafa í för með sér að það þarf að greiða meira í húsnæðisbætur, nema það eigi hvorki að verðbæta þetta til lengri tíma né gera ráð fyrir að íbúðaeigendum fjölgi neitt á markaði.




Ræðumaður: Þorbjörg Sigríður Gunnlaugsdóttir

Forseti. Verðbólga lækkar hratt í löndunum í kringum okkur og vextir hafa lækkað en á meðan upplifir fólk á Íslandi létti þegar Seðlabankinn tilkynnir að vextir verði áfram 9,25%, að vextir hækki ekki meira. Fólk upplifir létti þrátt fyrir þetta en það hefur auðvitað allt með væntingar að gera. Tímabil hárra vaxta eru lengri á Íslandi en í löndum sem við viljum bera okkur saman við og vextir eru margfalt hærri. Þess vegna er ábyrgðarhluti að neita að ræða kostnað fólksins í landinu af krónunni og þess vegna er það vanræksla í starfi að sitja hjá í aðgerðum gegn verðbólgu eins og ríkisstjórnin gerir. Heimilin og fyrirtækin finna rækilega fyrir afleiðingunum og það þarf að fara að ræða af alvöru hverjir það eru sem taka höggin af þessum ævintýralega háu vöxtum.

Aldrei hafa fleiri keypt sína fyrstu íbúð en á árunum 2020 og 2021. Hér er stór hópur þeirra sem taka þyngsta höggið á sig vegna flatra vaxtahækkana á þau sem skulda, ungt fólk og barnafjölskyldur. Er virkilega trúverðugt að þensluna sé að finna hjá fjölskyldum landsins með húsnæðislán, barnafjölskyldum? Rúmur fjórðungur lántakenda var með óverðtryggð lán á breytilegum vöxtum þegar vextir byrjuðu að hækka, einn af hverjum fjórum, og í ár bætast 4.500 heimili við þennan hóp þegar þau verða ekki lengur í skjóli fastra vaxta. Vextir heimilanna af yfirdráttarlánum hafa ekki verið meiri síðan í hruninu. Ungu fólki er ómögulegt að kaupa íbúð ef það á ekki bakland sem getur hjálpað til. Þetta eru afleiðingarnar. Vextir væru lægri hér ef ríkisstjórnin hefði það raunverulega sem markmið að vinna gegn þenslu og verðbólgu en ríkisstjórnin situr hjá. Seðlabankinn fær fyrir vikið stærra hlutverk. Almenningur tekur reikninginn.  Vaxtatækið bitnar grimmilega á barnafjölskyldum hér á landi, fólki sem er með hlutfallslega há útgjöld vegna barna og jafnvel námslána, millistéttinni á Íslandi. Hvaða réttlæti er í þessu?


Ræðumaður: Hanna Katrín Friðriksson

Forseti. Ég þakka ráðherra fyrir svarið og ítreka bara að það verður áhugavert og gott að ná að fylgja þessum málum eftir í atvinnuveganefnd. Mig langaði kannski aðeins að bæta við fyrri spurningu vegna þessarar heimildar sem núna er ætlunin að lögfesta,  að manni sýnist  að þetta verkefni bætist við Samkeppniseftirlitið. Það hefur nú töluvert gustað um þá ágætu stofnun undanfarið, m.a. vegna þess að hún býr við það að vera með hluta af verkefnunum á sinni könnu lögbundin og önnur ekki. Hún tekur önnur verkefni þegar þeim er til hennar vísað, kvörtunum eða ábendingum eða öðru slíku,  og síðan eru náttúrlega einstaka mál önnur sem koma upp.

Telur ráðherra Samkeppniseftirlitið, eins og það er fjármagnað núna og eins og verkefnin sem þeirri stofnun eru falin,  sé í stakk búið til að bæta þessu á sig án einhverrar fjölgunar eða einhvers konar breytingar? Það hefur stundum verið talað um einhvers konar breytingu á þessum lögbundnu verkefnum, að auka frest eða annað slíkt. Hefur það eitthvað verið skoðað til að tryggja að þetta verkefni falli ekki á milli skips og bryggju?


Ræðumaður: Hanna Katrín Friðriksson

Frú forseti. Ég þakka hæstv. ráðherra fyrir fína yfirferð yfir málið og verð að segja að ég hlakka til að fá þetta mál til meðferðar í atvinnuveganefnd. Við fengum smjörþefinn af þessu síðastliðinn vetur þegar málið var á þingmálaskrá ríkisstjórnarinnar en það var svo sem lent undir hnífnum áður en að því kom vegna umfangsmikillar gagnrýni sem kom á málið. Þar ber helst að nefna þær leiðréttingar, ef ég má svo segja, eða lagfæringar sem hafa verið gerðar á málinu og bara svo dæmi sé tekið var afurðastöðvum upphaflega veitt heimild til undanþágu frá samkeppnislögum en nú er verið að tala um frumframleiðendur. Þetta er kannski kjarninn í þeirri gagnrýni sem oft hefur verið lögð á borð þegar kemur að málefnum bænda, að margt af því sem gert hefur verið hefur farið annað en akkúrat til bænda sjálfra, sem ég held að ekkert okkar velkist í vafa um að þurfi aðstoðar við í ljósi erfiðrar stöðu. Ég veit að  hæstv. ráðherra — vegna þess að ég sá hana þar sem við vorum á fundi ungra bænda undir yfirskriftinni Laun fyrir lífi. Það má  líka nefna fundaröð Bændasamtakanna þar sem þau hafa farið yfir þessa gríðarlega miklu erfiðleika sem greinin stendur frammi fyrir vegna efnahagsástandsins en líka vegna þess að við höfum því miður ekki borið gæfu til þess að búa til kerfi sem styður nákvæmlega við bændurna þó svo að umtalsverðum fjármunum sé varið í atvinnugreinina. Ég held að flestir sjái að þar er hægt að gera betur. Ég verð að segja að mér finnst í ljósi þess hve ákallið er mikið svolítið súrt að sjá fyrsta skrefið vera það að víkja til hliðar ákvæðum samkeppnislaga, vegna þess að þetta mál er þannig.

Mig langaði til að spyrja hæstv. ráðherra, af því að hún fór yfir það hér sjálf í lokin að þetta væri fyrsta skrefið af mörgum: Hvers má vænta á næstunni? Ég er annars vegar að spyrja þá um breytingar eða aðgerðir sem heyra beint undir málaflokk ráðherra en líka kollega í fjármálaráðuneytinu. Hvað er ríkisstjórnin að hugsa varðandi aðgerðir til aðstoðar landbúnaði?


Ræðumaður: Guðbrandur Einarsson

Virðulegur forseti. Á morgun rennur enn einu sinni upp vaxtaákvörðunardagur Seðlabankans. Eins og oft áður er almenningur uggandi. Verða vextir hækkaðir einu sinni enn? Hvaða áhrif mun það hafa á matarkörfuna eða fasteignalánin? Það liggur fyrir að verðbólga er ekki að minnka. Stýrivextir eru nú þegar 9,25%. Það er ekki einfalt fyrir fólk að takast á við enn frekari hækkanir afborgana sem í mörgum tilfellum hafa tvöfaldast hjá þeim sem tóku óverðtryggð lán á sínum tíma. Staðan er önnur hjá þeim sem eru með verðtryggð lán en þar horfa margir upp á það að sjá eignarhlutinn í heimili sínu étast upp og jafnvel hverfa. Önnur staða en alls ekki betri. Það er hlutverk Seðlabankans að sjá til þess að verðbólga sé innan fyrir fram ákveðinna markmiða sem eru 2,5%. Seðlabankinn hefur hins vegar annað tæki en stýrivaxtahækkanir og það verður að teljast óeðlilegt að því sé ekki beitt í baráttunni við verðbólgu. Gjaldeyrisvarasjóður Seðlabanka er sagður mjög stór og það væri rétt af Seðlabankanum að beita honum við aðstæður sem þessar. Gengi krónunnar hefur verið að veikjast. Það hefur veikst um 4,5% síðastliðna tvo mánuði og 6% síðastliðna þrjá mánuði. Það að krónunni sé leyft að veikjast vinnur gegn markmiðum bankans um að ná niður verðbólgu og í raun óskiljanlegt að bankinn skuli leyfa gengi krónunnar að veikjast við aðstæður sem þessar. Greinendur gera sér engar vonir um að verðbólgan komi til með að minnka fyrr en í fyrsta lagi á næsta ári og það er útlit fyrir að margar fjölskyldur muni gefast upp. Að Seðlabankinn sé að vinna í sitthvora áttina gengur ekki ef við ætlum að ná einhverjum árangri í baráttu við verðbólguna og allt of háa vexti.


Ræðumaður: Hanna Katrín Friðriksson

Herra forseti. Öryggis- og varnarmál voru fyrirferðarmikil á þingi Norðurlandaráðs í Ósló í byrjun nóvember. Fjölgun Norðurlanda í NATO var töluvert rædd og ljóst af orðum margra gesta, þar með talið Jens Stoltenbergs, framkvæmdastjóra NATO, að þeir vænta mikils af nánara samstarfi Norðurlandanna í varnarmálum.

Öryggis- og varnarmál í Evrópu voru líka ofarlega á baugi þegar ég   heimsótti Washington DC á dögunum ásamt hv. þm. Birni Leví Gunnarssyni. Sendiráð Íslands hafði undirbúið mjög góða dagskrá þar sem við náðum áhugaverðum og mikilvægum samtölum um ýmis alþjóðleg málefni líðandi stundar. Dagskráin hófst með opnum fundi hjá Hudson Institute hugveitunni þar sem Andríj Jermak, helsti ráðgjafi Zelensky Úkraínuforseta, fór yfir málin. Í kjölfarið funduðum við í utanríkisráðuneyti og þjóðaröryggisráði Bandaríkjanna. Bergdís Erlendsdóttir, sendiherra okkar í Bandaríkjunum, bauð okkur á fund með Jim Townsend, fyrrverandi aðstoðarvarnarmálaráðherra Bandaríkjanna. Í samtali við hann fengum við góða innsýn í ýmis mál sem eru ofarlega á baugi í alþjóðapólitík og í öryggis- og varnarmálum. Það er alveg ljóst, og nokkuð sem við höfum ekki farið varhluta af, að áherslan á Norður-Evrópu, öryggis- og varnarmál, hefur því miður náð nýjum hæðum undanfarin tvö ár.

Við áttum fleiri áhugaverðum fundi sem ég næ ekki að fara yfir hér en mig langar að nefna að lokum fund í Pentagon með fulltrúum frá skrifstofu málefna Norður-Evrópu og NATO og skrifstofu norðurslóða og loftslagsmála. Heimsóknin endaði þannig á sömu nótum og voru slegnar á þingi Norðurlandaráðs í Ósló þremur vikum fyrr; með umræðu um mikilvægi norræns varnarsamstarfs og um mikilvægi þess að halda norðurslóðum sem friðar- og lágspennusvæði. Ég er sjálf eftir þessar heimsóknir sannfærðari en nokkru sinni fyrr að áhersla á þessi mál þarf að vera töluvert fyrirferðarmeiri hér á Alþingi Íslands.


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir svar hans. Ráðherra segir að þetta sé betra en að fara bara beint á atvinnuleysisbætur. Ef maður fer í gegnum atvinnuleysisbótakerfið erum við að tala um tekjutengdar atvinnuleysisbætur fyrstu þrjá mánuðina upp á 80% ef mig misminnir ekki. En þarna, ef ég skil hæstv. ráðherra rétt og ég ætla að biðja hann um að staðfesta það við mig, fær sá sem er undir þessum mörkum 633.000 kr., þá full laun, 100% laun. Það er algengt að fólk í verslunum eða veitingageiranum hafi ekki 600.000 kr. í laun á mánuði. Er þá verið að tryggja viðkomandi starfsmanni 100% laun og þannig verið að gera betur í þessu frumvarpi heldur en ef fólk þyrfti að fara í gegnum atvinnuleysisbótakerfið?


Ræðumaður: Guðbrandur Einarsson

Virðulegur forseti. Ég fagna þessu frumvarpi og að það sé fram komið og tel þetta bráðnauðsynlegt og mun styðja það alveg til enda. Það skiptir máli að við eyðum óvissu eins mikið og hægt er, það er algerlega nauðsynlegt. Ég hef aðeins meiri upplýsingar um frumvarpið vegna þess að hæstv. ráðherra mætti í velferðarnefnd í morgun og það hjálpaði svolítið til að skilja út á hvað þetta gengur og nefndarmenn gátu komið spurningum til ráðherra. Eins og hv. þm. Þórhildur Sunna Ævarsdóttir benti á þá eru hérna ákveðnir óvissuþættir sem maður er ekki alveg búinn að ná utan um og það skiptir miklu máli að enginn falli á milli skips og bryggju í þessu.

Mig langar aðeins að reifa þetta samspil ráðningarsambandsins og þess að það verði ekki greiddur út arður, hvort það sé eitthvert sérstakt samkomulag um það. Ég veit ekki hvort Samtök atvinnulífsins hafi blessað þá ákvörðun í samráði við sína félagsmenn eða hvort fyrirtæki geti hreinlega sagt, vegna þess að þetta er skilgreint sem force majeure-ákvæði og það tekur gildi: Nei, ég ætla að ætla að borga mér arð áfram. Og viðkomandi einstaklingur neyðist þá til þess að leita bara beint til Vinnumálastofnunar. Ég treysti ekkert alltaf á góðmennsku fyrirtækja bara af því bara, þannig að maður veltir fyrir sér: Er búið að búa til eitthvert samkomulag við vinnuveitendur í Grindavík eða Samtök atvinnulífsins um að svona verði þetta?


Ræðumaður: Þorbjörg Sigríður Gunnlaugsdóttir

Virðulegur forseti. Nú stendur yfir klassískt íslenskt óveður sem heimilin og hluti fyrirtækja finna rækilega fyrir, óveður sem erfiðar kjarasamninga. Á tímum sem þessum þurfum við skýr skilaboð og styrka forystu; samhenta ríkisstjórn en ekki sundraða og við þurfum ríkisstjórn sem skilar fjárlögum sem hjálpa til í baráttu gegn verðbólgu. Það er bara því miður ekki reyndin í dag eins og við sjáum t.d. á ummælum Seðlabankans um að fjárlögin séu hlutlaus. Það þýðir: Þau gera ekki vonda stöðu erfiðari. Hjálpa þau til? Nei.

Það er staðreynd að tímabil hárra vaxta er lengra á Íslandi en í löndum sem við horfum almennt til. Það er líka staðreynd að vextir eru margfalt hærri á Íslandi en í löndum sem við horfum almennt til. Það er í því samhengi ábyrgðarhluti að neita að ræða kostnað á krónunni fyrir íslenskan almenning. Verðbólga og séríslenskir vextir hafa mikil áhrif á heimilin í landinu núna og á fleiri en láglaunahópa. Fólk sem er að borga af húsnæðislánum á ekki að þurfa að vera statt í miðri áhættufjárfestingu. Það á ekki að vera veruleiki ungra barnafjölskyldna og það á ekki að þurfa að fjármagna sig á yfirdráttarlánum því að tölurnar um yfirdrátt sem við erum að sjá núna eru ógnvænlegar. Það er rangt pólitískt að velta öllum kostnaði yfir á þennan hóp, ungar barnafjölskyldur, að láta afmarkaðan hóp samfélagsins, barnafjölskyldur á Íslandi, taka á sig allar vaxtahækkanir af fullum þunga. Það hefur afleiðingar og það er óréttlátt að svo sé. Verkefnið á að vera að gera fólki kleift að eignast íbúð og að það þurfi ekki að vera áhættufjárfesting. Það á að vera hægt að beita ríkisfjármálunum í þágu þess málstaðar. Það er vitaskuld hægt án þess að það þurfi að þýða að það sé hoggið í heilbrigðiskerfi eða velferðarþjónustu. Sannarlega er ekki verið að tala fyrir því hér.


Ræðumaður: Hanna Katrín Friðriksson

Frú forseti. Það kemur í sjálfu sér ekki á óvart en í svörum hæstv. fjármálaráðherra fór ekki mikið fyrir umræðunni um þátt gjaldmiðilsins okkar í fjármálum heimila, fjármálum fyrirtækja og vaxtabyrðinni sem við búum við. Ég saknaði þess af því að það er auðvitað ekki þannig að íslenska krónan sé náttúrulögmál, að þessi sársaukafulli aukakostnaður sem við búum við, heimili landsins, sveitarfélög, ríkissjóður, auk þessara fyrirtækja sem enn búa í krónuhagkerfinu, sé eitthvað sem við neyðumst bara til að sætta okkur við um aldur og ævi. Staðan er sú að í dag búa tvær þjóðir á Íslandi. Það er sú sem lifir í krónuhagkerfinu; heimilin, sveitarfélögin, ríkissjóður og lítil og meðalstór fyrirtæki, sem eru hryggjarstykkið í atvinnulífinu okkar, og svo stórfyrirtækin sem standa fyrir utan krónuhagkerfið og gera upp í evru og dollara.

Nýlega samþykkti Starfsgreinasamband Íslands ályktun þess efnis að óháðir erlendir aðilar verði fengnir til að skoða kosti og galla íslensku krónunnar, sem og kosti og galla þess að taka upp annan gjaldmiðil. Við í Viðreisn fögnum því að sjálfsögðu. Það er gott og það er mikilvægt að sífellt fleiri skuli kveikja á því að sveiflurnar sem fylgja krónunni, þ.m.t. sveiflur í vöxtum, eru skaðlegar fyrir íslensk heimili. Á þessu ári verða vaxtagjöld ríkissjóðs vel yfir á annað hundrað milljarða króna. Ímyndum okkur að þessi vaxtakostnaður væri helmingi lægri, nokkuð sem er fyllilega raunhæft í öðrum gjaldmiðli miðað við núverandi skuldastöðu, ímyndum okkur hvað stjórnvöld gætu gert við þá tugmilljarða til hagsbóta fyrir heimili landsins ef vaxtakostnaðurinn væri bara laus við þetta séríslenska krónuvaxtaálag, og ímyndið ykkur hvernig staðan væri ef við byggjum ekki við stjórnvöld sem þætti í lagi að varpa þessum fáránlega krónukostnaði lóðbeint yfir á fjölskyldur landsins.


Ræðumaður: Þorbjörg Sigríður Gunnlaugsdóttir

Virðulegi forseti. Nýlega talaði ég við mann sem keypti sína fyrstu íbúð með konu sinni fyrir tveimur árum. Vextir af húsnæðisláninu ruku svo upp og mánaðarlegar afborganir urðu hærri en þau réðu við. Ungu hjónin hafa síðan fært sig yfir í verðtryggt lán og sjá nú verðbólguna leggjast ofan á höfuðstól lánsins og sparnaðinn sinn fuðra upp. Gerðu þessi ungu hjón eitthvað rangt? Nei, þau höfðu lagt fyrir og gerðu ráð fyrir að eiga afgang um hver mánaðamót en lentu bara í því að kaupa á vitlausum tíma. Síðan hafa vextir verið hækkaðir 14 sinnum, stýrivextir standa í 9,25% og þar má benda á að aldrei hafa fleiri keypt fyrstu íbúð en á árunum 2020 og 2021. Rúmur fjórðungur lántakenda var með óverðtryggð lán á breytilegum vöxtum þegar vextir byrjuðu að hækka. Einn af hverjum fjórum. Í ár munu 4.500 heimili bætast í þennan hóp þegar þau verða ekki lengur í skjóli fastra vaxta. Eina bjargráðið er að flytja sig yfir í verðtryggð lán og núna er staðan sú að flestu ungu fólki reynist ómögulegt að kaupa íbúð ef pabbi eða mamma geta ekki hjálpað til.

Forseti. Vandinn í dag er útbreiddur og þess vegna óskaði ég eftir sérstakri umræðu við fjármálaráðherra, því að ríkisstjórnin hefur hingað til eingöngu talað um stuðning við lágtekjuhópa. Alþingi stendur auðvitað sameinað þar og ég spyr: Hvað með aðra hópa sem finna verulega fyrir auknum útgjöldum og háum vöxtum; fólk sem nýlega keypti, fólk sem er með hlutfallslega há útgjöld vegna barna og námslána, millistéttin á Íslandi? Þessi hópur er skilinn eftir.

Fjárlagafrumvarpið er af Seðlabankanum sagt vera hlutlaust gagnvart verðbólgunni sem segir okkur bara að ríkisstjórnin er í því hlutverki að gera ekki illt verra. En í svona ástandi er það ekki nóg. Svar ríkisstjórnarinnar þegar heimilin eru að sprengja sig á háum vöxtum er yfirleitt: Finnið þið ekki hagvöxtinn? Hagvöxtur á mann er hins vegar lítill og byggir á því að við erum heimsmeistarar í fólksfjölgun. Þess vegna finnur fólk ekki fyrir hagvexti. Fólk sem ekki ræður við afborganir fær líka að heyra að það sé að eignast svo mikið, en fólk sem á eina íbúð borgar ekki af lánum með auknu prósentuhlutfalli í íbúð og yfirdráttarlán eru í fyrsta sinn komin yfir 100 milljarða. Vextir heimila af yfirdrætti hafa ekki verið meiri síðan í hruninu. Kaupmáttur meðallauna hefur á Íslandi sveiflast fjórum sinnum meira undanfarin 20 ár en innan OECD. Verðbólga jókst hér um helming milli ágúst 2022 og 2023, og þetta er einsdæmi. Stýrivextir eru rúmlega tvöfaldir á við nágrannalönd og hér verðum við að horfa á þá meinsemd sem einkennir íslenskt samfélag, sem er óstöðugleiki hagkerfisins.

Þessum erfiðu sveiflum fylgja erfiðar kjaraviðræður. Auðvitað er erfiðara og verra að semja um laun í landi óstöðugleika en þar sem stöðugleiki ríkir. Almenningur er langþreyttur á ástandinu. Ævintýralega háir vextir skapa síðan næstu fasteignabólu. Byggingamarkaðurinn fer í frost þegar fjármögnun lána er svona dýr. Eftirspurn eftir húsnæði safnast upp en framboð fylgir ekki. Þetta skilar svo hærra fasteignaverði þegar fram líða stundir. Hvaða aðgerðir sér ráðherra til að bregðast við augljósum áhrifum á byggingamarkaðinn?

Forseti. Val á gjaldmiðli speglar pólitískt hagsmunamat en ég er hér í dag að ræða um stöðuna eins og hún horfir við okkur núna. Viðreisn vill að stjórnvöld beiti vaxtabótum, barnabótum og húsnæðisbótum tímabundið hærra upp tekjustigann en verið hefur vegna þess að millistéttin hefur tekið á sig þungt högg. Þetta er réttlætismál. Opinberir sjóðir eru hins vegar ekki botnlausir og við verðum að stefna að því að komast út úr þeirri stöðu að ríkið sé að niðurgreiða vaxtakostnað, en háir vextir munu fylgja því að velja örgjaldmiðil.

Nú blasir við stöðnun um lífskjör á Íslandi, ekki síst hjá millistéttinni. Millistéttin greiðir nú þegar háa skatta og finnur mjög fyrir vaxtahækkunum. Önnur hver króna sem hagkerfið skapar er greidd í skatta eða í lífeyrissjóði. Þessi skattbyrði, sem er borin uppi af launafólki og fyrirtækjum, er með því hæsta í alþjóðlegum samanburði. Það þarf að sýna forystu í aðgerðum gegn verðbólgu, forgangsraða verkefnum eins og heimilin eru að gera í þessu ástandi; minna bruðl. Skynsamleg velferðarstefna snýst um að forgangsraða fjárfestingu í þágu almannahagsmuna, að sýna hófsemi í skattlagningu. Kerfin eiga að vera til staðar fyrir fólkið í landinu en ekki öfugt þannig að fólkið sé að vinna í þágu kerfisins.


Ræðumaður: Guðbrandur Einarsson

Herra forseti. Ég þakka hæstv. ráðherra fyrir hans svar. Já, mér hefur fundist skorta plan hvað þennan þátt varðar og ég sé ekki að það sé tilbúið einhvers staðar. Það er mikið áfall að missa heimili sitt, mjög mikið áfall að missa heimili sitt. Ég er alveg viss um að það er nánast óbærilegt að tapa heimilinu sínu, svo að ég tali nú ekki um börn og unglinga sem eru að hverfa frá þeim stað sem þau hafa verið að alast upp á, tapa vinum sínum jafnvel, fara ekki í skólann sinn, fara ekki í leikskólann sinn, fara ekki í íþróttafélagið sitt. Utan um þennan hóp verðum við að halda með öllum þeim ráðum sem fyrirfinnast og ég velti fyrir mér: Er ráðgert að setja einhverja fjármuni inn í væntanleg fjárlög til að styðja við þá skóla og leikskóla sem eru að taka við þessum hópum til að hjálpa þeim að gera lífið bærilegra í framhaldinu?


Ræðumaður: Guðbrandur Einarsson

Virðulegur forseti. Þjóðin hefur tekið höndum saman við að styðja Grindvíkinga sem hafa flúið heimili sín vegna náttúruhamfaranna sem dynja á þeim. Þúsundir lifa í fullkominni óvissu um afdrif heimila sinna, afkomu fjölskyldunnar og framtíðina. Hugur minn hefur verið hjá Grindvíkingum stöðugt undanfarna daga en ástandinu er ekki lokið og við vitum ekki hvað það mun vara lengi. Ýmislegt hefur verið gert en enn má gera mun betur. Skólaþjónusta og frístundastarf fyrir börn þarf að vera leyst hið allra fyrsta. Við þurfum að tryggja öllum öruggt þak yfir höfuðið og við þurfum að gæta þess að fólk eigi í sig og á. Frumvarp hæstv. félags- og vinnumarkaðsráðherra verður til umræðu hér á eftir. Þar er lagt til að koma á nokkurs konar Covid-stuðningi fyrir fólk sem hefur orðið fyrir launatapi. En aðrir hafa það líka slæmt. Fólk sem er í vinnu utan bæjarmarkanna þarf að greiða áfram af húsnæðislánunum sínum og hefur þannig ekki ráð á að greiða fyrir annað húsnæði og enn hefur ekkert verið lagt fram til að mæta þeim fjölskyldum.

Mig langar í stað þess að vera að tala hér bara um peninga og fasteignir að ræða andlega líðan sem skiptir miklu máli hvað þetta varðar. Við erum að sjá fólk kannski upplifa sitt mesta áfall á sinni lífsleið. Við vitum að í Eyjagosinu var ekki tekið á slíkum málum en við vitum að við erum búin að læra eitthvað á þessum 50 árum síðan þá. Við vitum líka að það eru komnar þjónustumiðstöðvar í Reykjavík og væntanleg þjónustumiðstöð á Suðurnesjum en það þarf að ná til hópsins. Hvernig hefur hæstv. ráðherra hugsað sér að mæta þessari stöðu sem uppi er og takast á við það andlega áfall sem fólk er að lenda í?


Ræðumaður: Daði Már Kristófersson

Ég þakka hv. þingmanni fyrir góðar spurningar og við deilum þessum áhyggjum. Það sem er kannski grátlegast er að á því stutta tímabil í Íslandssögunni sem vextir héldust nokkuð hóflegir yfir nokkurn tíma þá skyldi ríkið ganga eins langt í að skuldsetja sig eins og raun ber vitni. Maður skyldi ætla að þar gerðu menn sér grein fyrir því að ef þú ætlar að skuldsetja ríkissjóð verður að gera kröfu um það að þær fjárfestingar sem réttlæta slíka skuldsetningu skili ávöxtun fyrir samfélagið sem nemur a.m.k. kostnaði þess að viðhalda skuldinni. Ég hygg því miður að að þessu hafi ekki verið gætt, menn hafi ofmetnast yfir frekar góðri stöðu ríkissjóðs í kjölfarið á uppgjöri föllnu bankanna og í kjölfarið á því almennt lága vaxtastigi sem var í heiminum í kjölfarið á því og því miður eytt um efni fram. Það er alveg rétt sem hæstv. ráðherra sagði hérna áðan að það er alveg ofsalega erfitt þegar þú sérð öll þau aðkallandi vandamál sem hægt væri að draga úr með auknum ríkisútgjöldum, að segja nei. Það er óvinsælt og leiðinlegt. En stundum er það nauðsynlegt.


Ræðumaður: Daði Már Kristófersson

Ég þakka hv. þingmanni fyrir spurningarnar. Ef ég raunverulega vissi nákvæmlega hvar við ættum að byrja á að einfalda þá myndi ég ekki liggja á svörum um það og myndi berjast fyrir því, en ætli þessi vandamál séu ekki býsna víða. Við sjáum glögglega á ákveðnum kennitölum um íslenskt samfélag hvað smæðin getur orðið mikið vandamál og, með leyfi forseta, vil ég fara með eitthvað sem mér var sagt en ég man nú ekki fyllilega hvar ég fékk þessar upplýsingar. Ef við tækjum stofnun eins og Seðlabanka Íslands og við bærum hana saman við seðlabanka Noregs og seðlabanka Bandaríkjanna, sem eru svona u.þ.b. tíu sinnum stærri og þúsund sinnum stærri samfélög, þá vinna eitthvað á þriðja hundrað manns í Seðlabanka Íslands. Ef hann væri jafn stór í umfangi á vinnumarkaði og seðlabanki Noregs þá ættu í kringum 20 manns að vinna í honum en ekki á þriðja hundrað. Ef hann væri jafn stór seðlabanka Bandaríkjanna að umfangi á vinnumarkaði þá ættu fimm manns að vinna hjá honum. Þetta er dæmi um kostnaðinn af smæðinni sem er raunverulegur og við þurfum að takast á við en er mjög lítill skilningur á. Ég held að það geti nú verið að það sé vilji hér í þessum sal til að skoða marga möguleika þar.

Varðandi ferðaþjónustuna þá tek ég undir orð hv. þingmanns að þetta er gríðarlega mikilvæg atvinnugrein og hefur skipt okkur miklu máli. Ég er ekki að tala um neitt annað en bara að óheftur vöxtur inn í framtíðina sé varhugaverður. Það er alveg ljóst að það væri hægt að fara þá leið að hækka skatta og það í sjálfu sér er til umræðu. Hér var flutt slíkt frumvarp af hæstv. fjármála- og efnahagsráðherra bara hér fyrr í kvöld. Önnur leið væri auðvitað að takmarka aðgang að sumum þeim auðlindum sem ferðaþjónustan notar.


Ræðumaður: Daði Már Kristófersson

Forseti. Ég vil áfram gera að umtalsefni þá stöðu sem komin er upp hvað varðar útgjaldasamsetningu íslenska ríkisins sem, eins og ég vék að í andsvari við hæstv. ráðherra áðan, á sér ekki annað sambærilegt dæmi meðal nágrannaþjóða. Sú staða er uppi að við erum með til þess að gera hóflegar skuldir en gríðarleg vaxtagjöld sem hæstv. ráðherra gerði ágæta grein fyrir.

Mig langar aðeins að gera að umtalsefni möguleikann, í kjölfar samtals mitt við hæstv. ráðherra hér fyrr í kvöld, til að draga úr skuldum hins opinbera og hvernig við getum farið að því að bæta afkomu rekstrarins. Aðferðirnar eru í sjálfu sér bara tvær og þetta er ekki sérstaklega flókið; annaðhvort skerðu niður kostnað eða þú eykur tekjur.

Nú er staða Íslands þannig að ég held að það séu í sjálfu sér rök bæði fyrir því að skera niður í rekstri og auka tekjur. Ísland er ekki stórt. Það kerfi sem við höfum komið okkur upp til að stýra okkar samfélagi sækir hins vegar sína fyrirmynd í miklu stærri samfélög, samfélög sem telja tíu, hundrað, þúsund sinnum fleiri íbúa en hér. Það þarf í sjálfu sér ekki neina sérstaka greiningu til að átta sig á því að takir þú kerfi sem er hannað fyrir stórt samfélag og reynir að beita því fyrir lítið samfélag lendirðu í vandræðum með skölun kerfisins. Á endanum eru ríkisstarfsmenn bara heilar einingar, heilir einstaklingar eins og við öll. Við getum þar af leiðandi ekki með skilvirkum hætti skalað kerfið niður. Við þurfum eiginlega að sætta okkur við einfaldleika sem því miður hefur ekki verið nægilega mikil áhersla á að stuðla að í þessum sal í gegnum tíðina.

Ég efast ekki um að hvert einasta þingmál sem lagt hefur verið fram og samþykkt af Alþingi og ríkisstjórnum fyrri ára hefur verið lagt fram í góðri trú um að það myndi bæta samfélagið. Það sem gleymist hins vegar oft er að þessari lagasetningu fylgir kostnaður og sá kostnaður er tvíþættur: Annars vegar þarf að manna það að hafa eftirlit og framfylgja þeim lögum sem Alþingi setur. Hins vegar fellur kostnaður á þá sem þurfa að fara eftir reglunum, á fyrirtæki og einstaklinga sem þurfa að kynna sér lögin, fara eftir þeim og standa í samskiptum við hið opinbera vegna laganna. Þessi kostnaður er að jafnaði vantalinn. Ég held líka, vegna þess góða vilja sem sjálfsagt stýrir því að fólk býður sig fram til að sitja á Alþingi, að væntingar alþingismanna almennt til gagnsemi lagasetningar séu óraunhæft miklar og hugmyndir þeirra um kostnað lagasetningar óraunhæft lágar. Þetta vandamál hleðst upp og því verður tvímælalaust ekki snúið við á einum degi. En án þess að við gerum okkur grein fyrir þessari bjögun í ákvarðanatöku og þessum dulda kostnaði munum við aldrei snúa þeirri skútu við. Við munum smám saman grafa undan velferð á Íslandi og grafa undan samkeppni Íslands sem framtíðarbústaðar barnanna okkar.

Þegar kemur að tekjuhliðinni vil ég sérstaklega nefna tvo hluti. Ísland hefur eitthvert umfangsmesta vistspor allra landa í heiminum. Kolefnislosun á mann á Íslandi er með því hæsta sem þekkist. Fyrir því eru auðvitað margþættar ástæður og sumar ekkert endilega ómálefnalegar. Margt sem Ísland leggur fram er í sjálfu sér jákvætt, eins og t.d. að Ísland er umfangsmesti framleiðandi á vistvænni orku í heiminum, ef tekið er tillit til samfélagsins. Sem útflytjandi afurða vistvænnar endurnýjanlegrar orku getum við að einhverju leyti dregið úr vistspori framleiðslu annars staðar en það breytir því ekki að ef Ísland ætlar að standa við skuldbindingar sínar og fjárfesta í framtíð, ekki bara barnanna okkar heldur barna alls mannkyns, þurfum við að draga úr þessu vistspori. Skilvirkasta og ódýrasta leiðin til að ná þeim árangri er að beita hagrænum hvötum, grænum sköttum.

Ísland hefur beitt slíkum hvötum, m.a. á eldsneyti sem notað er á bifreiðar, og útvíkkað þá til að ná til annarrar eldsneytisnotkunar á landi með umtalsverðum árangri. Þar hefur þróunin því miður stöðvast. Ég hef með frekar miklum efasemdum skoðað hugmyndir núverandi ríkisstjórnar um hvernig eigi að ná markmiðum um samdrátt í losun og verð að viðurkenna að þar sakna ég þess mjög að við notum ekki þær aðferðir sem skilvirkastar eru til að draga úr losun. Ef þú leggur á græna skatta þarftu ekki að vita hver kostnaður þeirra sem greiða skattana er. Þú getur einfaldlega verið viss um að þeir reyni að komast hjá því að greiða skattinn og finni ódýrustu leiðina til þess. Frekar en að segja þeim hvað þeir eigi að gera, láttu þá hagnast á því að gera það sem er skynsamlegt.

Hitt atriðið hef ég áður gert að umtalsefni í þessum ræðustól. Það er vöxtur ferðaþjónustunnar á Íslandi til lengri tíma og hvort ekki er ástæða til að staldra örlítið við og velta fyrir sér hvort það samfélag eða þau áhrif sem sú uppbygging hefur haft hafi öll örugglega verið til góðs og að það sé engin ástæða til að velta fyrir sér einhvers konar efri mörkum fyrir hana. Annars vegar snúa áhyggjurnar að svipuðum hlutum og grænu skattarnir, þ.e. vistspor ferðaþjónustunnar er auðvitað umtalsvert og við þurfum að reyna að stuðla að því að þessi atvinnugrein sé sjálfbær þannig að nýting hennar á náttúruauðlindum Íslands skilji þær ekki eftir í verra ástandi en við þeim var tekið. Hin áhrifin, sem eru nokkuð lúmsk, eru efnahagsáhrif ferðaþjónustunnar. Ferðaþjónusta er atvinnugrein sem býr við mjög mikla samkeppni. Heimurinn er í sjálfu sér allur undir, sem þýðir að erfitt er að hagnast verulega á ferðaþjónustu nema þú búir við einhvers konar sérstöðu varðandi aðgengi að óvanalega fagurri náttúru eða menningarverðmætum.

Það sem við sjáum í ferðaþjónustu á Íslandi er að hún hefur verið gríðarlega fyrirferðarmikil á íslenskum vinnumarkaði. Við sjáum mikinn vöxt í eftirspurn eftir ófaglærðu vinnuafli. Við sjáum mikinn vöxt í tekjum ófaglærðra starfsmanna á Íslandi, sem er í sjálfu sér ekkert annað en afleiðing af mikilli eftirspurn umfram framboð þeirra hér á landi. Þetta er í sjálfu sér ekki áhættuefni; að ófaglærðum fjölgi og erlent ófaglært vinnuafl fái góð atvinnutækifæri með þokkalegum launum á Íslandi er ekki slæmt út af fyrir sig. Það sem er pínulítið áhyggjuefni eru áhrifin sem við sjáum á hagkerfið í heild sinni. Allt svigrúm hagkerfisins hefur verið notað til þess að bæta laun ófaglærðra. Allir aðrir hafa nokkurn veginn setið eftir. Hitt er að sá hagvöxtur sem stjórnvöld á Íslandi stæra sig af er fyrst og fremst drifinn áfram af innflutningi fleiri einstaklinga. Þjóðarframleiðsla á mann á Íslandi hefur nokkurn veginn staðið í stað, samkvæmt tölum Alþjóðagjaldeyrissjóðsins, síðan 2017.

Þegar maður tekur tillit til þess að framleiðni í ferðaþjónustu almennt í heiminum — Ísland er ekkert sérstakt þar — er lág og framleiðni þróunar mjög lítil vegna þess að þetta eru störf sem fyrst og fremst krefjast þjónustu, spyr maður sig: Hvaðan eiga tekjurnar til að standa undir samrekstri íslensks samfélags að koma ef þessi atvinnugrein fær að einoka íslenskt atvinnulíf? Ég er ekki að leggja til að henni sé rutt til hliðar, alls ekki. Margt mjög jákvætt hefur komið með þróuninni. Ég er einfaldlega að spyrja þeirrar spurningar: Ætti þessi vöxtur að fá að vera óheftur og ætti að niðurgreiða hann, eins og því miður er staðan í dag þar sem ferðaþjónustan er t.d. að jafnaði í lægra virðisaukaskattsþrepi og það að hefur lítið gengið að fá þá atvinnugrein til að greiða fyrir aðgang að þeim auðlindum sem hún notar?

Forseti. Ef ég tek saman orð mín þá tel ég augljóst að það séu umtalsverð tækifæri til hagræðingar í íslensku samfélagi. Það er ekki auðvelt verkefni en það er nauðsynlegt að einfalda samfélag okkar. Við höfum komið okkur upp strúktúr sem var hannaður fyrir miklu stærra samfélag. Ef við ætlum að bjóða hér samkeppnishæf skilyrði fyrir kynslóðir framtíðarinnar þurfum við að vinda ofan af flækjustiginu. Það eru augljósir tveir möguleikar á því að bæta afkomu hins opinbera og slá á þá þenslu sem hefur valdið bæði verðbólgu og vaxtahækkunum. Þeir felast annars vegar í grænum sköttum og hins vegar eðlilegri gjaldtöku á ferðaþjónustu.


Ræðumaður: Daði Már Kristófersson

Forseti. Ég þakka hæstv. ráðherra fyrir svörin og ég tek undir með henni að það er fyrst og fremst heildarniðurstaðan sem skiptir máli og ég tek líka undir það sem hún sagði um mikilvægi þess að ná jafnvægi í rekstri hins opinbera. Í þessu frumvarpi kemur fram að vaxtakostnaður íslenska ríkisins á þessu ári losar 124 milljarða kr. Þessir 124 milljarðar kr. verða ekki notaðir í önnur verkefni, verða ekki notaðir til að bæta stöðu bágstaddra, verða ekki notaðir til að styrkja heilbrigðiskerfið, verða ekki notaðir í nein önnur verkefni. Það er eiginlega grátlegt að íslenska ríkið er í þeirri stöðu að vera til þess að gera hóflega skuldsett en með langsamlega hæstu vaxtabyrði nokkurs ríki sem við berum okkur saman við. Þingmenn Viðreisnar hafa ítrekað frá árinu 2019 bent á hve hættulegt það er, sérstaklega á Íslandi þar sem sagan sýnir okkur að vextir eru að jafnaði mjög háir, að ríkið safni skuldum vegna þess að þá koma ár eins og þessi þar sem ekki er til fyrir nauðsynlegum útgjöldum.


Ræðumaður: Daði Már Kristófersson

Forseti. Hæstv. ráðherra fór í ávarpi sínu vegna fjáraukalaga yfir bættan frumjöfnuð ríkissjóðs. Þar er á ferðinni mælikvarði sem fyrirrennari hennar hafði mikið dálæti á en ég verð að viðurkenna að ég deili ekki dálæti þeirra á honum. Frumjöfnuður er í eðlinu ekkert annað en tekjur að frádregnum öðrum gjöldum en vaxtagjöldum og afborgunum lána og hjá þeim útgjöldum verður auðvitað ekki komist. Það að líta þannig á að það sé hægt að skilja þau einhvern veginn frá restinni er skringileg framsetning efnis. Ég vil útskýra fyrir ykkur hversu skringileg hún er með einföldu dæmi. Nú hafa tekjur heimilanna á Íslandi nokkurn veginn staðið í stað en vegna vaxtahækkana hafa afborganir lána þeirra hækka mjög mikið. Heimilin hafa orðið að skera niður, herða sultarólina, standa einhvern veginn straum af þessum aukna vaxtakostnaði. Hvað þýðir það? Jú, frumjöfnuður þeirra hefur batnað mjög mikið á þessu ári. Telur ráðherra að þetta sé jákvæð þróun fyrir heimilin?


Ræðumaður: Þorgerður Katrín Gunnarsdóttir

Virðulegi forseti. Það ríkir neyðarástand í Grindavík og nú reynir á samstöðu og samtakamátt þjóðarinnar. Það reynir líka á ríkisstjórn Íslands að stíga fram af festu og koma með plan, plan fyrir fólkið sem upplifir nú þungt högg og lifir við gríðarlega óvissu sem er erfitt að setja sig í spor gagnvart. Viðreisn mun að sjálfsögðu styðja allar aðgerðir sem taka utan um fólkið og draga úr óvissu þess.

VísiMig langar að vitna í Grindvíkinginn Sigríði Maríu Eyþórsdóttur, kirkjuvörð í Grindavíkurkirkju, sem skrifaði viðhorfspistil í í dag:

„Sum hver, jafnvel mörg okkar, sjá fram á atvinnumissi, fjárhagslegt hrun og þurfa á sama tíma að framfleyta fjölskyldum á óöruggum og hagnaðardrifnum húsaleigumarkaði um ófyrirsjáanlega framtíð. Þetta eru ekki kaldar kveðju til okkar sem horfum inn í óvissuna, þetta er svívirða.“

Það er alveg rétt að það hafa engin raunveruleg svör komið fram af hálfu stjórnvalda þegar kemur að því að tryggja öryggi fólks sem hefur neyðst til að yfirgefa heimili sitt, lífsviðurværi, og það er skiljanlegt að kallað er eftir skýrum svörum sem snerta þann raunveruleika og þá óvissu sem grindvískar fjölskyldur standa frammi fyrir. Ofan á allt þetta bætist sá veruleiki sem Grindvíkingar búa nú við, að geta ekki svarað einföldum spurningum barna sinna um framtíðina: Hvenær förum við aftur heim? Förum við aftur heim? Hvað verður um Grindavík? Kemst ég á körfuboltaæfingu í vikunni? Get ég leiki við vini mína? Hvar verðum við um jólin? Fer ég í skólann á morgun? Nei, grindvískir foreldrar hafa fá svör við þessum spurningum enda lifa þeir nú í algjörri óvissu.

Það er hlutverk stjórnvalda að milda þetta högg, að koma með svör fyrir fólkið, segja það hátt og skýrt að Grindvíkingar eigi ekki ofan á allt annað að þurfa til að mynda að hafa fjárhagsáhyggjur. Það er eitt að reisa fýsíska varnargarða en nú þarf að reisa varnargarð utan um Grindvíkinga, utan um fólkið okkar, kennara og ekki síst börnin sem eiga rétt á að menntun þeirra og ekki síður íþrótta- og tómstundastarf verði tryggt. Börn skynja stöðuna og finna fyrir óöryggi á heimilinu og við verðum að taka utan um þessa hópa og útskýra vel fyrir öllum börnum hvert ástandið er. Hér skipta auðvitað skólar og íþrótta- og tómstundastarf miklu máli.

Við höfum líka erfiða reynslu, m.a. úr snjóflóðum, og við eigum að þekkja það hvaða áhrif slík áföll hafa á börn. Við eigum að leggja kapp á að vernda barnæskuna. Rannsóknir og reynslan sýnir að það skiptir gríðarlega miklu máli.

Jörð hefur skolfið, virðulegi forseti, á Reykjanesinu með hléum síðan í mars 2021. Það er þekkt að eldvirkni á svæðinu er mikil. Áhætta á þessu svæði þegar kemur að innviðum og byggð hefur legið fyrir í nokkurn tíma. Það kom mér þess vegna nokkuð á óvart þegar hæstv. innviðaráðherra svaraði því til að það hefðu verið búnir til hópar til að kortleggja náttúruvá Reykjanesskagans og suðvesturhornsins en ráðherra vissi ekki hvar sú vinna væri stödd. Það kemur á óvart að eftir hátt á þriðja ár, frá fyrstu eldsumbrotum á Reykjanesskaga, sé lítið sem ekkert plan til staðar frá ríkisstjórninni fyrir grindvískar fjölskyldur, ríkisstjórn sem ítrekað segir að Ísland sé í öfundsverðri stöðu en þegar reynir á er hvorki kortlagning né aðgerðaáætlun tilbúin.

Við Íslendingar kunnum neyðarviðbrögðin nokkuð vel. Við erum með framúrskarandi fólk á sviði almannavarna og björgunarsveitir á heimsmælikvarða. Við kunnum að tryggja rýmingar og þess háttar. En stjórnvöld verða líka að vera tilbúin. Hvað svo? Að vera vakin og sofin, hvað þýðir það? Hvað tekur við? Stjórnvöld hafa haft hátt í þrjú ár en því miður er lítið skýrt á þessu stigi og þá dugar ekki fyrir okkur að hafa ráðherra sem einfaldlega yppta öxlum og segja: Við búum bara á Íslandi, þannig er það.

Ég vil að lokum segja að þessi umræða er mikilvæg og ég vil taka undir það sem hæstv. ráðherra hefur sagt í þessu máli. Mér finnst það skipta máli og það er brýning til stjórnsýslunnar, til skólayfirvalda, bæði í Grindavík sem og annars staðar, að taka höndum saman. Ég skynja að mennta- og barnamálaráðherra gerir sér grein fyrir ábyrgð sinni sem felst í því að taka utan um börnin og fjölskyldur þeirra, að við lærum af fortíðinni og veitum börnunum og fólkinu okkar frá Grindavík öryggi og vissu eftir fremsta megni. Þar hefur hann fullan stuðning okkar í Viðreisn.


Ræðumaður: Sigmar Guðmundsson

Frú forseti. Ég er hjartanlega sammála því að við þurfum auðvitað að standa saman og við erum að sýna það í verki að mörgu leyti að við stöndum öll með Grindvíkingum. Ég vil ekki líkja þessu við Covid-faraldurinn vegna þess að þar voru menn að fara algjörlega inn í eitthvað sem var fullkomlega ófyrirséð, heimsfaraldur sem lagðist yfir allan heiminn, allt landið og það sköpuðust mjög sérstakar aðstæður þar sem auðvitað var ekki hægt að hafa neinar handbækur til hliðsjónar. En mér finnst  gegna aðeins öðru máli um náttúruhamfarir á Íslandi. Ég ætla bara að leyfa mér að segja það. Á sama tíma og ég fagna því að við höfum sveitarfélögin með í ráðum  þegar svona ber undir þá finnst mér að við getum ekki gefið okkur fyrir fram að það sé ekki hægt að hafa til einhver plön sem varða menntun, sem varða fjármál og annað í þeim dúr. Ég held að á eldfjallaeyju og eyju þar sem náttúruhamfarir eru svona miklar og tíðar  þá getum við kannski mögulega unnið betur að einhverjum svona forvirkum plönum sem grípa fólk þannig að fyrirhyggjan verði meiri og óvissan þá minni fyrir fólki sem lendir í því.

En mig langaði að spyrja hæstv. ráðherra hér í lokin, af því að mér finnast þessar hugmyndir sem hafa komið fram um það hvernig við ákveðum skólagöngu barnanna góðra gjalda verðar: Ef ástandið verður mjög langvarandi verður þá breytt um kúrs og farið í einhverjar enn aðrar aðgerðir, ef þetta varir t.d.  í einhverja mánuði?


Ræðumaður: Sigmar Guðmundsson

Frú forseti. Ég vil þakka fyrir þessa umræðu hér og þakka hæstv. ráðherra fyrir að eiga orðastað við okkur um þetta mál. Ég vil nefna það hérna að ég tek heils hugar undir að það skiptir mjög miklu máli að fólkið sem starfar alla jafna í stjórnsýslu í Grindavík sé vel haft með  í ráðum og íbúarnir líka. Það gefur auðvitað augaleið að það er uppskrift að því að betur gangi að skipuleggja viðbrögð  en ella.  Ég geri mér líka grein fyrir því að þetta er flókið verkefni gagnvart  Grindvíkingum, það eru svo margir þættir sem þarf að huga að. Sumt er hægt að sjá fyrir, annað er ekki hægt að sjá fyrir. Sumt er hægt að skipuleggja mjög vel í tíma, annað er flóknara úrlausnar.

Ég hef sjálfur viðrað það að mér finnst sérstakt að íbúar Grindavíkur þurfi að hafa áhyggjur af næstu mánaðamótum og þar næstu þegar svona stendur á hvað varðar greiðslu af lánum og annað þess háttar. Þar finnst mér að ríkisvaldið ætti að geta stigið kröftuglega inn. Ég vil líka nefna það í þessu samhengi að  við þekkjum það auðvitað, Íslendingar, að það eru byggðir á svæði sem eldgos og jarðhræringar geta ógnað. Við þekkjum þetta undir Vatnajökli. Við þekkjum þetta mjög vel hér á Reykjanesinu. Við þekkjum þetta í Vestmannaeyjum og víðar. Þess vegna held ég að það sé ekkert ofmælt að það sé vel hægt að gera þá kröfu á stjórnvöld á hverjum tíma að menn geti verið undirbúnir eins og hægt er. Hvað varðar þessar jarðhræringar og mögulegt eldgos þá er það líka búið að liggja fyrir í einhvern tíma að byggðinni í Grindavík gæti staðið ógn af þessari náttúruvá og því langar mig að spyrja: Hvaða  vinna eða plan var til í ráðuneytinu áður en þetta almannavarnaástand myndaðist núna? Voru menn í mennta- og barnamálaráðuneytinu, sérfræðingar þar, farnir að kortleggja mögulegar sviðsmyndir ef það færi svo að byggð, til að mynda í Grindavík, annars staðar á Reykjanesi, við getum talað um Vellina í Hafnarfirði eða jafnvel víðar um landið,  væri í hættu ef eitthvað svona gerðist? Vegna þess að þetta er öðruvísi   að mörgu leyti en stundum með ofanflóðin. Hérna er um að ræða stór sveitarfélög sem stundum getur þurft að yfirgefa mjög lengi.


Ræðumaður: Sigmar Guðmundsson

HeimildinniFrú forseti. Ég vil þakka fyrir það framtak að efna til þessarar umræðu og mig langar að nýta tímann til að ræða um réttindagæslu fyrir fatlað fólk. Það var nefnilega nöturlegt að lesa umfjöllun í á dögunum um réttindagæsluna og samskipti hennar við ráðuneytið sem hún heyrir undir. Þar kom fram hjá Freyju Haraldsdóttur, sem vann við réttindagæslu, að ráðuneytið hefði reynt að hræða hana frá því að sinna og fjalla opinberlega um aðstæður manns sem leitaði til réttindagæslunnar. Þar sagði Freyja, með leyfi forseta:

„Við höfum einfaldlega verið skömmuð fyrir að benda ráðuneytinu á ef það sinnir ekki skyldum sínum við fatlað fólk […] Ég upplifði þetta auðvitað eins og þöggunartilburði og hræðslutaktík. Þótt vissulega hafi ég ekki látið þetta hafa nein áhrif á mig, þá var þetta óþægilegt. En þetta var engu að síður allt tilraun til að reyna að koma í veg fyrir að ég sinnti skyldu minni og gætti að réttindum manns gagnvart stjórnvöldum, sem voru augljóslega ekki að gæta að hans rétti.“

Þetta er auðvitað óboðlegt og vert að taka fram að einstaklingurinn sem þarna á hlut að máli var í alveg sérlega viðkvæmri stöðu.

Það hefur lengi verið bent á að það sé ótækt að sá sem gætir hagsmuna fatlaðs fólks oftar en ekki gagnvart ráðuneyti sé á sama tíma undir stjórn þessa sama ráðuneytis. Þannig hefur þetta verið á Íslandi allt of lengi og þótt við séum núna mögulega að breyta þessu hér í þinginu í vetur þá segir þetta því miður allt of mikla sögu um það hvernig við umgöngumst réttindi fatlaðs fólks.

Mig langar því að spyrja hæstv. ráðherra hvort þessi frásögn hafi orðið tilefni einhverrar vinnu eða sérstakra viðbragða eða skoðunar innan ráðuneytisins, því að svo sannarlega á þetta ekki að vera viðmótið sem mætir fötluðum í ráðuneytinu sem fer með málaflokkinn. Það á ekki að kalla réttindagæslumennina á teppið fyrir það eitt að gæta að hagsmunum fatlaða, fyrir það eitt að vinna vinnuna sína. Við viljum nefnilega samfélag þar sem öllum en ekki bara sumum er gert kleift að blómstra á eigin forsendum, að menntun, störf, aðgengi og mannréttindi séu almenn en byggi ekki á manngreinaráliti.


Ræðumaður: Guðbrandur Einarsson

Virðulegur forseti. Ég vil byrja á því að þakka málshefjanda, Guðmundi Inga Kristinssyni, fyrir að taka þetta mál á dagskrá og hrósa honum fyrir staðfestu og eftirfylgni í þessum málaflokki.

Sá hópur sem hér um ræðir er í mjög viðkvæmri stöðu og þarf því á sterkum málafylgjumönnum að halda hér á hinu háa Alþingi. Stuðningsþjónusta við þennan hóp verður að vera í samræmi við þarfir hans en þar eru hins vegar verulegar brotalamir. Sá góði ásetningur sem kom fram í endurskoðun laga um þjónustu við fatlað fólk með langvarandi stuðningsþarfir, frá árinu 2018, hefur því miður ekki náð fram að ganga og það kostnaðarmat sem fylgdi þessari breytingu var í engu samræmi við þá þjónustu sem ætlað var að veita samkvæmt lögum. Það kom strax fram á árinu 2018 að um verulega vanfjármögnun var að ræða og það hefur haldist æ síðan þrátt fyrir að ríkisstjórnin hafi lagt til einhverja fjármuni á síðasta ári. Samkvæmt frumvarpinu frá 2018 var gert ráð fyrir að NPA-samningar, samningar um notendastýrða aðstoð, væru 172 árið 2022 en mér sýnist að sú upphæð hafi dugað fyrir 90 samningum. Því er fjöldi einstaklinga sem ekki fær þá þjónustu sem skylt er að veita samkvæmt lögunum. Sveitarfélögin halda því fram að ríkið skuldi sveitarfélögunum vel á annan tug milljarða vegna þessa og það dregur auðvitað úr getu sveitarfélaga til að sinna annarri mikilvægri þjónustu. Þá liggur fyrir að biðlistar eftir slíkum samningum eru talsverðir hjá sveitarfélögunum og hjá Reykjavíkurborg er staðan þannig að 28 einstaklingar eru á biðlista eftir slíkum samningi. Þessir samningar myndu kosta 966 millj. kr., þar af væri hlutur borgarinnar 725 millj. kr. til viðbótar við þann kostnað sem nú þegar er til staðar. Þetta þarf að laga.


Ræðumaður: Þorbjörg Sigríður Gunnlaugsdóttir

Virðulegi forseti. Heimilin finna rækilega fyrir því hve matarinnkaup eru að hækka í verði og finna fyrir því að vaxtakostnaður rýkur upp og eru að sprengja sig á vaxtakostnaði þessa dagana. Fólkið í landinu veit hvað það þýðir þegar greiðslurnar af lánunum hækka stöðugt, að það hefur áhrif á getuna til að geta gert það sem við vildum annars gera. Færri átta sig á því að svona er líka staða íslenska ríkisins. Ríkissjóður er að sprengja sig á vaxtakostnaði. Áhrifin eru þau sömu og hjá heimilunum í landinu því að skuldirnar eru svo dýrar að þetta hefur áhrif á getu ríkisins til að gera hluti sem við sem samfélag vildum gjarnan gera. Þetta hefur áhrif á fjárfestingu í þjónustu fyrir fólkið í landinu. Auðvitað þarf staðan ekki að vera svona.

Í dag ræðum við frumvarp til fjáraukalaga. Þar birtast útgjöld sem voru ófyrirséð þegar við afgreiddum fjárlög í fyrra og þar sést þetta svart á hvítu. Vaxtakostnaður ríkisins hækkar um 26 milljarða, fór úr tæpum 100 milljörðum og hækkar um heilar 26 milljarða. Þess vegna er það svo mikið hagsmunamál fyrir fólkið í landinu að lækka skuldir þannig að hægt sé að fjárfesta í þjónustu í staðinn fyrir að borga svona dýra vexti. En það er engin áhersla á þetta hjá ríkisstjórninni, ekki einu sinni núna þegar tekjur ríkisins eru að aukast stöðugt, eru rúmlega 100 milljörðum meiri en gert var ráð fyrir. Það er þenslan í samfélaginu sem skilar þessum tekjum og það þýðir að áfram munum við borga ævintýralega háa vexti. Fjárfesting stjórnvalda í heilbrigðisþjónustu er minni en á hinum Norðurlöndunum, framlög til löggæslu frekar lítil og innviðir eru víða veikir vegna þess að ríkissjóður er að sprengja sig á vaxtakostnaði. Það eru ekki skuldirnar heldur vextirnir sem fara með bókhald ríkisins á hliðina. Er það ekki sorglegt?


Ræðumaður: Guðbrandur Einarsson

Virðulegur forseti. Jarðhræringarnar í Grindavík halda áfram og hættan á eldgosi er enn til staðar. Þetta ástand hlýtur að reyna mikið á fólkið sem þurft hefur að yfirgefa heimili sín með það í huga að hugsanlegt sé að heimili þess geti horfið og ekki verði aftur snúið. Við sem stöndum á hliðarlínunni getum ekki sett okkur í þessi spor en það er þá okkar að styðja við þá sem eru í slíkum aðstæðum. Þetta er nú þegar orðið risavaxið verkefni sem vinnst ekki í neinni skyndingu. Það sem skiptir mestu máli er að koma fólki í öruggt skjól og hjálpa til við að tryggja einhvern stöðugleika, alla vega næstu mánuði og misseri en mögulega lengur. Miðað við þá stöðu sem uppi er liggur það fyrir að þetta ástand er ekkert að fara frá okkur. Það er gleðiefni að Reykjavíkurborg skuli hafa boðið fram aðstöðu fyrir bæjarstjórn og bæjarráð Grindavíkur til að halda stjórnsýslunni gangandi. Sömuleiðis að það sé verið að opna þjónustumiðstöð hér í Reykjavík í dag. Það er algjörlega nauðsynlegt fyrir íbúa Grindavíkur að hafa möguleika til að hittast og til þess að fá upplýsingar frá fyrstu hendi. Íbúar Grindavíkur eru nú þegar dreifðir um allt land og rétt að íhuga hvort það sé ekki rétt að slík þjónustumiðstöð verði sett á fót í fleiri byggðarlögum. Mér skilst að u.þ.b. 400 Grindvíkingar séu nú þegar komnir til Reykjanesbæjar. Þessir einstaklingar þurfa að sjálfsögðu á þjónustu að halda án þess að þurfa að þeysast á milli bæja.

Virðulegur forseti. Það er í öllu falli ljóst að samfélagið í heild þarf að bregðast við og þar þarf ríkisstjórnin að sýna frumkvæði.


Ræðumaður: Sigmar Guðmundsson

Herra forseti. Það er erfitt fyrir okkur að setja okkur til fulls í spor  Grindvíkinga. Það er erfitt að horfa á að fjölskyldur þurfi að yfirgefa heimili sitt og byggðarlag með sáralítið nema brýnustu nauðsynjar. Þetta er ótrúlega sár lífsreynsla fyrir fólk. Við það bætist svo óvissa um framtíðina, eigur, húsnæði, fjármál, atvinnu og jafnvel skólagöngu barnanna. Það er alveg morgunljóst að hugur okkar er hjá Grindvíkingum og við vonum auðvitað að allt fari betur en verstu sviðsmyndir gera ráð fyrir.

Við Íslendingar kunnum að bregðast skjótt við og koma fólki í skjól undan ógn, enda búum við í landi þar sem ofanflóð og náttúruvár vofa yfir okkur. Þetta gerist af og til á Íslandi. Það hefur áður þurfti að rýma byggðarlög vegna yfirvofandi hættu, ýmist að öllu leyti eða hluta. Og núna sjáum við á samfélagsmiðlum að Grindvíkingar velta því fyrir sér hvort þeir muni geta greitt af lánum sínum og öðrum fjárhagsskuldbindingum í nánustu framtíð. Það er til að mynda verið að gagnrýna það að fjármálastofnanir hyggist innheimta vexti af lánum sem ekki verður hægt að greiða af að óbreyttu ef fram heldur sem horfir og ofan á það er fólk í fullkominni óvissu um framtíðarbúsetu.

Ég velti því fyrir mér: Er til of mikils mælst að stjórnvöld geti eytt óvissu fólks á Íslandi hratt, vel og örugglega í svona náttúruhamförum þegar fjárhagurinn er annars vegar? Ég held að svarið við því sé já. Ég hefði haldið að íbúar byggða sem er á slíkum hættusvæðum ættu samstundis að geta fengið svör frá ríkisvaldinu um að þegar fólk getur ekki lengur unnið, hvað þá búið í sveitarfélaginu sínu vegna almannavarnaástands, þá eigi að vera hægt að gefa þau loforð að fjárhagslegt öryggi þess þurfi ekki að vera í uppnámi. Mér finnst skorta á það í dag og af því að við viljum öll standa með Grindvíkingum þá verðum við að geta svarað þessari spurningu jafn vel, jafn hratt og örugglega og við göngum í verkin þegar við erum að rýma hús.


Ræðumaður: Guðbrandur Einarsson

Virðulegi forseti. Ég þakka hæstv. ráðherra fyrir hans svar. Mig langar líka að fara í önnur markmið þessa frumvarps. Ég tel m.a. af hinu góða að við séum að sjá Reykjavík fá fjármuni til að þjóna tvítyngdum börnum sem hefur nú verið mikið ágreiningsefni um árabil. Barn sem býr í Kópavogi fær styrk en barn sem býr í Reykjavík hefur ekki fengið hann. Þarna er verið að jafna á milli sveitarfélaga og þá kannski ekki síður að jafna á milli þeirra barna sem þarna eiga í hlut. Mig langar að nefna að lokum þetta framlag eða þann stuðning sem á að verða við sveitarfélög sem talin eru sinna höfuðstaðarhlutverki. Hæstv. ráðherra nefndi Reykjavík og Akureyri sem dæmi. Mig langar að nefna tvö svæði til viðbótar, mig langar að nefna Árborg og mig langar að nefna Reykjanesbæ. Þarna erum við með sveitarfélög, Reykjanesbær sem telur yfir 20.000 manns og Árborg eða Selfoss kannski rúmlega 10.000. Reykjanesbær er með miklu sterkari félagslega þjónustu en sveitarfélögin í kring. Árborg er sömuleiðis að gera þetta. Við höfum verið að sjá þessi sveitarfélög vaxa mikið og sinna mörgum þáttum sem önnur sveitarfélög í kringum þau eru ekki að gera. Maður veltir því fyrir sér hvort þetta eigi bara að eiga við um þessi tvö sveitarfélög sem hæstv. ráðherra nefndi eða hvort þetta sé opin skilgreining og sveitarfélög geti þá sótt um það að fá slíkt höfuðstaðarframlag.


Ræðumaður: Guðbrandur Einarsson

Virðulegur forseti. Ég þakka hæstv. ráðherra fyrir hans framsögu. Jöfnunarsjóður sveitarfélaga er í mínum huga mjög áhugavert fyrirbæri og hafandi verið starfandi á sveitarstjórnarstigi í allmörg ár geri ég mér ágætlega grein fyrir því hversu mikla þýðingu slíkur sjóður hefur haft fyrir mörg sveitarfélög. En ég hef líka á köflum verið undrandi á því með hvaða hætti framlög úr sjóðnum hafa verið og það hefur m.a. vakið athygli mína í gegnum tíðina að sveitarfélög sem ekki nýta sér tekjustofna og bjóða íbúum upp á lægra útsvar en önnur sveitarfélög hafi fengið úr jöfnunarsjóði. En þarna er verið að leiðrétta slíkt sem er í mínum huga ánægjulegt. Mig langar aðeins að fara yfir það að hér er verið að tala um að í regluverki sjóðsins séu innbyggðir hvatar til sameiningar sveitarfélaga en á sama tíma er verið að ræða um sjálfbærni sveitarfélaga, styrkja þau, styrkja veikari byggðir. Maður veltir fyrir sér hvort þetta geti unnið hvert gegn öðru. Veikar byggðir eru kannski veikar vegna þess að þær hafa ekki nægilegar tekjur og væru betur komnar ef þær myndu sameinast. Erum við ekki svolítið alltaf að segja: Já, við ætlum að styrkja okkur en við viljum líka að þið sameinist. Mér finnst ég sjá einhverja þversögn í þessu, að við séum ekki að ganga alla leið í þessu heldur að viðhalda veikari byggðum í stað þess að reyna að fá sveitarfélög til að sameinast.


Ræðumaður: Guðbrandur Einarsson

Virðulegur forseti. Við ræðum hér stöðu almannavarna á Reykjanesskaga sem er grafalvarleg þessa dagana. Ég vil byrja á því að þakka fyrir að þessi umræða eigi sér stað og að þingmenn séu upplýstir um stöðuna frá fyrstu hendi.

Þingið samþykkti í gær frumvarp sem fól í sér heimild til uppbyggingar varnargarða og gerð varnarfyllinga yfir veitumannvirki og gröft leiðarskurða með það að markmiði að koma í veg fyrir að innviðir í Svartsengi eyðileggist komi til þess að gos fari af stað. Þarna er um að ræða verulega hagsmuni fyrir samfélagið allt á Suðurnesjum því eins og margoft hefur komið fram í umræðunni þá eru Suðurnesin algerlega háð orkuverinu í Svartsengi með kyndingu húsa sinna. En það þarf fleira að koma til þar sem yfir okkur vofa atburðir sem við höfum ekki upplifað, a.m.k. ekki í hálfa öld. Fólkið í Grindavík hefur þurft að flýja heimili sín og það liggur nú fyrir að skemmdir eru orðnar töluverðar, götur farnar í sundur, hús hafa skemmst og lagnir hafa farið í sundur með tilheyrandi afleiðingum. Því miður er allt útlit fyrir að þetta sé aðeins byrjunin. Það getur enginn komið í veg fyrir eldgos en við ráðum viðbrögðum okkar við því. Þá skiptir svo sannarlega miklu máli að hafa til staðar sterka framvarðasveit sem við erum svo heppin að hafa.

Í mínum huga skiptir það máli hvað það er sem við skilgreinum sem almannavarnir. Verndun innviða og fasteigna fellur svo sannarlega undir almannavarnir en í mínum huga telst það ekki síður til almannavarna að hlúa að fólki, koma því í öryggi og aðstoða það við að koma sér í félagslega virkni á nýjan leik. Slíka vinnu er hægt að vinna nú þegar. Fólk þarf að hafa fullvissu um að framfærsla þess sé tryggð, að börnin komist í skóla við fyrsta tækifæri og að ungum sem öldnum verði boðin þátttaka í íþróttum og tómstundum. Þetta eru allt risavaxin verkefni sem verða að vinnast. Til þess að svo megi verða þarf samfélagið allt að leggjast á árarnar. Það er hins vegar ekki hægt annað en að dást að viðbrögðum fólksins sem býður fram aðstoð sína til að styðja við samfélagið í Grindavík og slík upplifun fyllir mann stolti yfir að vera hluti af þessu samfélagi.

Virðulegi forseti. Það var mikilfengleg sjón að sjá langa röð af vörubílum við Grindavíkurafleggjarann þegar ég keyrði til Reykjavíkur í morgun. Vinna við varnargarðanna er greinilega komin á fullt og það veitir ákveðna öryggiskennd að vita af því. Þessi staða sem við stöndum andspænis núna er flókin að því leytinu til að það þarf að takast á við margar sviðsmyndir og því miður virðast þær ekki góðar. Stóra verkefnið er því að teikna upp viðbragðsáætlanir við sem flestum sviðsmyndum. Það er risavaxið verkefni.

Virðulegur forseti. Þeir atburðir sem gætu verið fram undan eru af þeim toga að það er ekki á færi fárra aðila að takast á við þá. Samfélagið allt þarf að koma að. Sú samstaða sem þjóðin hefur sýnt undanfarna daga staðfestir svo sannarlega að það ætlar hún að gera. Hvað bíður okkar veit hins vegar enginn á þessum tímapunkti en þó er ljóst að verulegt tjón hefur nú þegar orðið í Grindavík. Þótt ekkert annað gerist þá liggur það fyrir að samfélagið í bænum þarf mikinn stuðning frá Alþingi, frá öðrum Suðurnesjamönnum og frá þjóðinni allri. Sú vinna sem er farin af stað til að verja orkuveituna er bara fyrsta skrefið í þeirri atburðarás sem virðist blasa við okkur. Komi til þess að gos fari að flæða inn til Grindavíkur þarf að reyna með öllum ráðum að verja bæinn. Það á að reyna að beina hraunflæði vestur fyrir bæinn, m.a. til þess að verja höfnina sem er og hefur verið lífæð samfélagsins. En hvernig sem allt fer, virðulegur forseti, skipta mestu máli þau viðbrögð almannavarnaaðila til bjargar fólkinu sjálfu, því að þegar upp er staðið er það fólkið sem skiptir mestu máli umfram allt annað.


Ræðumaður: Þorbjörg Sigríður Gunnlaugsdóttir

Virðulegi forseti. Ég þakka hæstv. ráðherra kærlega fyrir svörin því að eins og hún nefnir hér sjálf í andsvörunum þá er þetta viðvarandi almannavarnaástand sem hefur staðið núna um nokkurra ára skeið. Ráðherra nefnir jafnframt að lög um þennan málaflokk hafi síðast sætt heildarrýni og heildarendurskoðun árið 2008. Ég er auðvitað bara að spyrja til að átta mig á því þegar þessi verkefni, væntanleg frumvörp, koma hingað inn í þingið, hversu nálægt það er í tíma. Hófst öll þessi vinna fyrst í sumar eða hefur hún staðið um lengri tíma, upp á það að þingheimur geti áttað sig á því hvers er að vænta varðandi frumvarpavinnu fyrir Alþingi? Erum við að fá þessi frumvörp inn núna fyrir jól? Erum við að fá þau inn á allra næstu dögum? Allt skiptir þetta máli um þær aðgerðir sem við erum að horfa fram á og ég ítreka upphafsorð mín  um að við stöndum öll saman í þessu. Alþingi vill geta unnið þessi mál vel. Þá skiptir máli  að við sjáum fram á það hvers er að vænta um verkefni hingað inn á Alþingi.

Forseti minnir á að hv. þingmenn virði ræðutíma sem er takmarkaður.


Ræðumaður: Þorbjörg Sigríður Gunnlaugsdóttir

Frú forseti. Mér heyrist við öll vera á svipuðum slóðum í dag; þakklát fyrir að geta átt samtal til að ræða stöðuna og þær aðgerðir sem eru mjög augljóslega í kortunum en svo kannski líka næstu skref. Ég tek undir orð ræðumanns hér á undan, um mikilvægi þess að þessu samtali verði fram haldið hér á Alþingi og aðgerðir verði allar uppi á borðum og býst svo sem ekki við öðru en að þannig verði það.

Við erum að horfa á húsnæðisvanda heils sveitarfélags, 4.000 manns sem eru í óvissu um húsnæði, sem eru í óvissu um afkomu, sem eru í óvissu um öryggi sitt, fullkomin óvissa um atvinnustarfsemi. Við erum að horfa á mikið og útbreitt og alvarlegt eignatjón, mikla óvissu og svo auðvitað tilfinningalegt tjón.

Ég hjó eftir því að hæstv. ráðherra nefndi mikilvægi þess að efla grunnskipulag almannavarna, talaði um allsherjarendurskoðun í þeim efnum og  mikilvægi fyrirbyggjandi aðgerða. Og þær skipta jú sköpum. Mig langaði  til að spyrja hæstv. ráðherra út í það hvaða vinna hvað þetta varðar hafi átt sér stað  í ráðuneytinu  fyrir þessa allra síðustu daga í ljósi mikilvægis þess að búa í haginn og mikilvægis þess að efla grunnskipulag. Eldsumbrotin hófust fyrst fyrir um tveimur árum síðan. Jarðfræðingar voru sammála um að þá væri að hefjast lengra tímabil eldsumbrota. Grunnspurningin er: Hvaða vinna hefur átt sér stað í ráðuneytinu á þessu tveggja ára tímabili  með það að leiðarljósi að búa í haginn?


Ræðumaður: Daði Már Kristófersson

Herra forseti. Ég þakka hæstv. ráðherra hreinskilin svör. Eins og hann bendir réttilega á eru  ýmsar vár á Íslandi og þar af leiðandi erfitt að forgangsraða. Ég vil samt kannski  ýta  eftir þessari spurningu: Nú hafa auðvitað atburðir undanfarinna daga hugsanlega sett  nýja Reykjaneselda í nýtt ljós  og sýnt okkur svart á hvítu hver kostnaður samfélagsins getur verið. Telur hæstv. ráðherra að við þurfum að endurskoða okkar áætlanir í þessu ljósi og í ljósi þess að tjónið getur orðið svo mikið að geta ríkisins til að bregðast við því til skamms tíma er takmörkuð? Þurfum við að búa í haginn fyrir lengra tímabil sambærilegra meiri háttar atburða?


Ræðumaður: Daði Már Kristófersson

Forseti. Nokkuð almenn samstaða er meðal jarðfræðinga um að sú atburðarás sem hófst með jarðskjálftahrinu snemma árs 2021 og endaði með gosi í Geldingadölum hafi verið upphafið að stærra ferli eldvirkni á Reykjanesskaga. Rannsóknir sýna að eldstöðvakerfin á Reykjanesskaga eiga sér sögu þar sem löng tímabil lítillar virkni og stutt tímabil virkni skiptast á, stutt er hér í jarðfræðilegri merkingu; nokkurra áratuga. Gjarnan hefjast lotur virkni í einu kerfi og standa í nokkra áratugi, síðan kemur hlé áður en virkni tekur sig upp í því næsta. Síðustu lotu slíkrar virkni lauk á 13. öld. Saga kerfisins bendir þannig til að upphaf eldsumbrota á Reykjanesi merki að langt tímabil umbrota sé að hefjast. Sú hörmulegu atburðarás sem við höfum mátt fylgjast með í Grindavík er þannig dæmi um það sem gerst getur þegar þessi reginöfl vakna. Við sjáum hve gríðarleg samfélagsleg áhrif eldsumbrota á Reykjanesi geta orðið. Reykjanes er þéttbýlt og þar er mikið af ómissandi innviðum. Ógnin sem jarðhræringar og eldgos skapa er því mikil. Okkur er einnig í fersku minni Vestmannaeyjagosið fyrir einungis hálfri öld. Við munum áhrif þess á samfélagið í Vestmannaeyjum og líf Vestmannaeyinga. Við höfum einnig eftir það reynslu af því hvað gera þarf við slíkar aðstæður og hvernig þarf að forgangsraða. Við okkur blasir nú neyð íbúa Grindavíkur sem orðið hafa að yfirgefa heimili sín og óvíst er hvenær þeir geta snúið aftur heim.

Ég vil spyrja hæstv. innviðaráðherra til hvaða aðgerða var gripið þegar ljóst var fyrir tveimur árum síðan að sennilega væri hafin ný lota eldsumbrota á Reykjanesi og hvaða áætlanir liggja fyrir hvað varðar viðbrögð við þeim.


Ræðumaður: Daði Már Kristófersson

Forseti. Viðreisn styður þessi lög sem eru hér til umræðu í dag og hugur okkar er með Grindvíkingum. Ljóst er að þeir atburðir sem þarna eru að eiga sér stað eru mjög umfangsmiklir og sérstakir í Íslandssögunni. Kostnaðurinn vegna þeirra mun verða umtalsverður. Það er víðtæk sátt um það í þessum sal að við ætlum sameiginlega að axla þær byrðar með Grindvíkingum að því marki sem fjárhagslegt tjón getur verið bætt. Við getum hins vegar ekki haft fyrirkomulagið þannig að í hvert einasta skipti sem við ætlum að rétta Grindvíkingum hjálparhönd, sem mun þurfa ítrekað á komandi mánuðum, þá semjum við um nýja skatta. Við hljótum að þurfa að taka þá umræðu út fyrir sviga. Fyrst ákveðum við að við stöndum með Grindvíkingum og síðan verður að taka um það sjálfstæða ákvörðun hvernig sá stuðningur verður fjármagnaður. Ég segi já.


Ræðumaður: Guðbrandur Einarsson

Virðulegur forseti. Ég hef ákveðið að sitja hjá í þessu máli vegna þess að ég styð þetta mál eins og það liggur fyrir og er ekkert sérstaklega að hugsa um þetta forvarnagjald eða hvernig við ætlum að fjármagna þetta heldur bara um að það verði að fjármagna þetta. Það skiptir ekki máli fyrir mig hvort það er gert á þennan hátt eða með sköttum sem gætu þá verið nýttir í annað. Það sem er komið í ríkissjóð er hægt að nýta í áframhaldandi uppbyggingu sem þarf að eiga sér stað í Grindavík til framtíðar. Ég er ánægður með að það sé verið að grípa til aðgerða til að verja innviði á Suðurnesjum sem eru algjörlega nauðsynlegar, alger forsenda fyrir því að við getum haldið áfram að búa þarna. Þess vegna sit ég hjá í þessu máli.


Ræðumaður: Þorbjörg Sigríður Gunnlaugsdóttir

Virðulegi forseti. Þingflokkur Viðreisnar styður þetta frumvarp, styður þær aðgerðir sem hér er verið að festa í lög. Á tímum sem þessum er samstaðan mikilvæg og ég vona innilega að íbúar í Grindavík finni það að þjóðin stendur með þeim. Þessi lagasetning er fyrsta skrefið í þessa veruna en önnur mikilvæg skref sem snúa beint að íbúunum hljóta að vera næst á dagskrá hér á Alþingi því að það má ekki vera þannig að fjárhagsáhyggjur fólks bætist ofan á erfiða óvissuna núna.

Ég styð þessar aðgerðir sem við erum að færa í lög hér í kvöld og gleðst yfir því að Alþingi ætli að takast að setja þessi lög strax sama dag og umræða hófst. Það er auðvitað grundvallaratriði núna að tryggja almannahagsmuni vegna aðsteðjandi náttúruvár með því að vernda innviði á Reykjanesi. Við sem fylgdumst með fréttum í kvöld sjáum auðvitað að það blasir þegar við mikil eyðilegging og tilfinnanlegt tjón.

Mig langaði hins vegar að nefna að almennur varasjóður í fjárlögum hefur beinlínis það hlutverk að mæta ófyrirséðum útgjöldum ríkissjóðs vegna náttúruhamfara. Þessi varasjóður fyrir árið í ár geymir um 35 milljarða en ætluð útgjöld vegna varnargarðs og þeirra innviða sem ætlað er að verja eru samkvæmt frumvarpinu sjálfu um 2 milljarðar. Það fer að mínum dómi gegn markmiðum laga um opinber fjármál að ætla að sækja fjármunina með þessari skattheimtu sem ríkisstjórnin er hér að leggja til því að það er einfaldlega ekki þörf á því. Það er ekki þörf á því að fara í skattheimtu til að fara í þá vinnu, þá nauðsynlegu vinnu sem þetta frumvarp leggur til við að verja þá innviði sem ætlunin er að verja, því að til þess er hinn almenni varasjóður. Fjármunir fyrir svona ófyrirséð atvik eru geymdir sérstaklega þar, fyrir meiri háttar, ófyrirsjáanleg og óhjákvæmileg útgjöld eins og þau sem við okkur blasa til að vernda mikilvæga innviði núna fyrir afleiðingum hugsanlegra eldsumbrota. Það blasir við að það er vel hægt að mæta þessum útgjöldum án þess að fara þessa leið því að löggjafinn hefur nefnilega búið þannig í haginn að við sem þjóð eigum sameiginlegan sjóð til að mæta þungum, erfiðum og óvæntum áföllum sem þessum. Nauðsynlegur flýtir við að afgreiða þetta mál hér í kvöld útskýrir skattinn að mínu viti ekki heldur því að þessar tekjur á ekki sækja fyrr en á næsta ári, 1. janúar næstkomandi. Ég vildi bara nefna þetta sem nefndarmaður í fjárlaganefnd því að mér finnst þetta sérstakt og óþarfi þar sem þessi sjóður er til og slá dálítið skakkan tón í samtalið.

Að öðru leyti en þessu styð ég þetta mál heils hugar og mun greiða atkvæði með því. Ég legg jafnframt áherslu á að við hljótum að vera að stíga fyrsta skrefið hér á Alþingi í kvöld. Okkar á Alþingi bíður það verkefni að mæta áhyggjum og mæta óvissu íbúa Grindavíkur og sýna þeim áfram í verki að við stöndum með þeim. Ég greiði atkvæði með þessu frumvarpi.


Ræðumaður: Sigmar Guðmundsson

Herra forseti. Þingflokkur Viðreisnar styður þetta frumvarp heils hugar og mun greiða því atkvæði sitt hér í kvöld. Það hefur verið á margan hátt mjög ánægjulegt að taka þátt í vinnu allsherjar- og menntamálanefndar við þetta mál og margt áhugavert komið fram þar. Ég ætla svo sem ekki að hafa langt mál um það að auðvitað er hugur okkar allra með íbúum Grindavíkur og öðrum þeim sem eru að ganga í gegnum erfiðleika vegna þess sem dynur nú á okkur. Óvissan er auðvitað mikil en við vitum þó að það er hægt að gera ákveðna hluti til þess mögulega að koma í veg fyrir mjög stórfellt tjón. Það er nú ástæðan fyrir því að við styðjum þetta mál, þingflokkur Viðreisnar.

Ég vil hins vegar gera athugasemd við þá fyrirætlan sem skrifuð er inn í þessi lög um hvernig á að fjármagna þessar aðgerðir. Það er verið að tala um 2–3 milljarða sem gætu dottið í þetta á tilteknum tíma og það á að fjármagna þetta með nýrri gjaldtöku. Þó að við séum núna í miðju neyðarástandi þá berum við líka þá skyldu að hugsa alltaf vel um það hvernig Alþingi starfar og hvernig fjármunum er varið og okkur finnst ekki heppilegt að leggja á nýjan skatt til að fjármagna eitthvað vegna neyðarástands þegar neyðarástandið kallar í raun og veru ekki á þá fjármögnun, því að þannig er það svo sannarlega í þessu tilfelli. Það má vel vera til framtíðar litið að það sé heppilegt að gera þetta með þeim hætti sem frumvarpið gerir ráð fyrir, að fjármagna þetta með þeim hætti sem lagt er til. Það má vel vera og alveg hægt að færa mjög góð rök fyrir því. En úr því að það er verið að tala um gjaldtöku eða skatt sem hefur verið rökstuddur og útskýrður þannig að hann gæti jafnvel orðið varanlegur þá hefði ég a.m.k. viljað geta farið aðeins betur yfir ákveðna þætti sem snúa að því. Það er ekki þörf fyrir þessa auknu gjaldtöku vegna þess að við erum með varasjóð og það sem meira er, eins og hér hefur reyndar komið fram, er þessi varasjóður beinlínis til þess að bregðast við svona tilvikum. Á vef Stjórnarráðsins um þennan almenna varasjóð má lesa að honum sé einkum ætlað að mæta frávikum í launa-, gengis- og verðlagsforsendum fjárlaga og meiri háttar ófyrirséðum og óhjákvæmilegum útgjöldum, svo sem vegna náttúruhamfara. Þetta eru auðvitað meiri háttar ófyrirséð og óhjákvæmileg útgjöld vegna náttúruhamfara og því finnst mér eðlilegra að frekar en að leggja álögur á borgarana með svona rosalega litlum fyrirvara og í raun og veru minni vinnu í lagasetningu en við myndum telja æskilegt við fullkomnar aðstæður verði fjármagnið tekið úr þessum varasjóði, fremur en með almennri skattlagningu sem ætti mögulega að gilda langt fram í tímann þó að það sé vissulega í þessu frumvarpi bara gert ráð fyrir tímabundinni ráðstöfun í þá veru. Því ætla ég að taka heils hugar undir þá breytingartillögu sem hér hefur verið rætt um og snýr að þessu.

Mig langar að segja það líka í þessu samhengi að sporin hræða. Í fyrra innheimti ríkið gjald í ofanflóðasjóð og upphæðin var tæpir 4 milljarðar en sjóðurinn fékk hins vegar bara 2,7 milljarða. Ríkissjóður rukkaði sem sagt fólk um gjald sem ríkissjóður lét svo ekki að fullu ganga inn í það verkefni sem gjaldinu var ætlað að standa undir. Mér finnst að við þurfum, jafnvel þótt við séum núna í neyðarástandi, að huga vel að þessu og vera ekki að leggja til framtíðarskatt þegar þess er engin þörf, vegna þess að við höfum varasjóð sem nákvæmlega er ætlað að mæta slíku.

Ég vil ljúka þessu með því að segja að við dáumst auðvitað öll að því æðruleysi og þeim kjarki sem íbúar Grindavíkur sýna. Mér finnst almannavarnakerfið okkar vera að sýna það aftur og aftur að það kann að bregðast við. Við erum auðvitað stundum að velta því fyrir okkur af hverju skilaboðin geta verið pínulítið mismunandi með það sem þarna er í gangi en það er vegna þess að vísindamenn lesa ekki allir með sama hætti í fyrirliggjandi gögn. Það er einfaldlega mikil óvissa í þessu.

Við þingflokkur Viðreisnar styðjum heils hugar þetta mál en ég vil gera athugasemd við það hvernig fjármagna á þessa varnargarða. Við getum farið aðra leið.


Ræðumaður: Guðbrandur Einarsson

Virðulegi forseti. Ég er eiginlega bara agndofa yfir þessum atburðum sem hafa átt sér stað um helgina og það eru engin orð sem geta lýst hvernig manni líður á þessum tímapunkti. Ég fór á íbúafund sem haldinn var í Stapanum 8. nóvember, mjög yfirgripsmikill fundur og mikill fróðleikur sem vísindamenn báru á borð fyrir okkur. En það var enginn sem lét sér detta í hug að það sem hefur teiknast upp núna myndi eiga sér stað, enginn. Við vorum að ræða kvikuinnskot fyrir norðan Þorbjörn, en að sjá síðan kvikuna stökkva bara yfir götuna og taka svo strauið beint niður í Grindavík á örskotsstundu — það er ótrúleg atburðarás sem var greinilega ekki hægt að sjá fyrir og vakna síðan upp við vondan draum að kvikan var bara komin undir fætur Grindvíkinga á föstudagskvöldinu. Ég hristist og nötraði heima hjá mér á föstudagskvöld og maður getur svo sem ímyndað sér hvernig staðan var heima hjá Grindvíkingum sem voru nánast með skjálftana undir löppunum á sér. Það hlýtur að hafa verið skelfileg upplifun.

Það sem við erum að gera hér í dag finnst mér vera byrjun á stóru og miklu verkefni sem ég held að muni taka langan tíma. Það sem búið er að gera voru bara bjargráð, að koma fólki í skjól, og síðan hljótum við að spyrja: Hvað svo? Hvað verður um fólk sem hefur þurft að yfirgefa heimili sín? Hvað verður lítil börn sem hafa verið rifin upp úr skóla og frá vinum sínum? Hvað verður um fyrirtækin sem eru að afla tekna til þess að fólk geti síðan séð fyrir sér? Hvernig eiga lítil fyrirtæki að borga reikninga eða senda út reikninga? Hvernig á stjórnsýslan að virka? Allt eru þetta stórar og miklar spurningar sem við þurfum að svara og við þurfum að vera tilbúin á vaktinni á hvaða tíma sem er næstu daga, vikur og jafnvel mánuði. Maður sér þó alveg ótrúlegan kraft í umhverfinu og fólkinu sem hefur verið á vaktinni alla helgina, staðið sig alveg framúrskarandi vel. Maður sér líka viðbrögðin hjá Grindvíkingum sjálfum sem nú þegar eru farnir að horfa til þess að láta bara lífið ganga. Ég las bara áðan að Verkalýðsfélag Grindavíkur er að koma upp aðstöðu hjá VR til að halda félaginu gangandi. Stjórnsýsla Grindavíkur er einnig á fleygiferð við að koma sér upp aðstöðu því að það þarf auðvitað að sinna mörgum þáttum þó að sveitarfélagið sjálft standi autt og yfirgefið.

Mig langar síðan að ræða að það verður stórt og mikið verkefni að koma fólki í varanlegt húsnæði og þá hljóta íbúarnir að spyrja: Hvernig á ég að borga fyrir það, ég stend varla undir láninu mínu, hvað þá að þurfa að taka á mig húsaleigu kannski til fjölda mánaða? Ég held að það sé líka rétt að horfa til þess að við séum ekki að dreifa fólki of mikið því að Grindvíkingar eiga auðvitað bara sína vini og sína fjölskyldu og það er gott ef fólk getur verið saman á einhvern hátt. Við eigum þingmann í Grindavík sem fékk að upplifa þetta á eigin skinni. Fjölskyldan er tvístruð, litlu strákana hans langar að vera í fótbolta með öðrum strákum sem æfðu með þeim. Það eru svona hlutir sem skipta máli og það er ekki hægt að láta fólk bíða í sumarbústöðum svo vikum skiptir. Fyrst og fremst vil ég leggja áherslu á það að við stöndum með Grindvíkingum og tryggjum það að hlutirnir verði í lagi til framtíðar.


Ræðumaður: Daði Már Kristófersson

Forseti. Atburðir síðustu daga minna okkur á smæð okkar gagnvart náttúruöflunum og mikilvægi þess að við stöndum saman þegar á reynir. Hugur okkar er hjá íbúum Grindavíkur sem hafa mátt þola miklar raunir á undanförnum vikum og mikil áföll á síðustu dögum. Óvissan hjá þeim um framtíðina er algjör. Enginn getur svarað því hvað muni gerast, hvort og hvar muni gjósa, hvort mögulegt verði að snúa aftur heim, snúa til fyrra lífs, um afdrif eigna, vinnustaða, skóla, samfélags. Viðreisn styður þá nauðsynlegu og mikilvægu löggjöf sem hér er rætt um. Hún tekur á vörnum lykilinnviða og skapar ramma fyrir viðbrögð við yfirvofandi hættu. Það er mikilvægt. Þetta hlýtur þó aðeins að vera fyrsta skrefið. Við hljótum að ræða frekari skref, sérstaklega til að draga úr óvissu íbúa Grindavíkur. Við megum okkar lítils gagnvart náttúruöflunum en við getum lofað stuðningi, lofað að deila áhættu með íbúum Grindavíkur, lofað að þeirra tjón sé tjón okkar allra. Við getum þannig borið með þeim hluta byrðanna sem náttúruöflin hafa lagt þeim á herðar, sagt skýrt og greinilega þannig að enginn vafi sé í þeirra huga hvaða aðstoð þeir geti gert ráð fyrir að njóta. Óumflýjanlega munu neikvæðar afleiðingar þeirra atburða sem við verðum vitni að fyrst og fremst bitna á Grindvíkingum. Geta okkar til að deila með þeim byrðum er takmörkuð en einmitt þess vegna þurfum við að vera skýr með hvernig samfélagið mun styðja þá ef allt fer á versta veg. Viðreisn kallar því eftir því að hugað sé að lausnum um hvernig best megi létta undir með íbúum Grindavíkur, hvernig draga megi úr óvissu þeirra og áhyggjum svo þeir geti einbeitt sér að aðsteðjandi vandamálum. Viðbrögð almennings við neyð Grindvíkinga sýna að þetta er viðhorf íslensku þjóðarinnar. Þar ræður samhugur. Hér á sá samhugur einnig ráða för.


Ræðumaður: Sigmar Guðmundsson

Herra forseti. Ég vil þakka hv. framsögumanni, Birgi Þórarinssyni, fyrir að flytja mál sitt um þetta frumvarp hér áðan og ég ætla að segja það, þó svo að ég geri efnislegar athugasemdir við frumvarpið, að ég ætla ekkert að gagnrýna það eitthvað sérstaklega að það sé verið að leggja það fram. Ég held að við ættum alveg að geta fagnað öllum tilefnum til þess, bæði hér í þingsal og í allsherjar- og menntamálanefnd, að ræða þennan málaflokk. Þetta hefur verið mjög þungur og erfiður málaflokkur fyrir samfélagið allt. Það eru mjög skiptar skoðanir um þessi mál eins og kom fram hjá hv. þingmanni áðan en ég er hins vegar algerlega sannfærður um að það er hægt að ná meiri sátt um þennan málaflokk.

Áður en ég fer í frumvarpið sjálft þá langaði mig kannski að nefna hér, af því að hv. þingmaður talaði um Viðreisn og opin landamæri, að við höfum alltaf talað fyrir því að Ísland virði sínar alþjóðlegu skuldbindingar. Við höfum alltaf talað fyrir því að útlendingastefnan sé mannúðleg og að hún virði mannréttindi og höfum gefið okkur fullt frelsi til að gagnrýna þegar okkur finnst það ekki hafa verið gert. Við gerum okkur auðvitað mætavel grein fyrir því, eins og ég held flestir, að Ísland getur ekki verið alveg opið en það getur heldur ekki verið alveg lokað. Einhvers staðar þurfum við að mætast í útlendingamálum, jafnvel þótt við höfum ólíkar skoðanir, með það að leiðarljósi að skapa meiri sátt um þennan málaflokk, einfaldlega vegna þess að fólkið sem þarna er undir er alltaf í mjög viðkvæmri stöðu. Það er alltaf erfitt þegar fólk í viðkvæmri stöðu er bitbein í miklum deilum í samfélaginu. Ástæðan fyrir því að minn þingflokkur lagði það til og gerði það þannig að formaður flokksins, hv. þm. Þorgerður Katrín Gunnarsdóttir, skrifaði bréf til hæstv. forsætisráðherra var í og með sú að okkur fannst að á undanförnum misserum og ekki síst núna á þessu ári og ekki síst í kringum sumarið umræðan í samfélaginu — og ég er ekki að tala um umræðuna hér í þinginu og í pólitíkinni — verða enn pólaríseraðri en hún hafði verið áður. Það er sjálfstætt vandamál fyrir hvert land, fyrir hvert ríki sem er í þeirri stöðu. Það verða oft svo heitar tilfinningar einhverra hluta vegna þegar við ræðum þessi mál að pólaríseringin verður meiri og hún verður hættulegri. Þess vegna höfum við verið að leggja það til að allir þingflokkar mæti á einhvers konar umræðuvettvang þar sem menn reyni að tala sig niður á meiri sátt í málaflokknum til þess einmitt að vernda fólkið sem hingað leitar, óháð því hvort það fái vernd eða ekki, fyrir þeirri hatrömmu umræðu sem stundum er í málaflokknum. Ég tek það aftur fram að ég er ekkert að tala um stjórnmálin í þessu samhengi sérstaklega heldur meira umræðu eins og hún er hjá þeim sem hæst láta og lengst ber á milli sitthvorum megin línunnar, ef við getum orðað það þannig.

En þá að þessu frumvarpi. Ég árétta það sem ég sagði hérna áðan, það er bara af hinu góða að mál komi fram sem gefa þingmönnum og þingnefndum tækifæri til þess að fjalla um þau með faglegum hætti og kalla eftir sjónarmiðum frá hagaðilum til þess að taka tillit til og þá mögulega vanda vinnu almennt betur við gerð laga í lagasetningunni. En ég hef ákveðnar athugasemdir samt við þetta frumvarp þótt ég fagni því að við getum tekist á um það og skoðað það betur í allsherjar- og menntamálanefnd. Mér finnst þráðurinn í greinargerðinni pínulítið vera þannig að flutningsmenn eru ósáttir við það hvernig kærunefndin hefur verið að komast að niðurstöðu. Gott og vel. Það er alveg hægt að vera ósáttur við það. En mér finnst svolítið sérstakt að beina sjónum sérstaklega að Mannréttindaskrifstofu Íslands og Mannréttindastofnun Háskóla Íslands eins og gert er í greinargerðinni vegna þess að þetta eru aðilar sem eru stofnaðir til að standa vörð um mannréttindi. Ef það reynir einhvers staðar á mannréttindi þá er það að sjálfsögðu í útlendingalögunum, eins og reyndar í mörgum öðrum lagabálkum, mannréttindi eru auðvitað allt um kring. En kannski er þetta sérstaklega viðkvæmur málaflokkur að því leytinu til að fólkið sem er undir, þ.e. skjólstæðingar kerfisins, ef við getum orðað það þannig, er oft fólk sem kemur úr öðrum heimshlutum, þekkir ekki innviði íslensks samfélags, þekkir mögulega hreinlega ekki að við erum lýðræðissamfélag og að fólk eigi ákveðinn rétt og annað. Því er mjög mikilvægt að gæta vel að mannréttindum þessa fólks.

Ég er þeirrar skoðunar að það sé ekkert endilega hægt að lesa einhverja rosalega pólitík út úr þessum tveimur úrskurðum sem kannski mest er vísað til, þ.e. þessir úrskurðir sem gerðu það að verkum að menn fengu sjálfkrafa viðbótarvernd. Það var rökstutt með því að ástandið í Venesúela væri með þeim hætti að kærunefndin þyrfti að fella þess háttar úrskurð. Við þekkjum að í framhaldi af því fjölgaði fólki mjög sem hingað kom frá Venesúela. Það er bara þannig að þetta var orðinn fjölmennasti hópurinn núna á fyrri parti þessa árs. En síðan gerist það að kærunefndin kemst að annarri niðurstöðu síðar. Eins og hv. þingmaður og flutningsmaður, Birgir Þórarinsson, bendir á þá er þetta síkvikt umhverfi. Ég ætla heldur ekki að gagnrýna þann úrskurð eitthvað sérstaklega. Ég hef skoðanir á báðum þessum úrskurðum. Ég vil hlíta þeim, ég vil virða þá og ég tel að við eigum að vinna út frá þeim. Mér finnst ekkert hafa komið fram sérstaklega um að menn hafi ekki verið að fara eftir lögum. Margt af því sem þessi nefnd gerir er matskennt, það að meta ástand í tilteknu landi er auðvitað matskennt, en báðir úrskurðirnir a.m.k. voru rökstuddir, það var gerð tilraun til að fara vel yfir ástandið í löndunum. Menn geta haft alls konar skoðanir á því hvort ástandið í Venesúela hafi raunverulega batnað eða ekki. En þetta var a.m.k. niðurstaðan og þá vinnum við út frá því.

Það sem ég er kannski að segja líka er að í greinargerðinni er nefnilega sagt, með leyfi forseta:

„Við úrlausn mála fara dómarar við Félagsdóm eingöngu eftir lögum. Það sama á að gilda um nefndarmenn í kærunefndinni. Á því virðist sem misbrestur hafi orðið.“

Mér finnst þetta svolítið benda til þess að það sem í raun og veru er að baki flutningi frumvarpsins sé einmitt að menn eru bara pólitískt ósammála niðurstöðu kærunefndarinnar. Þá kem ég aftur að því sem ég sagði hér í andsvari áðan, þá má auðvitað líka að snúa því við og velta því fyrir sér hvort flutningsmenn séu ekki einfaldlega að gera sig seka um það sem þeir eru að gagnrýna í greinargerðinni. Ég átta mig hins vegar á því að þetta er auðvitað ekki einfalt mál og auðvitað er það þingið sem setur lögin og það er kveðið á um það í lögum hvernig eigi að skipa kærunefndina. Þess vegna er ágætt að fá umræðu um það í þingnefndinni. Við ættum öll bara að fagna því að það sé hægt að fara vel yfir það. Mannréttindaskrifstofa er óháð stofnun sem vinnur að framgangi mannréttinda með því að stuðla að rannsóknum og fræðslu og efla umræðu um mannréttindi á Íslandi. Skrifstofan gegnir einnig ákveðnu eftirlitshlutverki en hún veitir umsagnir um lagafrumvörp og skilar skýrslum til eftirlitsnefndar Sameinuðu þjóðanna og Evrópuráðsins og skrifstofan kemur fram fyrir Íslands hönd í alþjóðlegu samstarfi. Það eru jú fleiri en einn í kærunefndinni og ef það er þannig að sá fulltrúi sem Mannréttindaskrifstofan skipar hafi ekki farið að lögum í úrskurði þá veltir maður því fyrir sér hvort það eigi þá við um fleiri í kærunefndinni, hvort það sé skoðun hv. flutningsmanna þessa frumvarps. En nóg af því. Þetta getum við auðvitað rætt í nefndinni og gerum það.

Ég ætla að fá að vera ósammála því sem kom fram hér í málflutningi hv. þm. Birgis Þórarinssonar varðandi kostnaðinn. Dómstólar og sjálfstæðar kærunefndir eiga að dæma eftir lögum og það getur ekki verið á ábyrgð kærunefndarinnar að kostnaðurinn sem hlýst af lögunum liggi hjá kærunefndinni vegna þess að kærunefndin þarf að fara að lögum rétt eins og dómarar þurfa að dæma eftir lögum. Það eru mörg fordæmi fyrir því í íslensku samfélagi að úrlausnir dómstóla hafi leitt til mikils kostnaðarauka fyrir ríki, sveitarfélög, jafnvel fyrirtæki og annað í þeim dúr. En dómararnir eru náttúrlega með lögin fyrir framan sig og þurfa að dæma eftir þeim. Mér finnst svolítið erfitt að hengja þetta beint á kærunefndina sjálfa.

Svo langar mig líka að nefna þetta sem snýr að sveitarfélögunum og annað sem var nefnt hér áðan. Eitt af því sem hefur ekki gengið nægilega vel í stjórnun á málaflokknum er hvernig við tökum á móti fólki og hversu lengi mál þess eru til afgreiðslu. Þar held ég að þeir sem bera ábyrgð á málaflokknum þurfi að reyna að bera þá ábyrgð og sú ábyrgð liggur auðvitað ekki bara í dómsmálaráðuneytinu, hún liggur núna líka hjá félagsmálaráðuneytinu. En aðalatriðið er að lagaumhverfið sem við erum með í þessu, bæði hvað varðar kærunefndina og bara allt lagaumhverfið í heild sinni, þarf að vera þannig að við séum ekki með fólk hér fast í landinu of lengi á meðan meðferð er. Svo kemur niðurstaðan að viðkomandi eigi ekki rétt á vernd samkvæmt lögum og þarf þá að fara út, en tíminn hins vegar hefur leitt til þess að menn festa hér einhvers konar rætur. Við hljótum að líta til þess að kerfið sé a.m.k. svolítið skilvirkt, að það verði fljótt hægt að finna þá sem svo sannarlega eigi ekki rétt á vernd og að þeim sé þá gert að yfirgefa landið ef það er þannig. Við verðum samt að taka tillit til þess að stundum er það þannig að fólk sem hingað kemur getur ekki farið aftur til síns heimalands. Umræðan í sumar og nú í haust snerist svolítið um þjónustusviptinguna sem lýtur að þeim hópi. Ég held að við hljótum öll að geta verið sammála um að það er auðvitað ekki gott að lagaumhverfi okkar beinlínis ýti fólki, jafnvel þótt það sé ekki fjölmennur hópur, í það að búa í tjaldi eða hafa ekki í nein hús að venda og eiga ekki rétt á neinni þjónustu ef staðan er þannig að fólkið á annað borð kemst ekki úr landi, mögulega vegna þess að það er ekki samningur við móttökuríkið eða þá að það eru ekki gild skilríki til. Stundum kemur fólk frá þannig ríkjum að það á ekki kost á því að sækja svo glatt aftur um gild skilríki. Við þurfum svolítið að hafa samúð með því að staða fólks sem á ekki rétt á því að vera hérna getur engu að síður verið mjög mismunandi. Þetta er ekki einsleitur hópur.

Mér finnst, þegar við erum með svona kærunefnd, að við þurfum að reyna að hafa þetta eins fjarri pólitíkinni og mögulegt er og ég held að það sé það sem er verið að reyna að gera með þeirri skipan sem er núna. Ég ætla ekki að útiloka að það geti verið mjög gild rök fyrir því að breyta því hvernig við komum þessari kærunefnd fyrir, hvert umhverfi hennar er í lagalegu tilliti og hverjir eigi að skipa hana. En ég er ekkert endilega viss um að það sé best að gera það út frá því að við erum ósammála einhverjum tilteknum niðurstöðum kærunefndarinnar. En þetta er allt saman hægt að fara yfir í vinnslu málsins í allsherjar- og menntamálanefnd.

Að lokum langaði mig að segja þetta: Reynum að ná meiri sátt um þennan málaflokk svo að þessi viðkvæmi hópur sé ekki í þeirri stöðu að vera andlag ótrúlega harðrar umræðu í samfélaginu. Við sjáum það í löndunum í kringum okkur að umræða um útlendingamál hefur farið stundum úr böndunum og stórskaðað samfélögin. Við Íslendingar höfum blessunarlega ekki verið þar í sama mæli að mörgu leyti hingað til en mér finnst einhvern veginn eins og við gætum verið á leiðinni þangað og við ættum að reyna að varast það. Svo verðum við líka að horfa til þess, af því að það er stundum svolítil einföldun finnst manni í umræðunni almennt, að við eigum bara að gera eins og Norðurlöndin, að Norðurlöndin eru ekki að gera þetta eins. Það eru mismunandi reglur sem gilda á milli landa. Ég ætla t.d. að leyfa mér að segja að Norðmenn hafi gert þessa hluti mun betur heldur en til að mynda Danir og Svíar og það er mjög ólíkt hvernig Danir og Svíar gera þetta eins og við vitum.

Ég held að við ættum frekar að halla okkur að einhvers konar kerfi sem Norðmenn eru með og eftir atvikum Kanada. Þetta eru ríki sem eru kannski mest til fyrirmyndar í þessu. Þar hefur auðvitað verið lögð miklu meiri áhersla á það heldur en annars staðar að inngilding fólks og aðlögun fólks inn í samfélagið sé betri, skilvirkari og öflugri. Það er eitthvað sem við Íslendingar þurfum auðvitað að passa upp á að sé í lagi, alveg óháð því hversu margir fá hér rétt til að vera, að inngildingin og aðlögunin að samfélaginu þarf auðvitað að vera í lagi.

Ég geri ákveðna fyrirvara við þetta frumvarp en fagna samt hins vegar tækifærinu til þess að við getum rætt um hlutverk kærunefndarinnar, mögulega einstaka úrskurði hennar og það hvernig við viljum koma málum fyrir í framhaldinu. Það er auðvitað þannig að þó að maður sé ekki alltaf sammála því sem hér er lagt fram getur engu að síður eitthvað gott komið út úr umræðunni sem tengist málinu sem maður er kannski ekki endilega sammála. Hafi flutningsmenn bara þökk fyrir að setja þetta mál á dagskrá og ég hlakka til að takast á við og vinna við þetta mál í allsherjar- og menntamálanefnd.


Ræðumaður: Sigmar Guðmundsson

Herra forseti. Ég þakka hv. þm. Birgi Þórarinssyni fyrir svarið. Það er náttúrlega hægt að horfa á þetta mál frá mörgum sjónarhornum en ég er kannski svolítið að líta til þess að mér finnst að úrskurðir dómstóla og sjálfstæðra kærunefnda verði að vera byggðir á lögum algjörlega óháð því hvað það geti mögulega kostað samfélagið. Það er þá, eins og þingmaður benti reyndar réttilega á, auðvitað Alþingis að tryggja að lagaumhverfið sé með þeim hætti og að kerfið sé að öðru leyti með þeim hætti að það sé ekki of kostnaðarsamt. En það er náttúrlega alltaf verið að benda á að það sem menn í Sjálfstæðisflokknum hafa kallað óstjórn í útlendingamálum er auðvitað svolítið að gerast á vakt þess flokks því að sá flokkur hefur farið með dómsmálaráðuneytið býsna lengi.

En það sem mig langaði  að spyrja um í seinna andsvarinu er kannski frekar þetta: Nú er það þannig að það blasir við að kærunefndin er búin að breyta afstöðu sinni gagnvart fólki frá Venesúela, sem þýðir að fólk fær ekki lengur sjálfkrafa viðbótarvernd. Við vitum ekki alveg nákvæmlega hver afleiðingin af því verður en við vitum þó að það þýðir sjálfkrafa að margfalt færri frá Venesúela fá hér einhvers konar vernd. Þannig að sú staða er að breytast alveg gjörsamlega gagnvart þeim hópi sem var fjölmennastur í hópi þeirra sem hingað leita. Svo er nú kannski vonast til þess að ástandið í stríðinu í Úkraínu fari að breytast og að það dragi úr því að fólk frá Úkraínu þurfi að flýja heimkynni sín, sem myndi svo aftur létta á kerfinu hérna heima.

Við í Viðreisn höfum verið að tala fyrir því að flokkarnir, allir þingflokkar, komi sér saman um  einhvers konar stefnu sem allir geta verið sáttari við. Mig langar að spyrja hv. þingmann hvort það gæti ekki verið ráð að bíða með eins og t.d. þetta frumvarp sem hér er verið að leggja fram og kannski aðrar breytingar á útlendingalögunum, bæði á meðan þingflokkar ráða  sínum ráðum  um að koma á einhvers konar sátt í þessum málaflokki og líka vegna þess að landslagið gagnvart því fólki sem hingað leitar, sá fjöldi sem er núna,  það er ekkert endilega sjálfgefið að það verði  í framtíðinni með þessum breytta úrskurði kærunefndarinnar  og mögulega breyttum forsendum í Úkraínu.

Ég minni hv. þingmann á ræðutíma.


Ræðumaður: Sigmar Guðmundsson

Herra forseti. Ég vil þakka hv. þm. Birgi Þórarinssyni fyrir framsöguna á þessu máli. Ég tek undir það sem sagt var að það er auðvitað mjög gott að það skapist góð umræða um kærunefnd útlendingamála þá í framhaldinu í allsherjar- og menntamálanefnd þar sem hægt er að varpa fram alls konar sjónarmiðum og fræðast þá betur um. En  mér finnst þessi tillaga vera vanhugsuð. Mér finnast flutningsmenn í raun og veru vera sjálfir sekir um það sem þeir eru þó að gagnrýna í greinargerðinni, þ.e. að þeir eru ósáttir við einstaka niðurstöður kærunefndarinnar og vilja meina að svo virðist sem ákveðnir nefndarmenn í kærunefndinni séu þá ekki að fara að lögum. Þá má alveg snúa þessu við og líta svo á að frumvarpinu sé einmitt beitt í pólitískum tilgangi vegna þess að stjórnmálamönnum líkar ekki niðurstöður kærunefndarinnar. Og ef mönnum líkar ekki niðurstaða kærunefndarinnar þá hljóta menn að vera svolítið skeptískir gagnvart þeim úrskurði sem sneri við fyrri úrskurði kærunefndarinnar og kom einmitt í veg fyrir að fólk frá Venesúela fengi áfram þessa viðbótarvernd.

En mig langaði að spyrja hv. þingmann í fyrri atrennu, af því að  það var svolítið talað um kostnað, að það væri mikill kostnaður sem gæti verið afleiddur af niðurstöðum kærunefndar — mér finnst það  svolítið liggja í hlutarins eðli að stundum geti það verið þannig. Það er t.d. þannig að þegar dómstólar dæma eiga þeir að horfa á lögin en ekki það hvort dómsniðurstaðan sé dýr eða ekki. Það held ég að liggi í hlutarins eðli. Mig langaði að spyrja hv. þingmann hvort það sama eigi ekki að gilda um kærunefndina  og dómstóla, þ.e. að fjárhagslegar afleiðingar af einhverri tiltekinni niðurstöðu geti á einhverjum tímapunkti gengið framar því sem sagt er í lögunum sem úrskurðurinn er byggður á.


Ræðumaður: Sigmar Guðmundsson

Frú forseti. Ég tek undir það sem hér hefur verið sagt. Það er ánægjulegt að Alþingi Íslendinga skuli hafa getað reist sig upp yfir þær deilur sem oft eru í þessum sal vegna þess að málið sem hér er undir er svo miklu, miklu stærra en svo að við eigum að réttlæta það fyrir sjálfum okkur að það kljúfi okkur. Það er einfaldlega þannig að fórnarlömbin í þessum hildarleik fyrir botni Miðjarðarhafs eru almennir borgarar og það er ósköp einfaldlega þannig að við erum öll þannig innréttuð að við viljum ekki að almennir borgarar, venjulegt fólk, deyi í stórum stíl vegna þess að stríðandi fylkingar geta ekki komið sér saman um að halda friðinn.

Það er mjög ánægjulegt að utanríkismálanefnd Alþingis skyldi hafa náð þessari lendingu og þingflokkur Viðreisnar styður þessa þingsályktunartillögu heils hugar.


Ræðumaður: Daði Már Kristófersson

Forseti. Að mínu mati er dagurinn í dag stór, dagur þar sem Alþingi Íslendinga sýnir hvað í því býr, hvers það er megnugt, talar einni röddu. Þrátt fyrir að skiptar skoðanir séu um orsakir og hugsanlegar lausnir á þeim hörmulegu átökum sem eiga sér stað fyrir botni Miðjarðarhafs, og sem skýrt hafa komið fram í umræðu um þessa sameiginlegu ályktun hér í dag, þá sýnum við að á Alþingi er sátt um grundvallaratriði, um helgi mannslífa, að óbreyttir borgarar eru aldrei réttmæt skotmörk, sama hvar þeir standa gagnvart stríðandi fylkingum, og að bregðast eigi við neyð þeirra og þjáningum. Það er erfitt að setja sig í spor fórnarlamba árása Hamas á Ísrael eða ímynda sér þjáningar íbúa Gaza. Hvað myndum við gera í sömu stöðu? Því miður myndum við varla bjóða hinn vangann, sennilega tala um að svara þyrfti í sömu mynt og því miður án mikillar samúðar með hugsanlegum afleiðingum fyrir óbreytta borgara meðal óvina. Það er mannlegt eðli. Þó vitum við að slík átök leiða aldrei til lausna, einungis meiri átaka, meiri þjáninga.

Við sem búum við forréttindi friðar höfum skyldum að gegna í slíkum átökum, að minna á mennskuna, minna á það sem sameinar, vera málsvarar þeirra sem enga málsvara eiga sér. Sú afstaða sameinar okkur hér í dag. Rödd hvers og eins okkar er kannski ekki sterk í alþjóðlegu samhengi en ef margar raddir koma saman styrkja þær hver aðra. Það munar um allt og sagan kennir okkur að í ófyrirsjáanlegum heimi getur lítil rödd verið allt sem þarf. Það er mér heiður að styðja þessa sameiginlegu ályktun okkar og taka undir með ykkur öllum, tala einni röddu fyrir mennskunni.


Ræðumaður: Sigmar Guðmundsson

Virðulegi forseti. Það þarf ekkert að hafa um þetta mörg orð, við vitum að ástandið á Gaza-ströndinni er hryllilegra  en orð fá lýst. Við vitum auðvitað ekki nákvæmlega hversu margir hafa fallið í árásum Ísraelshers á svæðið en við vitum þó að það eru þúsundir. Og við vitum líka að inni í þeirri tölu eru þúsundir barna. Við hljótum öll að geta tengt við að þetta er algerlega óásættanlegt, ólíðandi og við hljótum að fordæma að þannig sé ástandið. Við höfum séð fréttamyndirnar, við höfum heyrt og lesið lýsingarnar og það er algerlega morgunljóst að Gaza er helvíti á jörð; sprengjur falla, fólk deyr, börn deyja, fjölskyldur missa heimili sín og ofan á þann hrylling bætist  að það er ekki hægt að flýja svæðið með góðu móti. Fólk er innilokað í sprengjuregni. Það á sér ekkert skjól, það sefur undir berum himni og vonar það besta. Ég er ekki að tala um hryðjuverkamenn hér, ég er að tala um óbreytta borgara, ég er að tala um feður og mæður, syni og dætur. Fólk eins og okkur öll. Þessi slátrun er algjörlega ólíðandi. Það er algerlega óverjandi að varpa sprengjum á flóttamannabúðir og að sjúkraflutningamenn og læknar og aðrir sem reyna að hjálpa deyjandi fólki falli við þau störf sín. Það á ekki að sprengja skóla, það á ekki að sprengja spítala. Við eigum að fordæma þetta allt.

Við hljótum líka að fordæma það mjög sterkt og einbeitt þegar hryðjuverkamenn fara um og myrða fjölskyldur, börn og ungmenni, í hundraðatali, ungmenni sem eru á skemmtun að dansa fyrir friði. Sá hryllingur var algjörlega þess eðlis að við hljótum öll að geta fordæmt það. Þetta voru grimmdarverk. Þetta voru skipulögð og yfirveguð grimmdarverk, ekkert annað, og það er ekki hægt að réttlæta þau með tilvísun í söguna. Það á einfaldlega ekki að drepa konur, börn, saklaust fólk eins og okkur öll, svoleiðis er það bara.

Það voru teknir gíslar sem eru enn í haldi og við getum reynt að ímynda okkur hvernig þeim líður akkúrat á þessari stundu, hvaða tilfinningar bærast innra með þeim: Munu þeir lifa þennan hildarleik af eða ekki? Við hljótum að krefjast þess og eigum öll að geta verið  sammála um að við eigum að leggja mikla áherslu á  að þessum gíslum verði tafarlaust sleppt.

Við erum auðvitað öll mjög vanmáttug gagnvart þessum ósköpum og þessu mikla mannfalli á báða bóga. Það eru jú þúsundir að deyja. Það sem við getum gert sem þjóð er að sameinast og tala einni röddu. Við eigum   alltaf að standa með almennum borgurum. Við eigum að standa með fólki sem hefur ekkert gert annað en að vera á röngum stað á röngum tíma. Þetta eru þolendur í hildarleik sem hefur staðið yfir allt of lengi. Við hljótum alltaf að standa með óbreyttum borgurum, alveg sama hvaða skoðun við höfum á þessum langvinnu átökum og deilum og stríði sem er þarna fyrir botni Miðjarðarhafs.

Þingflokkur Viðreisnar lagði fram þingsályktunartillögu í vikunni. Þar lögðum við til að Alþingi kallaði eftir tafarlausu mannúðarhléi svo koma megi neyðarvistum til fólks sem á um sárt að binda á Gaza-ströndinni. Þar voru jafnframt fordæmd þau hryðjuverk sem Hamas-samtökin frömdu og svo árásir Ísraels í kjölfarið gegn almennum borgurum og á borgaralega innviði á Gaza. Þá var þess krafist í ályktuninni að gíslum yrði sleppt og að Ísland beitti sér fyrir því að mannréttindi séu ávallt virt og lausn fundin á átökunum, varanleg lausn.

Tillaga Viðreisnar var efnislega samhljóða því sem lá fyrir hjá Sameinuðu þjóðunum og hefði orðið raunin ef breytingartillaga Kanada hefði fallið inn í þá tillögu frá Jórdaníu sem lá fyrir þinginu. Ástæðan fyrir því að við lögðum þetta fram var ofur einfaldlega sú að við töldum að þetta væri eina leiðin til þess að sameina flokkana á Alþingi. Það var brýnt að gera það vegna þess að við sáum auðvitað í eftirleik þessarar atkvæðagreiðslu hjá Sameinuðu þjóðunum að ríkisstjórnin talaði ekki einni röddu. Það hljótum við að undirstrika mjög sterkt að gengur auðvitað ekki upp. Við vorum sem sagt að reyna að finna einhverja leið til þess að sameina fólk hér á Íslandi, flokkana á þingi, og þá var þessi leið sem ég lýsti hér áðan auðvitað best til þess fallin.

Við hljótum að gera þá kröfu til ráðherra í ríkisstjórn á hverjum tíma, ekki síst forsætisráðherra og utanríkisráðherra, jafnvel þótt þeir komi úr sitthvorum flokknum, jafnvel þótt annar ráðherrann sé hægri maður og hinn ráðherrann vinstri maður, að það gerist ekki eftir svona atkvæðagreiðslu að ráðuneytin og ráðherrar sendi frá sér yfirlýsingar eftir yfirlýsingar til að leiðrétta hvor annan og henda á milli sín ábyrgðinni á niðurstöðunni sem varð hjá Sameinuðu þjóðunum eins og heitri kartöflu. Það er ekkert betur til þess fallið að sundra okkur í þeirri viðleitni okkar að fordæma það að óbreyttir borgarar falli  en svona hegðun æðstu ráðamanna. Það er algerlega óverjandi að ríkisstjórn tali ekki einu máli á alþjóðavettvangi í svona erfiðu máli þar sem þúsundir mannslífa eru í húfi. Það var því mjög ánægjulegt, verð ég að segja og ætla að leyfa mér að segja það, að þingið hafi reynst stærra en ríkisstjórnin í gær því að það náðist sátt í utanríkismálanefnd um nákvæmlega þetta, að við sameinuðust í því að fordæma öll óhæfuverk gegn saklausu fólki, að við kölluðum eftir lausn gísla, að við kölluðum eftir því að fólki í neyð yrði hjálpað og bjargað og að Ísland beitti sér fyrir því að varanleg lausn yrði fundin á deilunni.

Ég fagna því mjög og eins og ég segi þá tel ég að hér hafi þingið reynst stærra og mikilvægara  en ríkisstjórnin. Það skiptir nefnilega máli að við tölum einum rómi skýrt og ákveðið því að það er það eina sem við höfum á alþjóðavettvangi, Íslendingar, það er rödd. Sú rödd getur verið sterk og hávær ef við sættumst um hvað segja á. Við hljótum auðvitað að tala fyrir því að í varanlegri lausn á þessu svæði sé gert ráð fyrir því að bæði ríkin sem þarna eru undir eigi sér tilverurétt. Það hljótum við að gera. Við munum áfram og eigum áfram að standa með almennum borgurum á átakasvæðum og reyna eftir fremsta megni að sætta sjónarmið, rétt eins og við erum að gera hér á Alþingi Íslendinga, til þess að við getum talað einni háværri og skýrri röddu á alþjóðavettvangi. Við stöndum með óbreyttum borgurum alveg sama hvert þjóðernið er, alltaf.


Ræðumaður: Daði Már Kristófersson

Forseti. Ég þakka hæstv. forsætisráðherra fyrir svarið. Það er athyglisvert að sjá að hún deilir skoðun fyrrv. hæstv. fjármálaráðherra, að það sé fyrst og fremst verkalýðshreyfingin sem beri ábyrgð á hagstjórn á Íslandi og ekki ríkisstjórnin. Ég held að við þurfum að horfa á alla myndina. Þessi vöxtur atvinnugreina sem fyrst og fremst þarfnast ófaglærðs starfsfólks eykur innlenda eftirspurn eftir vörum, þjónustu og húsnæði. Það leiðir til þenslu sem grefur undan samkeppnishæfni annarra atvinnugreina. Sérstaklega hef ég áhyggjur af því sem stundum er nefnt fjórða stoðin, og hæstv. forsætisráðherra nefndi hér, þekkingariðnaðinum sem byggir á hæfileikum íslensks hugvitsfólks. Slíkur iðnaður er í eðli sínu viðkvæmur fyrir sveiflum og þenslu því að framleiðsla hans getur farið hvert sem er. Ef ekki er hugað að því að skapa stöðug skilyrði sýnir reynslan að þessi starfsemi leggur annaðhvort upp laupana eða flytur starfsemi sína í stöðugra hagkerfi. Hvernig sér hæstv. ríkisstjórn fyrir sér að sporna við þeirri þróun?


Ræðumaður: Daði Már Kristófersson

Forseti. Nýlega hlýddi ég á erindi Sigurðar Jóhannessonar, forstöðumanns Hagfræðistofnunar Háskóla Íslands, um launaþróun á Íslandi á undanförnum áratugum. Hann sýndi fram á að launaþróun á Íslandi hefur verið með allt öðrum hætti en í nágrannalöndunum. Laun ófaglærðra hafa aukist langmest en minnst meðal þeirra sem mesta menntun hafa. Munurinn á launum þeirra minnst menntuðu og þeirra mest menntuðu er mestur á Íslandi í samanburði við nágrannalöndin.

Hækkun launa ófaglærðra er að sjálfsögðu af hinu góða. Þessi þróun gefur þó tilefni til að hafa áhyggjur af þróun vinnumarkaðarins á Íslandi til lengri tíma og þeim tækifærum sem Ísland skapar íbúum landsins. Í fyrsta lagi minnkar hvatinn til að mennta sig til muna. Í öðru lagi hefur staða Íslands til að halda í menntað fólk veikst. Í alþjóðavæddum heimi verður freistandi að búa sér framtíð erlendis fremur en að nýta hæfileika sína hér heima. Gögn sýna að meðan Ísland flytur inn mikið af ófaglærðu fólki frá öðrum löndum Evrópu flytur menntað fólk úr landi. Þessi þróun veldur mér áhyggjum. Framleiðni þeirra atvinnugreina sem umfangsmestar hafa verið í innflutningi ófaglærðs vinnuafls er lítil og framleiðniaukning þeirra á undanförnum árum nær engin. Starfsfólk þessara fyrirtækja hefur hins vegar þörf fyrir þjónustu hins opinbera, heilbrigðiskerfisins, menntakerfisins, samgöngukerfisins o.s.frv.

Sú spurning vaknar hvernig ríkið ætlar að tryggja þjónustu í framtíðinni ef verðmætasköpun hvers einstaklings er lítil og vex ekki. Við sjáum nú þegar merki um þessi vandamál í íslenskum hagtölum. Því er oft haldið fram að hér sé mikill hagvöxtur, sem er vissulega rétt, en þjóðartekjur á mann hafa aukist lítið á undanförnum árum. Á undanförnum sjö árum hafa þær t.d. aukist um tæpt prósent á Íslandi en um 10% í Danmörku að raunvirði.

Forseti. Það er vissulega meiri súpa í pottinum en það er ekki meiri næring í hverri ausu. Ég vil því spyrja hæstv. forsætisráðherra hvort hún deili áhyggjum mínum af þessari þróun.


Ræðumaður: Sigmar Guðmundsson

Herra forseti. Ég vil nota tækifærið hér í störfum þingsins og ræða aðeins um vinnubrögð okkar hér á Alþingi og í stjórnmálunum almennt. Við höfum orðið vitni að því hér í dag að það getur vel verið hægt að ná lendingu í erfiðum, viðkvæmum og flóknum deilumálum hér innan húss ef allir leggjast á eitt og eru sammála um að það sé eitt allsherjarmarkmið sem stefna skuli að og allir þurfi mögulega þá að slá eitthvað af sínum ýtrustu kröfum. Það gerðist núna í dag á fundi utanríkismálanefndar þar sem nefndin sættist á að leggja fram þingsályktunartillögu sem er efnislega samhljóða þeirri breytingartillögu sem Kanada lagði fram á þingi Sameinuðu þjóðanna en var felld. Eftirmálana þekkjum við, það var ekki samstaða í ríkisstjórn Íslands, hjá utanríkisráðherra og forsætisráðherra m.a., um það hvernig atkvæði Íslands á þeim vettvangi ætti að falla. Þingið reyndist hins vegar í dag stærra heldur en ríkisstjórnin, vil ég meina, með því að ná sameiginlegri lausn fram hér á vettvangi þingsins sem allir geta sameinast um. Þar er verið að fordæma öll óhæfuverk og grimmdarverk beggja aðila. Þar er verið að kalla eftir mannúðarhléi, verið að kalla eftir því að fólk sem þjáist á Gaza-ströndinni og víðar fái aðstoð, kalla eftir því að lausn gísla verði höfð í fyrirrúmi, að þeim verði sleppt sem fyrst. Þetta er eitthvað sem þingið mætti gera oftar, að reyna koma sér saman um erfið, viðkvæm og flókin deilumál, því að ég held að það sé algerlega ljóst að það sameinar okkur Íslendinga alla og alla flokka að við erum á móti ofbeldi, við viljum fordæma það á alþjóðavettvangi. Ef það er leiðarljósið frekar en það að festast í einhverjum undirliggjandi deiluefnum getur röddin verið skýr og að mínu mati verður hún það með þessari tillögu sem Alþingi samþykkir vonandi.


Ræðumaður: Guðbrandur Einarsson

Virðulegur forseti. Suðurnesin standa mér nærri. Þar hef ég búið nánast alla mína tíð, alið upp börnin mín, og þar vil ég vera áfram. Svæðið er gjöfult og mannlífið er gott. Suðurnesjafólki hefur fjölgað mikið hin síðari ár og í mínum huga er það engin tilviljun. Við erum svo heppin á fyrri tíð að eiga frumkvöðla sem allt frá miðri síðustu öld fóru að leita leiða til að nýta þá miklu krafta sem búa í jarðhitanum á Reykjanesskaga. Það skilaði sér síðan í því að Hitaveita Suðurnesja var stofnuð árið 1974 og var fyrstu varmaskiptastöðinni komið fyrir árið 1976 í Svartsengi og var heitu vatni hleypt á hús í Grindavík það sama ár. Þessar gjöfulu náttúruauðlindir sem þjónað hafa Suðurnesjum og reyndar  landinu öllu í hálfa öld sýna nú á sér aðra hlið. Reykjanesskaginn hefur rumskað allhressilega eftir að hafa lúrað í u.þ.b. 700 ár. Það minnir okkur Íslendinga á hvað við erum smá við hlið náttúruaflanna. Ef illa fer gæti þetta raskað búsetuskilyrðum á svæðinu öllu en ég vona að slík sviðsmynd verði ekki að veruleika.

Það sem er mér hins vegar efst í huga á þessu stigi er þakklæti til þeirra sem standa í eldlínunni þessa dagana við að tryggja öryggi okkar hinna. Grindvíkingar hafa nú þegar haldið upplýsingafund og er slíkur fundur fyrirhugaður í Reykjanesbæ í kvöld. Það er ekki annað hægt en að dást að Grindvíkingum og allri þeirri framvarðasveit sem þar starfar af mikilli eljusemi og yfirvegun við erfiðar aðstæður.

Heyr, heyr.Virðulegi forseti. Það veitir okkur hinum öryggi að hafa í stafni einstaklinga sem taka á óvissunni og hættunni af miklu æðruleysi. Við erum lánsöm að hafa aðila sem fylgjast með hverri hreyfingu og miðla upplýsingum nánast í rauntíma. Fyrir það ber að þakka.


Ræðumaður: Þorbjörg Sigríður Gunnlaugsdóttir

Virðulegi forseti. Dagskrá Alþingis stendur nánast auð þessa dagana. Ekkert heyrist frá ríkisstjórnarflokkunum um hvernig ríkisstjórnin ætlar að koma böndum á verðbólgu. Forystan ver öllum kröftum í vandræðaleg rifrildi. Öll starfsorka ríkisstjórnarinnar fer í að reyna að lifa þetta samstarf af. Stærsta verkefni samfélagsins liggur óhreyft á meðan; glíman við verðbólgu og ógnarháa vexti.

Í sterkri umsögn BHM um fjárlagafrumvarpið bendir bandalagið á merkilegar staðreyndir um veruleika almennings. Kaupmáttur meðallauna hefur sveiflast fjórum sinnum meira síðastliðin 20 ár á Íslandi en kaupmáttur innan OECD-landa. Verðbólga jókst um helming milli ágúst 2022 og 2023 sem er einsdæmi. Þessi óstöðugleiki hagkerfisins er okkar helsta meinsemd og almenningur er langþreyttur á ástandinu. Vextir eru rúmlega tvöfaldir á við nágrannalönd. Fólk sem nýlega keypti fasteign og er með mikil útgjöld vegna barna og námslána finnur mjög rækilega fyrir ástandinu. Þetta er millistéttin á Íslandi. Ríkisstjórnin hefur hins vegar engin svör fyrir þetta fólk og þessi hópur er skilinn eftir.

Jöfnuður í tekjum er meiri á Íslandi en á öðrum Norðurlöndum og nú blasir við stöðnun um lífskjör, ekki síst hjá millistéttinni, fólki sem greiðir háa skatta og finnur rækilega fyrir vaxtahækkunum. En af hálfu BHM hefur komið fram að 70% skatta og gjalda eru borin af þriðjungi þjóðarinnar. Í þessum hópi er meginþorri háskólamenntaðra. Á fólk ekki að sjá ávinning í háskólamenntun eða í því að búa á Íslandi eftir háskólanám? Hagfræðistofnun Íslands hefur bent á launaþróun á Íslandi frá aldamótum. Laun háskólamenntaðra hafa þar staðið í stað, laun ófaglærðra hafa hækkað nokkurn veginn jafnt og þétt. Það er auðvitað af hinu góða að laun ófaglærðra hækki en það er áhyggjuefni, hitt, hvernig við verðleggjum menntun, að þau laun hafi ekkert hækkað og ég velti því fyrir mér hvað framtíðarmynd er hér verið að teikna upp fyrir Ísland.


Ræðumaður: Sigmar Guðmundsson

Virðulegi forseti. Það liggur þannig í málum að þingflokkur Viðreisnar lagði líka fram þingsályktunartillögu um þetta mál og ástandið fyrir botni Miðjarðarhafs. Sú tillaga sem utanríkismálanefnd hefur sameinast um er efnislega samhljóða þeirri tillögu okkar og okkar tillaga var byggð á þeirri breytingartillögu sem Kanada lagði fyrir þing Sameinuðu þjóðanna og allir bandamenn okkar í Evrópu og víðar sættust á þá. Þróun mála hér í þinginu í dag hefur því verið mjög ánægjuleg. Þingflokkur Viðreisnar dregur því þingsályktunartillögu sína til baka og við styðjum heils hugar þá lendingu sem náðist á fundi utanríkismálanefndar í morgun. Ég vil nota tækifærið og þakka nefndarmönnum og öðrum sem að komu fyrir gott samstarf.


Ræðumaður: Sigmar Guðmundsson

Virðulegi forseti. Það blasir auðvitað við okkur öllum að ríkisvaldið þarf að stíga fastar inn til að styðja við Seðlabankann í því skyni að ná niður verðbólgu og vöxtum og því miður hefur ríkisstjórnin ekki staðið vaktina með Seðlabankanum. Afleiðingarnar eru þrálátari verðbólga og enn hærri stýrivextir en þyrftu að vera. Sameining stofnana ríkisins og hagræðing er auðvitað tól í þessari baráttu, hagkvæmari ríkisrekstur skiptir auðvitað alltaf máli en ekki síst nú. En það er algjört grundvallaratriði að við sameinum ekki stofnanir til þess eins að sameina. Krafan um hagræðingu getur ekki verið eina leiðarstefið við sameiningu framhaldsskóla. Sameiningin þarf að efla skólana, auka gæði menntunar, auka námsframboð auk þess að draga úr kostnaði, svo fátt eitt sé nefnt.

Heyr, heyr.Minn flokkur hefur alltaf talað fyrir því að menntakerfið tryggi fjölbreytni og valfrelsi, valfrelsi um námsbrautir, fyrirkomulag kennslu, bekkjakerfi eða áfangakerfi og áfram mætti lengi telja. Það vekur því nokkra furðu að með fyrstu hugmyndum sem kynntar eru eru á svæðum þar sem valfrelsið er ekki mikið og það er vont að halda af stað þegar hugmyndin er augljóslega í óþökk nemenda, starfsfólks og stjórnenda skólanna. Ég efast ekkert um góðan vilja hæstv. ráðherra og það er ánægjulegt að hann hafi pólitískan kjark til að bakka þar sem þess er þörf vegna andstöðu. En það er lykilatriði að fara ekki þannig af stað að hugmyndirnar skapi ófrið og úlfúð. Það þarf að vinna hugmyndir um samstarf og sameiningu með því fólki sem hefur hag af áformunum og kalla til helstu sérfræðinga okkar á verksviði og aðstæðum skólanna eða stofnananna. Ég hef raunverulegar áhyggjur af því að framganga ráðherra í tengslum við mögulega sameiningu MA og VMA muni bitna á öðrum hugmyndum um sameiningu og þar eru auðvitað mestu möguleikarnir hér á höfuðborgarsvæðinu. Traust er síðan auðvitað lykilhugtak í þessari vinnu allri. Við þurfum að huga sérstaklega að því að áhersla á bóknám kæfi ekki viðleitni til þess að efla iðnnám sem er bráðnauðsynlegt að gera. Að lokum vil ég segja að það er fagnaðarefni að stjórnvöld vilji leita leiða til að styrkja skólastarf með sameiningu þar sem það er raunhæft en það er að sama skapi brýnt að gætt sé að faglegum rökstuðningi og að krafan um samráð sé virt.


Ræðumaður: Guðbrandur Einarsson

Virðulegur forseti. Til að sameining rekstrareininga teljist vera af hinu góða þarf tvennt að koma til, þ.e. að gæði þjónustu haldi sér eða aukist og að rekstrarleg hagræðing náist. Oft hefur verið farið af stað án þess að það sé fyrirséð að þessi tilteknu atriði náist og mér er það til efs að þau muni gera það í þessu tilfelli sem hér um ræðir. Það er eins og það ríki þögn á ríkisstjórnarfundum enda virðast þau mál sem fram koma frá ráðherrum þessa dagana vera í bullandi ágreiningi og ekki er fyrirséð hvernig þeim reiðir af. Þetta er eitt af þeim málum, þ.e. sameining framhaldsskóla víðs vegar á landinu.

Af því að Sjálfstæðismenn hafa tekið að sér að standa gegn sameiningunni fyrir norðan þá ætla ég að eyða tíma mínum í að ræða fyrirhugaða sameiningu Keilis og Fjölbrautaskóla Suðurnesja. Keilir var stofnaður árið 2007 eftir að herinn fór, með það að markmiði að byggja upp námsmannasamfélag á Suðurnesjum. Þarna er margt frábært að finna og sérstaða Keilis er mikil, svo sem eins og háskólabrúin sem veitt hefur fjölmörgum tækifæri til að hefja háskólanám. Menntaskólinn á Ásbrú býður síðan upp á tölvuleikjanám sem nýtur algerrar sérstöðu. Í heilsuakademíu er að finna einkaþjálfaranám og síðan nám í fótaaðgerðafræði. Sérstaða Keilis er því mikil og hætt við að margt af því sem Keilir býður upp á hverfi komi til þess að skólinn verði innlimaður í Fjölbrautaskóla Suðurnesja. Sveitarfélögin á Suðurnesjum hafa lagt skólunum til talsverða fjármuni enda hefur Keilir haft víðtæk áhrif á Suðurnesjum þar sem menntunarstig hefur verið lágt í samanburði við aðra landshluta. Að láta Keili hverfa væru mikil mistök fyrir samfélagið á Suðurnesjum, nemendur og alla þá sem þar starfa.


Ræðumaður: Daði Már Kristófersson

Forseti. Ég hlýddi nýverið á fyrirlestur Sigurðar Jóhannessonar, forstöðumanns Hagfræðistofnunar Háskóla Íslands, um launaþróun á Íslandi frá aldamótum. Það sem einkennir þá þróun er nokkuð sérstakt og ég vil vekja athygli þingheims á þeirri þróun og hvað hún segir um íslenskt samfélag. Frá því árið 2000 hafa laun háskólamenntaðra að raunvirði staðið í stað. Laun ófaglærðra hafa hækkað nokkurn veginn jafnt og þétt um 3% á ári. Þetta er í sjálfu sér ekki áhyggjuefni, þ.e. að laun ófaglærðra hafi hækkað. Það sem er áhyggjuefni er að íslenskt samfélag hefur á þessu tímabili fyrst og fremst haft þörf fyrir ófaglært starfsfólk. Þróað samfélag krefst þess að skapa tækifæri sem ýta undir framleiðni til lengri tíma og íslenskt samfélag hefur ekki verið í stakk búið til að skapa þessi tækifæri á undanförnum árum. Þetta er áhyggjuefni. Hvernig ætlum við í framtíðinni að bjóða þegnum Íslands upp á mannsæmandi þjónustu ef enginn er til að fjármagna hana? Við þurfum að huga að því þegar við ýtum undir þróun ákveðinna atvinnugreina frekar en annarra að þær atvinnugreinar skapi tækifæri sem skapa samfélag sem við viljum bjóða börnunum okkar.


Ræðumaður: Guðbrandur Einarsson

Virðulegur forseti. Það er einkum tvennt sem rætt er um á Íslandi þessa dagana, það eru jarðhræringar á Reykjanesskaga og síðan staðan á Gaza. Þar sem ég tel stöðuna á Gaza öllu alvarlegri þá ætla ég að nýta mínar tvær mínútur til að ræða þá stöðu sem þar er uppi og hugsanleg viðbrögð Alþingis við henni.

Í fyrirspurnatíma hér á Alþingi í gær beindu þingmenn spurningum að utanríkisráðherra. Það var ekki annað að heyra en að Alþingi gæti sameinast um að senda frá sér ályktun sem fæli það í sér að þingið fordæmdi hryðjuverkaárásir Hamas á saklaust fólk þann 7. október sl. en ekki síður þær aðgerðir Ísraelsmanna í kjölfarið sem hafa kostað þúsundir almennra borgara lífið.

Nú eru komnar fram tvær tillögur að ályktun, báðar ágætar að mínu mati en þó ólíkar að forminu til. Ég myndi alveg treysta mér til að greiða báðum þessum tillögum atkvæði mitt en það er ekki víst að allir séu tilbúnir til þess. Það er því rétt að utanríkismálanefnd taki málið í sínar hendur, skoði að sameina tillögurnar í eina og klári þannig að sómi sé að. Eins og staðan er núna þá hafa u.þ.b. 12.000 einstaklingar látið lífið í þessum hræðilegu aðgerðum, bæði ungir og aldnir, konur og börn. Það er engan veginn ásættanlegt að herveldið Ísrael, dyggilega stutt af Bandaríkjunum, bregðist við á þann hátt sem það hefur gert og murki lífið úr saklausum borgurum dag hvern. Markmið Ísraelsmanna er að tortíma Hamas-samtökunum en sagan kennir okkur hins vegar að í jarðvegi sem þessum munu nýjar öfgar alltaf spretta upp. Ofbeldinu verður ekki útrýmt með meira ofbeldi. Það er því skylda okkar að fordæma þessar árásir og tala þar einum rómi sem þjóð.


Ræðumaður: Sigmar Guðmundsson

Herra forseti. Þingflokkur Viðreisnar leggur nú fram þingsályktunartillögu þar sem það er lagt í hendur Alþingis að fordæma hryðjuverkaárásir Hamas og síðan árásir Ísraelshers gegn almennum borgurum og á borgaralega innviði á Gaza-svæðinu. Í tillögunni er tekið skýrt fram að þótt Ísrael hafi rétt til þess að verja sig sé sá réttur ekki takmarkalaus. Það er kallað eftir tafarlausu mannúðarhléi svo að hægt sé að hlúa að fólki á svæðinu. Það er kallað eftir því að gíslar verði látnir lausir og að Alþingi beiti sér fyrir því að fundin verði lausn á þessum átökum svo að borgarar Ísraels og Palestínu megi búa við frið.

Þessi þingsályktunartillaga er efnislega samhljóða breytingartillögu Kanada sem lögð var fyrir á þingi Sameinuðu þjóðanna á dögunum. Sú tillaga frá Kanada sameinaði alla okkar helstu bandamenn. Allar Norðurlandaþjóðirnar, allar þjóðir Evrópu og allir helstu bandamenn Íslendinga voru sammála þeirri tillögu á þingi Sameinuðu þjóðanna. Atkvæðagreiðslan um hina endanlegu tillögu á þeim vettvangi fór síðan eins og hún fór og það hefur auðvitað verið mjög dapurlegt að fylgjast með því hvernig utanríkisráðuneytið og forsætisráðuneytið og hæstv. ráðherrar þar hafa verið að skiptast á fréttatilkynningum þar sem menn eru að leiðrétta hver annan um það hver hin raunverulega afstaða Íslands ætti að vera.

Þessi tillaga Viðreisnar sem núna liggur fyrir þinginu ætti að geta orðið til þess að allir þingmenn á Alþingi Íslendinga sameinist í því sem er rétt að gera og sem allar vinaþjóðir okkar stóðu saman að á vettvangi Sameinuðu þjóðanna. Það er okkar von að þessi samstaða náist því að það skiptir mjög miklu máli í svona viðkvæmu og erfiðu og langvinnu átakamáli fyrir botni Miðjarðarhafs að þjóð eins og okkar tali einum rómi.


Ræðumaður: Þorbjörg Sigríður Gunnlaugsdóttir

Frú forseti. Ég þakka hæstv. ráðherra kærlega fyrir svörin. Ég verð að segja að það gladdi mig mjög að heyra jákvæð viðbrögð hans. Með þessari lagabreytingu yrðum við líka fyrst Norðurlanda. Ég man vel eftir því þegar þetta frumvarp var hér til meðferðar, þ.e. varðandi rétt foreldra sem missa barn. Þá veitti ég einmitt andsvör og fagnaði þessu skrefi en benti á að næsta eðlilega skref að taka yrði að jafna stöðu þessara fjölskyldna, af því að hér erum við auðvitað líka, og mér finnst það vera viðbótarrök í málinu, að horfa á sérstakan og sértækan stuðning við barn á viðkvæmum tíma í lífi þess. Ég er sannfærð um að hér sé um litla lagabreytingu fyrir Alþingi að ræða en gríðarlega mikilvægt skref fyrir þessar fjölskyldur sem hér um ræðir. Þess vegna gladdi það mig mjög að heyra jákvæð viðbrögð hæstv. ráðherra.

Mig langaði til að nefna það sérstaklega af því að ráðherrann nefndi skilgreiningu hugtaksins foreldris að ég fór þá leið, einmitt vegna þess að fjölskyldumynstur og aðstæður í lífi barna eru mismunandi og ólíkar og markmiðið er vitaskuld að ná utan um það, að foreldri er þess vegna skilgreint með sama hætti, sem sagt víðari hætti en almennt er í lögum, til að aðrir nánir aðstandendur barns sem hafa verið í foreldrahlutverki geti fengið þennan rétt. Ég sé að umsagnir um þetta mál, frá Sorgarmiðstöð einmitt en líka frá stéttarfélögum, BHM og BSRB t.d., hafa verið jákvæðar í þessa veruna.

Mig langar í lokin til að segja af því að hæstv. ráðherra nefndi sérstaklega samtökin Gleym mér ei að ég þekki sjálf til þeirra og ég tel að sú breyting, ekki síst fyrir þá foreldra sem eru að missa fóstur upp að 22 vikum þegar við förum að tala um andvana fæðingar en tilfinningin er hin sama, að hér sé um barnsmissi að ræða — að það skipti máli að jafna rétt með tilliti til þessa hóps.


Ræðumaður: Þorbjörg Sigríður Gunnlaugsdóttir

Frú forseti. Mig langar til að eiga samtal við hæstv. ráðherra hér á Alþingi um sorgarleyfi vegna þess að ég trúi því að sorgarleyfi sé þýðingarmikill réttur fyrir fjölskyldur í kjölfar þess að barn missir foreldri sitt og ég trúi því að hér sé mál sem Alþingi á að geta sameinast um og samþykkt. Þess vegna lagði ég fram frumvarp í þá veruna.

Ár hvert verða um hundrað börn á Íslandi fyrir því þunga áfalli að missa foreldri sitt. Á árunum 2009–2018 misstu 1.007 börn á Íslandi foreldri. Það eru tölur frá Hagstofunni sem þetta sýna. Á þessu sama árabili létust 649 foreldrar barna og í mörgum tilvikum frá fleiri en einu barni. Um 40% þessara foreldra létust úr krabbameinum. Öll þekkjum við til þessara barna og þessara fjölskyldna og öll held ég að við vitum og skiljum hversu þungt áfall það er fyrir hvert og eitt barn sem upplifir það að missa foreldri og að eftir stendur annað foreldri eða annar náin aðstandandi í erfiðri og viðkvæmri stöðu. Ég held að það þurfi í sjálfu sér ekki að orðlengja frekar um það.

Með einfaldri lagabreytingu í þessa veruna er hægt að styðja við þessar fjölskyldur á viðkvæmum tíma í lífi þeirra og gefa þeim rými. Þegar við erum að ræða um þetta skiptir auðvitað máli að hér yrði um lagaheimild að ræða, heimild til að taka sorgarleyfi, sem einhverjir í þessum hópi myndu notfæra sér en ekki allir. Markmiðið væri þá að gefa sambúðarmaka eða öðrum nánum aðstandenda barnsins heimild til að taka sér leyfi frá störfum á launum í sex mánuði, sem væri svo hægt að dreifa yfir lengra tímabil, og að greidd verði 80% launa en þó með tilgreindu þaki um hámarksgreiðslu.

Virðulegi forseti. Við eigum að viðurkenna áhrif missis og áhrif sorgar á fjölskyldur og á þá einstaklinga sem standa nærri í kjölfar þess að barn missir foreldri sitt. Hvað kostnaðinn varðar þá má kannski nefna hér atriði, sérstaklega núna á verðbólgutímum, að það er annars vegar um að ræða tímabundna heimild fyrir fólk í þessari stöðu og síðan er það sú staðreynd að þessi hópur er blessunarlega ekki stór. En það blasir við hversu þungbært þetta er fyrir þessar fjölskyldur, fyrir þessa foreldra og aðstandendur sem eftir standa. Í ofanálag kemur stundum tekjumissir heimilis og fjárhagsáhyggjur því að þegar um langvarandi veikindi, eins og t.d. krabbamein, hefur verið að ræða þá er staðan gjarnan sú að veikindaréttur eftirlifandi maka eða eftirlifandi foreldris er uppurinn. Það á að horfa til þessara þátta.

Ég vildi einfaldlega eiga þetta samtal við hæstv. ráðherra hér í dag og spyrja hann að því hvort hann geti hugsað sér að leggja þessu máli mínu lið og beita sér fyrir þessari lagabreytingu.


Ræðumaður: Þorgerður Katrín Gunnarsdóttir

Virðulegi forseti. Já, þetta er áhugaverð umræða og ég vil þakka bæði fyrirspyrjanda og ráðherra fyrir svörin. Ég tek heils hugar undir með ráðherra að við þurfum að nálgast þetta þannig að það sé alveg ljóst hvað Ísland vill. Við erum friðelskandi þjóð. Við eigum að gera allt, og það er brýnt að undirstrika það núna, sem í okkar valdi stendur til að koma á friði og öryggi í heiminum, hvort sem það er fyrir botni Miðjarðarhafs eða annars staðar. En þegar kemur að umræðu um kjarnorkuvopn þá verðum við líka að fylgja þessu raunsæi sem þarf að draga fram í tengslum við alþjóðastjórnmál, öryggi og varnir og muna að við erum líka aðilar að varnarbandalaginu NATO.

Ég vona bara að það sé líka einhugur um þetta mál  í ríkisstjórn, og þetta verði ekki enn eitt málið sem við munum upplifa klofning í eða skiptar skoðanir því að í þessu máli er líka mikilvægt að ríkisstjórnin tali einni röddu.


Ræðumaður: Þorgerður Katrín Gunnarsdóttir

Virðulegur forseti. Mér finnst dapurlegt að hlusta á hæstv. utanríkisráðherra, að hann komi ekki hingað upp og segi: Við verðum að gera betur þegar kemur að stjórnsýslunni. Það er ekki bara það að allir hér innan lands sjái þessi innanmein ríkisstjórnarinnar, allt alþjóðasamfélagið sér það núna að stjórnsýslan hér er brotakennd. Og það er mikið tjón.

Ég vil hins vegar segja það, af því að frumkvæði hefur ekki komið frá ríkisstjórninni af því að hún er sundruð í þessu máli, að Viðreisn ætlar hins vegar að leggja fram þingsályktunartillögu í dag sem verður vonandi rædd seinna í vikunni, efnislega þá sömu og Kanada lagði fram á allsherjarþinginu sem allar þjóðir Evrópu studdu, um að Alþingi fordæmi hryðjuverkaárásir Hamas á almenna borgara í Ísrael og árásir Ísraelshers gegn almennum borgurum og á borgaralega innviði á Gaza í kjölfarið.

Réttur Ísraels til að verja sig er ótvíræður en hann er ekki takmarkalaus. Við viljum að Alþingi kalli eftir tafarlausu mannúðarhléi, að gíslum í haldi Hamas verið sleppt, að Ísland beiti sér samhent fyrir því að mannréttindi séu virt svo að almennir borgarar geti búið við frið frá átökum. Þessu viljum við beita okkur fyrir. Samtalið hefur hins vegar ekki komið frá ríkisstjórninni því að hún er upptekin við innanmein við ríkisstjórnarborðið.


Ræðumaður: Þorgerður Katrín Gunnarsdóttir

Virðulegi forseti. Ég held að hugur okkar allra sé fyrir botni Miðjarðarhafs, það er einfaldlega ekki annað hægt. Að miklu leyti finnst mér líka dapurlegt að sjá ákveðið máttleysi alþjóðasamfélagsins birtast okkur og þá skiptir auðvitað máli að þjóðir heims standi þétt saman í jafn alvarlegu máli og þessu sem er að gerast fyrir botni Miðjarðarhafs og það verði allt gert til þess að stöðva blóðbaðið. Íslensk stjórnvöld stóðu frammi fyrir þeirri risastóru ákvörðun í síðustu viku að styðja eða styðja ekki ályktun Sameinuðu þjóðanna um mannúðarhlé. Ísland sat hjá. Viðreisn hefði alltaf stutt báðar tillögur. Í kjölfarið hófst atburðarás sem að mínu mati var íslenskri þjóð ekki til mikils sóma. Þjóðin horfði upp á forsætisráðherra og utanríkisráðherra landsins þræta um það fyrir opnum tjöldum hver skrifaði tölvupóst og hvenær og hvenær hann var lesinn, hvort sem það voru 11 mínútur eða 56 mínútur eða einn og hálfur tími eða hvað það var sem klukkan sló. Það var grátlegt að verða vitni að því að forystufólk í ríkisstjórninni gæti ekki hreinlega komið sér saman um afstöðu íslenskra stjórnvalda af því að þau voru innbyrðis ósammála. Og þau sem voru búin að fara til Þingvalla og finna erindi sitt. Það entist í tvo daga. Í staðinn fyrir að rífast um tölvupósta þá fengum við ekki — eða það var greinilegt að það var ekkert talað við formann Framsóknarflokksins, það er greinilega að verða einhver lenska hjá þessari ríkisstjórn, og það var ekki haft samband við utanríkismálanefnd þingsins. Það var ekkert gert til þess að ná samstöðu hér í þinginu í jafn alvarlegu máli og við og heimurinn stöndum frammi fyrir. Ég er dálítið döpur yfir því hvernig stjórnvöld hafa farið með vald sitt í þessu máli og ég vil líka minna á að þetta er ekki eitthvað stjórn og stjórnarandstaða; þingflokkur Vinstri grænna ályktaði mjög skýrt. Það er ákall um að við bregðumst rétt og skynsamlega við og þá þýðir ekki að fara í einhverjar skotgrafir.

Þessi samskipti upplýstu mjög mikið um ákveðin fálmkennd vinnubrögð,  brotakennd vinnubrögð varðandi stjórnsýsluna þegar kemur að utanríkisstefnunni og því vil ég spyrja hæstv. ráðherra:  Hvað hefur ráðherra lært af þessu og hvernig ætlar hann að beita sér fyrir því að við náum sem mestri samstöðu líka hér innan lands?


Ræðumaður: Sigmar Guðmundsson

Herra forseti. Ég vil þakka hv. þm. Diljá Mist Einarsdóttur fyrir að eiga frumkvæði að því að flytja þetta mál. Sjálfur er ég einn af meðflutningsmönnum þessa máls og brenn mikið fyrir þessum málaflokki. Hafi fyrsti flutningsmaður bestu þakkir fyrir ræðuna og framtakið.

Það sem ég hef aðeins verið að benda á í þessari umræðu er að þetta er auðvitað heilbrigðisvandi, eins og við erum flest farin að sjá, en mér finnst við ekki sjá þess nægilega mikil merki í kerfinu okkar enn þá, þ.e. fjármagnið sem þarf til þess að bregðast við vandanum er ekki í neinu samræmi við alvarleika þessa máls. Fólk með fíknivanda er mjög veikt fólk alla jafna og það skiptir öllu máli að það liggi fyrir góð greining á því hvers konar hópur þetta er, hver vandinn raunverulega er. Við þurfum ekki síður að fara yfir það almennilega hvernig best er að haga meðferðarúrræðum þannig að þau skili tilhlýðilegum árangri gagnvart fólki.

Ég hef verið að nefna tölur sem ég fékk frá SÁÁ fyrr á árinu úr þeirra gagnagrunni um fólk undir fimmtugu. Ef við miðum bara við þann hóp þá stefnir í að um 80 einstaklingar látist úr fíknisjúkdómi á þessu ári. Þarna inn í vantar þá tölur fyrir þá sem eru yfir fimmtugu og þarna inni er ekki gert ráð fyrir þeim sem ekki hafa leitað til SÁÁ til að fá viðhlítandi meðferð við sínum vanda. Þannig að talan er vanáætluð. En þó getum við sagt  að miðað við hvernig þróunin hefur verið það sem af er ári þá stefnir í 80 dauðsföll hið minnsta. Ég hef sömuleiðis verið að nefna það í þessu samhengi að ef tölur um dauðsföll í umferðinni fara mjög hátt í samfélaginu þá er yfirleitt mikil umræða sem fer í gang og við reynum að bregðast við því með því að leggja aukið fjármagn í vegabætur og umferðaröryggi og allt þess háttar. Það sama á auðvitað við um  — eða ætti að eiga við um þennan málaflokk. Þetta er svolítið týndur hópur, getum við sagt. Þegar fólk með fíknisjúkdóm deyr þá er ekkert endilega verið að gera neitt sérstaklega grein fyrir því í blöðum. Það birtast ekkert endilega myndir af fólki og fylgir því einhver frásögn um að fíknisjúkdómar hafi verið það sem leiddi fólk til dauða. Það gerist t.d. frekar þegar um er að ræða umferðarslys. Þá vitum við tenginguna. Ég held einfaldlega að  sá velvilji og sú hugarfarsbreyting sem orðið hefur í samfélaginu gagnvart þessu þurfi að skila sér með auknum hætti inn í þau bjargráð sem opinberir aðilar setja inn í  málaflokkinn í formi fjármagns ásamt því sem rennur inn frá einkaaðilum líka, því að auðvitað eru þetta oft félagasamtök sem reka meðferðarheimili. SÁÁ er dæmi um það. Þótt sjúkrahúsið Vogur fái auðvitað fjárframlög  í fjárlögum og sömuleiðis viðhaldsmeðferð út af ópíóíðafíkn  þá er það líka rekið af sjálfsaflafé. Það sama má segja um Krýsuvík og Samhjálp sem reka góðar meðferðarstöðvar sem gera þá út á lengri meðferð sem oft er mjög nauðsynleg fyrir mjög veikt fólk með vímuefnavanda. Það sem hefur kannski vantað svolítið upp á er  að við söfnum saman upplýsingum og reynum að greina þær upplýsingar til að búa til meðferðarúrræði sem geta tekið mið af því að þetta er alveg ótrúlega — ég ætla að leyfa mér að segja svolítið erfiður sjúklingahópur, getum við sagt. Fólk er oft í mikilli afneitun  á sinn vanda. Félagsleg staða fólks er alveg gríðarlega alvarleg. Það er oft þannig að þessi sjúkdómur eitrar miklu meira inn í fjölskyldurnar  en aðrir sjúkdómar. Þetta er  vandi sem býr til mikinn þrýsting á önnur kerfi samfélagsins. Við getum þá nefnt önnur velferðarkerfi, við getum líka nefnt löggæsluna og við getum nefnt dómskerfið, við getum nefnt fangelsiskerfið. Alls staðar fara fjármunir þangað sem er bein afleiðing af þessum sjúkdómi, alkóhólisma.

Ég verð að segja það alveg eins og er að það er mjög sorglegt að við skulum ekki vera með virka stefnu sem er í gildi um það hvernig við ætlum að byggja upp svona meðferðarstarf og hvernig við ætlum að byggja upp þjónustu við þennan hóp til lengri tíma. Það var stefna í gildi frá árinu 2013 til 2020 en hún er hins vegar ekki í gildi lengur og það hefur ekki komið inn til þingsins ný stefna til þess að ræða og samþykkja. Ég veit að það er einhvers konar vinna í gangi í heilbrigðisráðuneytinu þar sem verið er að fara yfir ýmsa þætti og taka inn þætti á borð við skaðaminnkun, forvarnir og annað. Hvort það skilar sér hins vegar  í því að Alþingi og stjórnvöld móti sér stefnu til framtíðar í þessum málaflokki finnst mér ofur einfaldlega vera svolítið óljóst enn þá.

Ég hef verið að spyrja hæstv. heilbrigðisráðherra um þetta og finnst hann mjög velviljaður þessum málaflokki. En samt sem áður finnst mér vanta aðeins upp á það hvort það séu raunverulega áform stjórnvalda að móta stefnu í þessum málaflokki til lengri tíma. Þetta er of tilviljunarkennt hvernig við erum að taka á þessum vanda. Þessi tala sem ég var að nefna hérna í upphafi, 80–100 einstaklingar mögulega  sem deyja úr þessum sjúkdómi á þessu ári,  myndi kalla á þjóðarátak undir mörgum öðrum kringumstæðum og gerir það reyndar stundum þegar aðrir sjúkdómar eru hafðir í huga eða þá umferðarslysin, eins og ég var að nefna hérna áðan.

Ég lít svo á að þessi tillaga til þingsályktunar sem núna er verið að leggja fram og nýtur stuðnings þingmanna úr mörgum flokkum — ég er að vonast til þess að upplýsingar sem koma fram úr þeirri vinnu geti þá nýst til þess að móta hér einhverja stefnu til lengri tíma, að við  áttum okkur á því að hver einasta króna sem við setjum annaðhvort í forvarnir eða öflugra meðferðarstarf ætti raunverulega að skila sér í sparnaði annars staðar í kerfinu. Eins og ég var að segja þá er þetta sjúklingahópur sem býr til mjög mikið álag inni í öllu velferðarkerfinu og inni í dómskerfinu, fangelsum og þar fram eftir götunum, fyrir utan afleiddu þjáningarnar fyrir alla aðstandendur, sem býr líka til þrýsting á alls kyns sálfræðiþjónustu og jafnvel einhver geðræn úrræði. Það er fátt sorglegra  en það sem maður verður stundum fyrir þegar maður er að ræða þessi mál á opinberum vettvangi eða hér á þinginu, að í hvert einasta skipti sem það er þá hefur samband við mann fólk sem er annaðhvort sjálft að reyna að komast í úrræði en þarf að bíða á biðlista mánuðum saman, eða þá að þetta er fólk sem er að reyna að koma börnunum sínum á réttan stað svo að þau geti sótt sér bata.

Mig langar í þessu samhengi aðeins að nefna átak sem ungur maður hefur farið fyrir sem mér finnst mjög áhugavert og  gott framtak; Gunnar Ingi Valgeirsson tekur viðtöl við fólk um lífið á biðlistum. Hann er núna í nýlegu viðtali við Morgunútvarpið á Rás 2, ég held að það hafi verið í gær og það er útdráttur úr því viðtali inni á vefnum hjá ruv.is í dag. Þar kemur t.d.  fram að það eru hátt í 700 manns á biðlista hjá Vogi og 100 til viðbótar hjá Hlaðgerðarkoti og Krýsuvík, eftir því sem Gunnar Ingi Valgeirsson vísar til í þessu viðtali. Þetta er bara eitt dæmi um það hvernig einstaklingar — hann  var sjálfur að glíma við vímuefnavanda —  eru farnir að taka sér pláss í umræðunni, hleypa af stokkunum ýmsum verkefnum til að reyna að bæta ástandið í þessum málaflokki. Mér finnst það segja alveg ofboðslega mikið um það úrræðaleysi sem fólk almennt er að upplifa gagnvart þessum sjúkdómi og það úrræðaleysi  og það skeytingarleysi sem felst í því að hafa ekki viðhlítandi meðferðarúrræði til taks þegar fólk þarf á hjálpinni að halda. Gunnar Ingi Valgeirsson  bendir mjög vel á þetta.

Þarna vil ég enn og aftur nefna  það sem gerist þegar fólk er á biðlista: Oft  á meðan það bíður þá missir það löngunina til að vera edrú. Þetta er svo flókinn sjúkdómur og það getur myndast einhvers konar meðferðarvilji sem er kannski bara vika, tvær eða mánuður. Ef menn þurfa að bíða mánuðum saman eftir því að komast í viðhlítandi úrræði þá getur þessi meðferðarvilji fjarað út og menn fara ofur einfaldlega aftur út í neyslu eða drykkju og mögulega endar það með dauðsfalli. Það er bara einfaldlega staðan. Þetta er ekkert eins og margir aðrir sjúkdómar þar sem fólk er mjög meðvitað um veikindin og vill alla daga ná bata. Þetta er bara flóknara en það og úrræðin og bjargráðin sem við bjóðum upp á verða að taka mið af því. Þau verða að vera fjölbreyttari. En til að við getum sniðið það rétt þá þarf auðvitað að vera til viðhlítandi upplýsingagrunnur. Ég tel að þessi tillaga sem hér er verið að mæla fyrir sé svona ákveðin þekkingarleit og búi þá til grunn ásamt fleiru til að úrræðin verði  fjölbreyttari og mæti fólki þar sem það er en ekki þar sem við höldum að það sé.


Ræðumaður: Sigmar Guðmundsson

Virðulegur forseti. Ég hygg að það sé almenn samstaða um það í samfélaginu að þær kynslóðir sem hafa byggt upp þetta land eigi það skilið að vel sé búið að þeim þegar starfsævinni lýkur. Eldri borgarar eru ekki einsleitur hópur en nöturleg er hins vegar staða þeirra verst settu. Til að mynda kemur fram í nýlegri skýrslu sem við ræddum í þinginu að fólk á eftirlaunaaldri sé ekki í hærra hlutfalli en aðrir hópar þegar kemur að fátækt. En munurinn er kannski sá að fátækt þeirra sem þó eru undir lágtekjumörkunum er almennt mjög djúp og mikil. Með öðrum orðum: Neyð þessa hóps er mikil og óásættanleg.

Viðreisn hefur frá upphafi lagt áherslu á að lífeyriskerfið sé sveigjanlegt og taki mið af þörfum ólíkra hópa. Í okkar ágæta velferðarsamfélagi höfum við allar forsendur til að gera betur. Í stefnu Viðreisnar segir, með leyfi forseta:

„Enginn lífeyrisþegi almannatrygginga fái lægri heildartekjur en sem nemur lágmarkslaunum. Lífeyriskerfi almannatrygginga skal einfaldað og dregið úr vægi skerðinga.“

Hluti vandans hér, eins og fleiri hafa komið inn á, er flókið kerfi þar sem fólk er flækt í skerðingarnet. Við höfum talað fyrir því að jafna skattheimtu og frítekjumark fyrir allar tekjur óháð uppruna þeirra og rökin fyrir sama frítekjumarki eru m.a. að lífeyrisgreiðslur eru í raun frestaðar atvinnutekjur vegna þess sem við höfum sjálf greitt í sjóðina í gegnum ævina.

Svo má auðvitað ekki gleyma því að þeir sem lökust hafa kjörin í hópi eldri borgara, rétt eins og á við um aðra, verða verst úti fjárhagslega í þeirri háu verðbólgu sem geisar hér reglulega og ofurvaxtastiginu sem henni fylgir. Síhækkandi verð á brýnum nauðsynjum, mat, lyfjum og öðrum nauðþurftum sviptir fjölmarga aldraða möguleikanum á því að lifa innihaldsríkara lífi. Það skiptir ekki bara miklu máli hvað fólk fær mikinn aur í vasann, það skiptir ekki síður máli hvað fæst fyrir peninginn. Því miður er það þannig að ríkisstjórnarflokkarnir, og reyndar allur gamli fjórflokkurinn, sjá ekki lengur að eitt stærsta lífskjaramál allra Íslendinga á öllum aldri er stöðugri gjaldmiðill sem myndi hafa í för með sér lægri verðbólgu og lægri vexti. Eldri borgarar njóta þess ekki síður en aðrir.


Ræðumaður: Þorbjörg Sigríður Gunnlaugsdóttir

Virðulegi forseti. Heilbrigðismál eru svo samofin lífsgæðum eldra fólks að ég vil víkja nokkrum orðum að heilbrigðismálum hér í þessari umræðu og að áherslum Viðreisnar í því samhengi. Viðreisn vill standast norrænan samanburð um sterkt opinbert heilbrigðiskerfi og ég nefni þetta í samhengi við að hlutfall aldraðra fer hratt hækkandi á Íslandi. Þjóðin er með öðrum orðum að eldast hratt og það er áhyggjuefni að það vantar töluvert upp á það að aðgerðir stjórnvalda og fjármögnun gangi hönd í hönd um að vera tilbúin til að mæta þessari þróun. Landspítalinn er ekki hugsaður til að vera hjúkrunarheimili og okkar elsta kynslóð á betra skilið en að staða hjúkrunarrýma sé sú sem hún er. Tillaga Viðreisnar um uppbyggingu er að gera samninga við þjónustuaðila og fjármagna þannig uppbyggingu hjúkrunarheimilanna og ríkið kaupi þá með lengri samningum þjónustu við og fyrir eldri borgara.

Kjör en líka lífsgæði eru viðfangsefnið hér í dag og ég vil aftur hér í þessum stól rifja upp sögu sem kona sagði mér nýlega af mömmu sinni sem ekki kemst inn á hjúkrunarheimili þrátt fyrir að þurfa þess mjög nauðsynlega og vilja það. Í staðinn er hún lögð inn á Landspítala og svo send heim um leið og færi gefst. Þetta gerist aftur og aftur og auðvitað framkallar þetta kvíða og vanlíðan hjá móðurinni á sama tíma og dóttirin er úrvinda af þreytu, sjálf í fullri vinnu og með heimili og börn. Það er í raun dóttirin sem veitir móður sinni þá aðstoð og þá heilbrigðisþjónustu sem íslenska heilbrigðiskerfið gerir ekki. Það ótrúlega við þessa vondu stöðu er að þessi skortur á þjónustu kostar ríkið meira en dvöl á hjúkrunarheimili myndi gera. Vandinn vegna hjúkrunarheimila aldraðra er orðinn að bráðavanda alls heilbrigðiskerfisins. Inni á sjúkrastofnunum liggja í dag um 800 aldraðir sem þurfa á heimahjúkrun að halda eða þjónustu á hjúkrunarheimili og þetta þarf auðvitað ekki að vera svona.


Ræðumaður: Þorgerður Katrín Gunnarsdóttir

MorgunblaðiðVirðulegi forseti. Þetta ágæta blað, , sem er svona blað ríkisstjórnarinnar, kallar engu að síður oddvita ríkisstjórnarinnar markþjálfa eftir atburði síðustu daga og vikna og þetta hópefli. Þau draga m.a. fram að það er síður en svo sátt um fiskeldið eða sjávarútveginn, því að þau segja, með leyfi forseta:

„Enn eru þó óútkljáð erfið mál á borð við útlendingamálin, orkumál og matvælaráðherra, sem ekki leysast af sjálfu sér, þola ekki bið …“ — að greinilega að losna við.

Glíman við verðbólguna byrjaði fyrr hér en nokkurs staðar annars staðar og við erum núna með hærri verðbólgu en nokkurs staðar annars staðar í þeim löndum sem við viljum bera okkur saman við. Í lok síðasta árs var verðbólga í Færeyjum 10,1%, núna er hún ríflega 3%. Í Danmörku er hún innan við 1% en hér er hún 8%. Okkur er að mistakast í glímunni við verðbólguna. Skilaboð ríkisstjórnarinnar varðandi aðhaldsleysi í ríkisfjármálunum eru að við verðum lengur með verðbólgu og við verðum lengur með háa vexti. Það eru nöturleg skilaboð til íslenskra heimila. Þessi lausatök í ríkisfjármálunum eru ekki bjóðandi. Ég vil hvetja hæstv. ráðherra til að taka þetta hlutverk alvarlega, ekki bara fara í þetta hópefli, sem er fínt, heldur að tala skýrt til þjóðarinnar um hvað þarf að gera núna, ekki um það sem gert var.

Forseti minnir á að ræðutími í óundirbúnum fyrirspurnum er aðeins ein mínúta í síðari umferð.


Ræðumaður: Þorgerður Katrín Gunnarsdóttir

Virðulegi forseti. Já, það var áhugavert viðtalið í Dagmálum undir fyrirsögninni „Endurnýjað erindi ríkisstjórnar“ við oddvita ríkisstjórnarinnar. Mér fannst þetta viðtal fyrir margra hluta sakir áhugavert, pínu neyðarlegt á hvaða stað þessi ríkisstjórn er, og ágætir þáttastjórnendur spurðu þríeykið ítrekað hvert erindi ríkisstjórnarinnar væri en þau fóru aðallega að rekja í löngu máli sagnfræðilegan grunn ríkisstjórnarinnar, í algjörum varnartón í stað þess að segja þjóðinni hvert hið raunverulega erindi ríkisstjórnarinnar er, svona dálítið eins og þau væru mætt í munnlegt próf í sagnfræði.

Í viðtalinu skautar forystufólk stjórnarflokkanna listilega fram hjá stóru spurningu viðtalsins sem var hvernig stjórnin ætlar að leysa ágreiningsmál sem sannarlega eru til staðar. Þau voru spurð hvað hafi þá verið tæklað á vinnufundunum og það stóð ekki á þessu margfræga svari: Við fórum í það að endurnýja erindi ríkisstjórnarinnar, endurnýja erindi Vinstri grænna, Sjálfstæðisflokks og Framsóknar. Takk fyrir það. Það var ekkert snert á ágreiningsmálunum sjálfum, ekki því sem brennur á heimilum landsins og fyrirtækjum, bara um þau sjálf og niðurstaðan: Jú, þau komust þó að því, og við skulum líka þakka fyrir það, klufu svolítið atómið þar, að þau voru sammála því að verðbólgan væri vandamál. Það var niðurstaða fundarins. Það var ekkert talað um verðbólguna, vextina, hvernig á að leysa fjárlagahallann. Það var ekki talað um orkumálin, sjávarútvegsmálin, hvalinn, kvótann, fiskeldið, við þekkjum þetta, útlendingamálin algjörlega látin vera, landbúnaðarmálin — engin skilaboð til bænda sem þurfa nauðsynlega á skilaboðum að halda. Verður áframhald á bankasölu? Veit það ekki. Ekki sömu skilaboð frá ríkisstjórninni. Samgöngusáttmálinn — maður spyr núna: Má enn þá segja borgarlína við ríkisstjórnarborðið? Má það enn þá?

Þau héldu fund. Þau héldu þetta fína hópefli. Þau pússuðu hringana, þessi ágæta ríkisstjórn, en það virðist hafa verið spólað yfir öll erfiðu samtölin. Mér finnst ríkisstjórnin skulda þjóðinni það að tala skýrt því að þjóðin getur ekki meira af þessari kyrrstöðu.


Ræðumaður: Elva Dögg Sigurðardóttir

Virðulegi forseti. Á síðustu vikum hef ég átt samtöl við fólk í þriðja geiranum, aðallega í stafni félagasamtaka og einstaklinga í samfélagslegri nýsköpun. Þriðji geirinn á Íslandi lyftir grettistaki á hverjum degi en þarf samt að berjast í bökkum. Þarna starfa óhagnaðardrifin félagasamtök sem sinna nauðsynlegri þjónustu sem ríkið býður ekki upp á. Mikil fjárhagsleg og samfélagsleg verðmæti myndu tapast ef þeirra nyti ekki við. Þrátt fyrir það búa þau mörg við skammtímastyrki og skortir fyrirsjáanleika til þess að geta náð sem mestum áhrifum fyrir samfélagið. Undanfarin ár í Evrópu hefur borið meira á svokölluðum félagslegum fyrirtækjum, á ensku, með leyfi forseta, „social enterprises“. Meginmarkmið slíkra fyrirtækja er að vinna í þágu samfélagsins fremur en að skila hagnaði til eigenda og fjárfesta. Félagsleg fyrirtæki geta verið samkeppnishæf á markaði og veitt þjónustu og á sama tíma unnið að samfélagslegum lausnum. Þau geta skapað verðmæti og veitt jaðarsettum hópum rödd, komið með nýjar leiðir til að mæta áskorunum í umönnun aldraðra eða tekið á vanlíðan ungmenna. Þrátt fyrir að hér á Íslandi séu starfrækt mörg félög sem falla undir þennan flokk höfum við enn sem komið er ekki góða og haldbæra skilgreiningu á þeim. Starfsumhverfið og launaumgjörðin eru ekki skýr og í rauninni ekki til. Möguleg rekstrarform hérlendis eru því fjölbreytt og flókin og verða slík verkefni t.d. að almannaheillafélögum, einkahlutafélögum eða sjálfseignarstofnunum. Slíkt rekstrarform getur hentað ákveðnum hugmyndum en öðrum færi betur að starfa sem félagslegt fyrirtæki. Félagslegar framfarir munu ekki eiga sér stað nema fólk, samtök og fyrirtæki sem standa að samfélagslegri nýsköpun séu raunverulega studd í sínum verkefnum. Umræðu um samfélagslega nýsköpun og félagsleg fyrirtæki þarf að halda á lofti hérlendis. Sýnileiki félagslegra fyrirtækja er orðinn töluvert meiri á Norðurlöndunum og regluverkið í Evrópu orðið skýrara. Ef við viljum að Ísland verði hluti af þessari þróun en ekki eftirbátur annarra landa þurfum við að gefa í.


Ræðumaður: Þorbjörg Sigríður Gunnlaugsdóttir

Virðulegi forseti. Fjárfesting stjórnvalda í heilbrigðisþjónustu er minni á Íslandi en á öðrum Norðurlöndum. Fátt einkennir heilbrigðisþjónustu og öldrunarþjónustu á Íslandi meira en biðlistar þrátt fyrir að hér á landi sé starfandi frábært heilbrigðisstarfsfólk. Fjárfesting í heilbrigðisþjónustu er lítil á sama tíma og skattheimta er óvíða hærri en á Íslandi. Hvað er það sem veldur því eiginlega að háir skattar skuli ekki skila sterkara heilbrigðiskerfi? Staðreyndin er sú að íslenska ríkið er í sömu stöðu og heimilin á Íslandi. Ríkissjóður er að sprengja sig á vaxtakostnaði. Það sorglega er að þetta er staðan þrátt fyrir að skuldir ríkisins séu ekki sérstaklega háar. Það eru ekki skuldirnar heldur vextirnir sem fara með bókhaldið á hliðina. Kunnugleg mynd, ekki satt? Vextir íslenska ríkisins kosta 111 milljarða á næsta ári samkvæmt fjárlagafrumvarpi. Vaxtakostnaður er þriðji til fjórði stærsti útgjaldaliður ríkisins alls og auðvitað hefur þessi ævintýralegi kostnaður áhrif á burði okkar til að fjárfesta í heilbrigðisþjónustu og innviðum. Þess vegna gengur það ekki upp í umræðu um fjárlög og stöðu ríkisins að neita að ræða kostnað ríkisins af skuldum.

Árið 2021 námu skatttekjur hins opinbera, að meðtöldu framlagi í lífeyrissjóði, næstum 45% af landsframleiðslu samkvæmt OECD. Bara Danmörk var hærri en Ísland. Ísland er að nálgast heimsmeistaratitil að þessu leyti. En það er ótrúlega lítil umræða um það hversu háir skattar eru á Íslandi og hvernig það má vera að þessir háu skattar skuli ekki skila meiri fjárfestingu í heilbrigðisþjónustu og innviðum fyrir fólkið í landinu. En þetta eru alvarlegar aukaverkanir þess að vera með íslenska krónu og örmynt sem gjaldmiðil, íslenska örmynt sem framkallar séríslenska sprengjuvexti. Aukaverkanirnar birtast núna harkalega hjá heimilunum, hjá bændunum og hjá ríkinu. Það er um þessa stöðu sem þarf að ræða.


Ræðumaður: Sigmar Guðmundsson

Herra forseti. Ég vil hér í störfum þingsins aðeins gera að umtalsefni orðaskipti sem ég átti í gær við hæstv. heilbrigðisráðherra um þá staðreynd, þá sorglegu staðreynd, þá mjög sorglegu staðreynd að hér er ekki nein stefna til í málaflokki sem stefnir í að innibera fólk sem deyr í tugavís á ári hverju. Við erum með tölur um það að úr alkóhólisma eða fíknisjúkdómi muni deyja 80–100 manns á þessu ári og þetta eru bara tölur frá SÁÁ. Allt annað er ekki greint með sama hætti hvað varðar þá sem hafa leitað annað. Það er engin formleg stefna búin að vera í þessum málaflokki frá árinu 2020. Þá rann hún út. Núna er í gangi vinna  í heilbrigðisráðuneytinu við að móta einhverja stefnu en við höfum enga tryggingu fyrir því að Alþingi Íslendinga og stjórnvöldum lánist að móta þessa stefnu og fá hana samþykkta hér áður en þetta kjörtímabil er úti.

Ég vil nefna sérstaklega í þessu samhengi að í hvert einasta skipti sem maður viðrar þessi mál opinberlega, hvort sem það er í greinaskrifum eða í viðtölum eða hér í ræðustól Alþingis, þá fær maður neyðaróp frá fólki sem kemur  annaðhvort ekki börnunum sínum eða kemst ekki sjálft í meðferð. Það þarf að bíða mánuðum saman. Þetta er málaflokkur þar sem tugir einstaklinga deyja á hverju einasta ári og við komum fólki ekki inn í aðstoð þegar það þarf raunverulega á því að halda.

Mig langar enn og aftur að ýta undir þá hugmynd sem Alma Möller landlæknir hefur komið með um að stofnuð verði sérstök fíknivakt þar sem undir verður sérstök rauntímavöktun á umfangi vandans og skörp viðbrögð til samræmis, eins og hún nefndi í blaðagrein á dögunum. Þetta gæti kallast fíknivaktin. Þar hefði þessi nefnd tæki til að greina, vakta og  grípa inn í. Hún hefði nauðsynlegar heimildir til þess að virkja þær stofnanir sem undir eru til að bregðast við þeim bráða vanda sem upp kemur. Mér finnst full ástæða til þess að ýta við okkur öllum. Við getum ekki búið við það lengur að  ekki sé til virk stefna í þessum málaflokki.


Ræðumaður: Sigmar Guðmundsson

Virðulegi forseti. Ég vil þakka hæstv. heilbrigðisráðherra fyrir svarið. Það er auðvitað alveg rétt sem hæstv. ráðherra kemur inn á. Það er stundum þannig að þegar hlutirnir standa okkur nærri, annaðhvort út af ábyrgð sem við berum eða út af því að við þekkjum einhvern veikan í fjölskyldunni, þá kannski nær málaflokkurinn sterkari tökum á okkur. Það er auðvitað þannig að fíknivandinn teygir sig nánast inn í alla kima samfélagsins, inn í allar fjölskyldur og alla hópa. Þetta er, eins og hæstv. ráðherra kom inn á, mjög flókinn vandi. Það er mjög erfitt að bregðast við honum. Það sem ég hef alltaf verið að benda á er að þegar það er svona mikil bið t.d. eftir því að koma í meðferð getur það orðið til þess að fólk fer ekki í meðferð og deyr mögulega úr sjúkdómnum fyrir vikið.

En ég ætla að fá að botna þetta með því að árétta spurninguna til hæstv. heilbrigðisráðherra og dýpka hana aðeins: Má slá því föstu, miðað við það sem hæstv. ráðherra vísaði til, að við sjáum eitthvað sem gæti kallast fíknivakt verða að veruleika á þessu kjörtímabili og að þetta þing, Alþingi Íslendinga, gyrði sig í brók og móti stefnu í þessum málaflokki, heildræna stefnu til lengri tíma, á þessu kjörtímabili?


Ræðumaður: Sigmar Guðmundsson

Herra forseti. Þessi dagur er auðvitað tileinkaður baráttunni gegn kynbundnum launamun og kynbundnu ofbeldi og ég óska samfélaginu svo sannarlega góðs gengis í því að útrýma hvoru tveggja. Í fyrirspurn minni til hæstv. heilbrigðisráðherra vil ég vekja athygli á vímuefnavandanum, fíknisjúkdómnum, og nefna í upphafi að sá sjúkdómur leggst auðvitað sérlega þungt á konur. Félagsleg staða kvenna í neyslu er oft verri en karla. Þær eru útsettari fyrir ofbeldi, hótunum og hvers kyns óhæfuverkum. Þær þurfa oft meiri meðferð og meiri áfallavinnu í kjölfar þess að ná lífi sínu á réttan kjöl. Ég vildi hafa það til hliðsjónar þegar ég á orðastað við hæstv. heilbrigðisráðherra og vekja athygli á grein sem Alma Möller landlæknir skrifaði á dögunum. Þar var Alma að nefna, með leyfi forseta, að „mikilvægt væri að hafa rauntímavöktun á umfangi vandans og skörp viðbrögð til samræmis. Til þess þyrfti aðkomu margra ráðuneyta, stofnana og félagasamtaka. Því lagði landlæknir til við heilbrigðisráðherra í maí sl. að komið yrði á fót slíkum hópi sem t.d. mætti kalla Fíknivaktina. Fundir væru reglulega undir stjórn sérstaks verkefnastjóra og væri nefndinni falin vöktun, greining á stöðu mála hverju sinni og hefði nefndin nauðsynlegar heimildir til að gera hlutaðeigandi stofnunum að bregðast hratt við eftir þörfum.“

Nú er það þannig að við erum með meðferðarstarf sem Vogur og SÁÁ sinna, þ.e. annars vegar sjúkrahúsið Vogur og hins vegar eftirmeðferðarstöðin Vík. Við erum auðvitað með Krýsuvík sem er með fólk í meðferð í sex mánuði eða jafnvel lengur og Hlaðgerðarkot í þrjá mánuði eða lengur. Það er hins vegar mikil bið eftir því að komast í þessar meðferðir. Alma Möller nefnir líka í grein sinni að það var til stefna í áfengis- og vímuefnavörnum sem var í gildi frá 2013–2020 og embætti landlæknis hefur margítrekað nauðsyn þess, bæði við heilbrigðisráðuneytið og velferðarnefnd þingsins, að setja nýja og heildstæða stefnu um þennan flókna málaflokk.

Mig langar því að spyrja hæstv. heilbrigðisráðherra hvort einhver vinna sé í gangi í ráðuneytinu, t.d. varðandi þetta sem snýr að fíknivaktinni sem ég nefndi hér áðan og svo stefnu hvað varðar þennan sjúkdóm til lengri tíma.

Forseti minnir á að ræðutími er tvær mínútur.


Ræðumaður: Þorgerður Katrín Gunnarsdóttir

Frú forseti. Ég ætla einfaldlega að fagna því að það er loksins einhver sem er að gefa út spil sem talar um langtímahugsun, því að það hefur ekki verið þannig hjá ríkisstjórninni. Við erum ekki búin að sjá neinar ákvarðanir í loftslagsmálum. Það er miklu frekar að losun hafi aukist á líftíma þessarar ríkisstjórnar. Við erum ekki að sjá neinar ákvarðanir í orkumálum. Við höfum ekki séð neinar ákvarðanir í heilbrigðismálum sem snerta raunverulega á þeim líffræðilega vanda og viðfangsefnum sem við stöndum frammi fyrir; fjölgun hjúkrunarrýma o.s.frv. Þannig að ég fagna því og hvet ráðherra hér til dáða.

Ég vil ítreka það að ég vil gjarnan sjá tillögur um aukið aðhald hjá ríkissjóði, um lækkun skulda, um það að einfalda regluverk, því að einföldun regluverks þýðir aukinn hagvöxt sem þýðir sterkari ríkissjóð. Það er þar sem við í Viðreisn munum halda ríkisstjórninni við efnið.

Ég vil undirstrika það að við höfum líka bent á auðlindagjöld á atvinnugreinar, hinar ósnertanlegu atvinnugreinar sem þessi ríkisstjórn hefur m.a. ekki komið í verk að setja á af því að þær eru einmitt ósnertanlegar.

Ég vil undirstrika það að við í Viðreisn munum ekki styðja frekari skattahækkanir á millitekjuhópa. Skattheimtan er nóg hér á Íslandi en samt er það þannig að við setjum minna en aðrar þjóðir í heilbrigðiskerfið. Það þarf betri stjórnun. Það þarf betri rekstur.


Ræðumaður: Þorgerður Katrín Gunnarsdóttir

Virðulegi forseti. Hlýjar kveðjur og árnaðaróskir með þetta mikilvæga embætti fyrir land og þjóð. Það er ekki bara mikilvægt fyrir ríkisstjórnina heldur mikilvægt fyrir þjóðina þannig að hæstv. ráðherra fær hlýjar kveðjur.

Ég vil draga fram að á þessum tímum hefur kaupmáttur ráðstöfunartekna lækkað núna fjóra ársfjórðunga í röð. Við erum að upplifa það að Ísland rekur lestina þegar kemur að hagvexti á mann á Evrópusvæðinu. Við erum líka að sjá að báknið hefur aldrei verið stærra, vaxtagjöldin eru þau mestu og hæstu í Evrópu, við sjáum útþaninn ríkissjóð og fjárlagahalla sem þessi ríkisstjórn ætlar síðan að láta næstu ríkisstjórn leysa þannig að ég verð að segja að hreinasta vinstri stjórn hefði ekki getað skrifað betra handrit en þetta. Við sjáum að þessi lausatök ríkisstjórnarinnar eru heimilunum mjög dýrkeypt. Í Danmörku er verðbólga, sem var 8% fyrr á árinu, komin í kringum 1%. Það sama er með Færeyjar, verðbólgan þar er komin undir 4% fyrir utan að þar eru þrefalt lægri vexti  en hér. En á meðan eru íslensk heimili að bugast af þessari vaxta- og krónuþreytu. Við erum að sjá afborganir af lánum heimilanna fara úr 150.000 kr. í 350.000 kr. og vaxtakostnaður bænda stuðlar að því að þar er lítil sem engin nýliðun og mikil bugun þar í gangi. Litlu og meðalstóru fyrirtækin, nýsköpunarfyrirtækin, eru að bugast gagnvart þessum vaxtakostnaði og þessari krónuþreytu. En á meðan það átti að vera skjaldborg um heimilin þá slær ríkisstjórnin skjaldborgina um sig sjálfa.

Við í Viðreisn höfum ítrekað varað við þessum lausatökum og þessari þenslu. Við höfum komið með tillögur um aukið aðhald, lækkun skatta, einfaldað regluverk o.s.frv. Mig langar að vita hverjar verða helstu áherslur nýs ráðherra í þessum málum, hvort við megum vænta þess að það verði m.a. varðstaða um að skattar verði ekki hækkaðir á meðaltekjuhópana og á millistéttina.  Þar drögum við í Viðreisn línuna. Nóg er nú skattheimtan samt hér, hún er með því mesta í Evrópu. Við erum ekki að fara þá leið og ég vona að hæstv. ráðherra geti sammælst mér í þeim efnum.


Ræðumaður: Sigmar Guðmundsson

Herra forseti. Við höfum auðvitað mikið hér í þessum sal og úti í samfélaginu verið að ræða söluna á Íslandsbanka og þó einkum og sér í lagi hversu misheppnuð  hún hefur verið á alla kanta og fengið falleinkunn hjá öllum þeim sem gefið hafa álit eða rýnt í það hvernig staðið var að framkvæmdinni. Við höfum hins vegar minna gert af því hér í þessum sal að ræða um það hvernig best væri að verja peningunum, vegna þess að þetta eru einskiptistekjur sem detta inn í ríkissjóð og um þær ættu að gilda aðeins önnur lögmál  en þessar reglubundnu tekjur sem ríkissjóður hefur alltaf. Þetta eru 100 milljarðar á næstu tveimur árum sem gert er ráð fyrir í fjárlögum að selja í bankanum, þ.e. 50 milljarðar á næsta ári og 50 milljarðar á þarnæsta ári.

Vaxtagjöld ríkissjóðs eru þriðji stærsti útgjaldaliður ríkissjóðs. Við Íslendingar erum að borga mun hærri vaxtagjöld  heldur en aðrar þjóðir hlutfallslega þrátt fyrir að skulda minna hlutfallslega en margar af þessum sömu þjóðum. Mér finnst því einboðið að þær tekjur sem detta inn vegna sölu á eignarhlutum í Íslandsbanka eigi að fara í það að greiða niður skuldir til að lækka þessi sömu vaxtagjöld og/eða í einhver mjög afmörkuð innviðaáform sem vanrækt hafa verið. Þetta finnst mér vera algjört lykilatriði og mér finnst að við þurfum að fara að færa umræðuna þangað. Ég hef reyndar talsverðar áhyggjur af því eftir að hafa hlýtt á forsætisráðherra hér í vikunni að hæstv. forsætisráðherra treysti sér ekki til þess að slá því föstu að það verði staðið við þau áform að selja hlut í bankanum á næsta ári. Og mér fannst hæstv. viðskiptaráðherra í fjölmiðlum í vikunni sömuleiðis vera að teikna upp einhver skilyrði sem ætti að vera eitthvað flókið að uppfylla á skömmum tíma, en þau skilyrði eru reyndar bundin í lögin sem um þetta gilda nú þegar. Ég er þeirrar skoðunar að við ættum að fara í eins almennt og opið útboð og hægt er strax á næsta ári og nýta fjármunina til að grynnka á háum vaxtagjöldum ríkissjóðs. Við greiðum hærri vexti, Íslendingar, og meiri heldur en þjóðir sem skulda hlutfallslega meira.


Ræðumaður: Hanna Katrín Friðriksson

Hvað ætlar þú að verða þegar þú verður stór? Þetta er spurning sem okkur þykir eðlilegt að spyrja lítil börn, enda sýn þeirra oft bæði skemmtileg og skýr, og það er líka mikilvægt að koma því inn hjá þeim yngstu að það skiptir máli að velta framtíðinni fyrir sér. Unglingar fá þessa spurningu líka. Svarið er eðlilega öllu ígrundaðra, enda þau í alvöru farin að undirbúa framtíðina. Á ferðum Viðreisnar um landið undanfarið hefur rauði þráðurinn í samtölum verið skorturinn á skýrri framtíðarsýn hjá stjórnvöldum. Það skiptir litlu hvort rætt er um heilbrigðismál, samgöngumál, verðbólgu, sturlaða vexti eða orkumál, svo dæmi sé tekið, og þetta er alvarlegt.

Stjórnmálaflokkar eða -menn sem hugsa til lengri tíma fá jafnvel á sig gagnrýni kollega fyrir, eins og einu tæki stjórnmálanna til að mæta helstu áskorunum séu tímabundnir plástrar sem helst á að fjármagna með skattahækkunum. Ég geri ekki lítið úr því að stundum þarf að plástra og það á sannarlega við vegna þess bráðavanda sem fjöldi heimila stendur frammi fyrir núna. En það er hins vegar fráleitt að hunsa það að þessi bráðavandi er síendurtekin afleiðing þess að hér hefur ekki verið brugðist við með skýrri sýn á það hvernig við tryggjum mikilvægan stöðugleika í efnahagslífinu til lengri tíma. Risasveiflurnar sem íslenskum heimilum er boðið upp á aftur og aftur eru ekki náttúrulögmál. Það eru plástrarnir sannarlega ekki heldur. Það hlýtur að vera eitt helsta hlutverk stjórnvalda að breyta þessu þó að það kosti átak og við þurfum síst af öllu á að halda ríkisstjórn sem á bara eitt svar þegar hún er spurð hvað hún ætli að gera þegar hún verður stór: Bara „chilla“ í þægilegum stólum.

Forseti minnir hv. þingmenn á að nota íslensku þegar þeir vilja tjá hugsanir sínar og finna þá íslensk orð fyrir erlend sem notuð eru.


Ræðumaður: Hanna Katrín Friðriksson

Herra forseti. Ég tek til máls um fundarstjórn forseta. Alla jafna kvartar maður ekkert undan því þó að léleg ríkisstjórn sé ekki mjög dugleg að koma málum á framfæri. En það sem verkleysi þessarar ríkisstjórnar undanfarin ár hefur þó leitt í ljós er að það skiptir máli hverjir stjórna og það skiptir máli þegar dugleysið er algjört vegna þess að þá sitja  eftir risamál sem varða íslenskan almenning. Ég er ekki bara tala um óðaverðbólgu og sturlaða vexti, ég er ekki bara að tala um ráðleysi í heilbrigðismálum, ég er að tala um kyrrstöðuna í orkumálum líka. Ég er að tala um loftslagsmálin. Ég er að tala um stöðuna í samgöngumálum landsmanna. Það er ekki hægt til lengdar að litla Alþingi við ríkisstjórnarborðið, þar sem takast á stjórn og stjórnarandstaða endalaust og ekkert gerist, ráði för og eftir situr íslenskur almenningur með engin svör við því hvernig taka á á stærstu úrlausnarefnunum. Þannig að ég tek undir þessa gagnrýni og kalla eftir að hér gerist eitthvað.


Ræðumaður: Þorbjörg Sigríður Gunnlaugsdóttir

Virðulegi forseti. Ég mæli hér fyrir frumvarpi um sorgarleyfi. Ár hvert verða um 100 börn á Íslandi fyrir því þunga áfalli að missa foreldri sitt. Á árunum 2009–2018 misstu 1.007 börn á Íslandi foreldri samkvæmt fyrirliggjandi tölum Hagstofunnar. Þetta voru 525 strákar og 482 stelpur, börn undir 18 ára aldri. Á þessu sama árabili, þ.e. 2009–2018, þá létust 649 foreldrar barna, í mörgum tilvikum frá fleiri en einu barni. Feður voru í meiri hluta, þeir voru 448 talsins en mæður 201. Um 40% foreldranna létust úr krabbameinum, næstalgengast var að foreldri létist vegna svokallaðra ytri orsaka, áverka og eitrana, í rúmlega 30% tilvika. Tveir undirflokkar dauðsfalla af völdum ytri orsaka voru skoðaðir sérstaklega. Annars vegar var þarna um að ræða óhöpp og hins vegar sjálfsvíg, þannig að meiri hluti foreldranna sem létust af þessum svokölluðum ytri orsökum létust af völdum sjálfsvígs, eða rúmlega 100 talsins. Það er auðvitað sláandi að langalgengasta dánarorsök ungra mæðra og feðra, foreldra sem voru undir 29 ára aldri, voru þessar svokölluðu ytri orsakir. Þessi staðreynd er auðvitað efni í sérstaka umræðu en við sjáum af þessum gögnum Hagstofunnar að það eru sem sagt að jafnaði um 100 börn á Íslandi á ári hverju sem missa foreldri sitt.

Virðulegi forseti. Öll þekkjum við til þessara barna og þessara fjölskyldna. Þau geta verið innan fjölskyldunnar, þau eru meðal vina okkar eða í skóla barnanna okkar og öll held ég að við skiljum mjög vel að hér er um að ræða þungt áfall fyrir hvert og eitt barn sem upplifir það að missa foreldri. Öll held ég að við skiljum að eftir stendur annað foreldri eða annar náinn aðstandandi í erfiðri og flókinni stöðu. Þannig að tilgangur og markmið þessa frumvarps er að viðurkenna áhrif missis og sorgar á fjölskyldur og á þá einstaklinga sem standa nærri í kjölfar þess að barn missir foreldri sitt. Markmiðið að baki þessu frumvarpi mínu er að löggjafinn styðji við þessar fjölskyldur á viðkvæmum tíma í lífi þeirra, gefi þeim rými og gefi þeim næði með þessum hætti fyrir þá sem það kjósa því það skiptir auðvitað máli þegar við erum að ræða um lagaheimild til töku sorgarleyfis að hérna er auðvitað bara um heimild að ræða. Einhverjir í þessum hópi þessara fjölskyldna myndu notfæra sér þá heimild en ekki endilega allir. Markmiðið er að gefa sambúðarmaka eða öðrum nánum aðstandanda heimild til að taka sér leyfi frá störfum á launum í sex mánuði og greidd verði 80% launa en þó með tilgreindu þaki um hámarksgreiðslur. Sorgarleyfi felur sem sagt í sér leyfi frá launuðum störfum á innlendum vinnumarkaði í kjölfar þess að einstaklingur missir maka sinn sem hann á barn eða börn með undir 18 ára aldri.

Það var stigið stórt skref á Alþingi þegar samþykkt voru lög um sorgarleyfi fyrir foreldra sem missa barn með lögum nr. 77/2022. Það er auðvitað líka staða sem við skiljum öll, þá nístandi sorg sem barnsmissir er og að þörf geti þá verið á því að fá leyfi frá störfum í kjölfarið. Sömu röksemdir eiga að mínu viti líka við hér en til viðbótar má nefna að hér er um að ræða sérstakan stuðning við börn í þessu tilviki, börn sem hafa upplifað þungt áfall og missi. Þegar það mál var hér til umræðu á Alþingi, þ.e. sorgarleyfi fyrir foreldra sem missa barn, þá tók ég til máls til að lýsa yfir stuðningi mínum við það mjög svo góða þingmál en ég nefndi þó jafnframt að sá stuðningur hlyti að eiga líka við þau börn sem missa foreldri. Við erum með löggjöf frá Alþingi sem Alþingi hefur afgreitt, sem sagt um stuðning við þá foreldra sem missa börn; eigum að mínu viti eftir að stíga skrefið og útfæra lögin þannig að börn sem missa foreldri njóti sömu réttinda. Hérna er sem sagt verið að leggja það til að réttur foreldra barna undir 18 ára aldri sé lagður að jöfnu við þau réttindi sem foreldrum sem missa barn voru færð með þessum lögum. Það skiptir miklu að styðja eftirlifandi foreldri barna á þann hátt sem lög um sorgarleyfi veita nú þegar foreldrum sem hafa misst barn og á sama hátt skiptir miklu að þau börn sem hafa misst foreldri fái notið þessa stuðnings, því ég held að öllum geti verið ljóst hversu þung staða fjölskyldna er þegar foreldri barns fellur frá.

Það þarf ekki að fjölyrða um það hversu sár sá missir er fyrir það barn sem missir foreldri sitt, né þarf að fjölyrða um það hversu þungbært það er fyrir foreldrið sem eftir stendur, eða að því fylgir álag fyrir fjölskylduna og aðstandendur í heild sinni og ekki síst fyrst um sinn. Í ofanálag kemur stundum til tekjumissir heimilis og í einhverjum tilvikum fjárhagsáhyggjur honum samhliða. Það á auðvitað ekki síst við þar sem foreldrar hafa verið í sambúð og eru ungir að árum. Ég held að það þurfi að horfa til þessara þátta, á hvaða æviskeiði eftirlifandi foreldri er því þetta er gjarnan á þeim tíma ævinnar þegar álag er mikið, vinnubyrði þung, útgjöld heimilis hlutfallslega mikil og þetta er sá hópur syrgjenda sem raunveruleg hætta er á að hafi einfaldlega ekki tök á því að taka sér veikindaleyfi eftir andlát maka, eins og raunar kemur fram í umsögn frá Sorgarmiðstöð sem eru þeir aðilar sem hvað best til þekkja.

Það er í mínum huga engin ástæða til að bíða með það að veita þessum fjölskyldum núna þennan mikilvæga stuðning sem fólst í áðurnefndri lagasetningu og þá í þágu foreldra sem höfðu misst barn. Sjónarmið barnasáttmálans eru vegvísir í þessu frumvarpi og voru umsagnir m.a. Sorgarmiðstöðvar og Krabbameinsfélags Íslands um frumvarpið á sínum tíma mjög afdráttarlausar um mikilvægi þess að lögin næðu til fleiri fjölskyldna, sérstaklega þegar foreldri missir maka sinn frá barni eða börnum, þannig að strax þegar Alþingi var með það mál til meðferðar komu fram umsagnir frá Sorgarmiðstöð og Krabbameinsfélaginu þar sem þessari lagasetningu var fagnað en bent á að vel færi á því að útvíkka lagasetninguna.

Virðulegi forseti. Mig langar til að nefna strax hér að aðstæður barna sem missa foreldri sitt eru auðvitað mjög misjafnar, aðstæður sem og fjölskyldumynstur. Oft er það svo þegar barn missir annað foreldrið að þá er eftirlifandi foreldri jafnframt að missa maka sinn, þannig er það oft en ekki endilega alltaf. Í frumvarpinu er leitast við að taka tillit til þess að fjölskylduaðstæður eru ólíkar og í frumvarpinu er foreldri skilgreint þannig með tilliti til þessa, eins og raunar þegar ég lagði málið fyrst fram. Hugtakið foreldri er sem sagt skilgreint með sama hætti og gert er í lögum um sorgarleyfi og hugtakið foreldri er skilgreint með víðari hætti en almennt séð í lögum. Í lögum um sorgarleyfi er hugtakið foreldri skilgreint þannig að það taki til foreldra, að það taki til forsjáraðila og það taki til einstaklinga sem hafi gegnt foreldraskyldum gagnvart barni í ár eða lengur fyrir missinn. Og sú skilgreining á einnig við í því frumvarpi sem ég er hér að leggja til, eins og ég segi, með þessum hætti að hugtakið sé víðfeðmara en almennt séð í lögum, að það sé annars vegar verið að horfa á maka, sambúðarmaka eða einhvern þann forsjáraðila sem stendur barninu svo nærri að hagsmunir standi til þess að þessi réttur skapist. Markmiðið er sem sagt að ná utan um það að ekki öll börn sem missa foreldri sitt búa með báðum foreldrum sínum, eftirlifandi foreldri þeirra er ekki alltaf að missa maka. Það skiptir í mínum huga máli að réttarbót sem þessi nái utan um þær veruleikaaðstæður barna og fjölskyldumynstur sem eru ólík. Það er jafnframt lagt til að skilgreining hugtaksins foreldris breytist á þann hátt að aðrir en foreldrar eða forsjáraðilar teljist einnig foreldrar í skilningi laganna.

Virðulegi forseti. Með sorgarleyfi er verið að tala um launað leyfi frá störfum í kjölfar þess að einstaklingur missir maka sinn sem hann á barn eða börn með sem eru undir 18 ára aldri. Sem fyrr segir er hér um fremur afmarkaðan hóp að ræða. Að jafnaði eru um 100 börn á Íslandi sem upplifa það að missa foreldri og frumvarpinu er sem sagt ætlað að rýmka núgildandi lög um sorgarleyfi og veita fjölskyldum þýðingarmikinn stuðning á afar viðkvæmum tíma í lífi þeirra og fjárhagsstuðning þannig að það skapist raunverulegur kostur á því að taka leyfi frá störfum án þess að það þýði tekjufall.

Ég gerði grein fyrir sjónarmiðum um hámarksgreiðslu í frumvarpinu. Þar er hliðstæðan líka núverandi lagasetning, að mánaðarleg greiðsla skuli nema 80% af meðaltali heildarlauna en 600.000 kr. hámark á mánuði. Frumvarpið tekur líka, rétt eins og núgildandi löggjöf, til foreldra sem standa utan vinnumarkaðar eða eru í minna en 25% starfshlutfalli, svo sem í tilvikum þar sem um námsmenn er að ræða að þá sé tryggður svokallaður sorgarstyrkur. Það er líka miðað við ákveðinn sveigjanleika; að foreldrar geti nýtt sér rétt til sorgarleyfis samhliða skertu starfshlutfalli og lengt þannig í tímabili leyfisins.

Allur þessi réttur yrði þá samkvæmt frumvarpinu hinn sami og er í núgildandi lögum fyrir þá foreldra sem missa barn; að réttindi foreldra í þessum aðstæðum séu þannig að öllu leyti sambærileg réttarstöðu þeirra foreldra sem misst hafa barn. Sorgarleyfi muni þannig fela í sér mánaðarlegar greiðslur yfir ákveðið tímabil til einstaklinga sem verða fyrir makamissi og eiga barn eða börn undir 18 ára aldri, en foreldrar í þessari stöðu eru í dag alfarið háðir skilningi og kannski frekar alfarið háðir getu vinnuveitenda um að veita leyfi. Þeir eru algerlega háðir því að vinnuveitandi hafi svigrúm til að veita frí eða sveigjanleika þegar sorgin knýr dyra og það á auðvitað ekki að þurfa að vera háð því að vinnuveitandi hafi burði til að veita svigrúm í kjölfar svona áfalls. Við erum sterkt samfélag á Íslandi og eigum sem samfélag að geta staðið með og stutt börn og fjölskyldur á erfiðum tímum eins og þessum.

Virðulegi forseti. Frumvarpið var lagt fram á 153. löggjafarþingi en varð því miður ekki afgreitt þá. Við meðferð málsins bárust hins vegar jákvæðar umsagnir frá Alþýðusambandi Íslands, BHM, BSRB, Sorgarmiðstöðinni og fleiri aðilum, m.a. ágætt bréf frá prestum og aðstandendum sem fjölluðu einmitt um það að aðstæður barna sem missa foreldri eru ólíkar og ég lít svo á að frumvarpið hafi hvað mig varðar leitast við að ná einmitt utan um það. Flutningsmaður er meðvituð um að börn búa ekki alltaf hjá báðum foreldrum og stundum er uppalandi jafnvel annar, amma eða afi eða annar náinn aðstandandi. Frumvarpið er núna lagt fram aftur óbreytt og svo ég endurtaki það þá er grunnhugmyndin að baki því einfaldlega sú að eftirlifandi foreldri eða aðstandandi barns fái svigrúm til sorgarúrvinnslu og svigrúm til að vera til staðar fyrir barn sitt eða börn eftir andlát makans. Þær réttarbætur sem eru lagðar til hér eru því ekki síst hugsaðar með hagsmuni barnsins í huga en um leið auðvitað eftirlifandi foreldris að leiðarljósi í þeim tilvikum þar sem það á við. Greiðslurnar yrðu á meðan á þessu leyfi stendur frá Vinnumálastofnun.

Ég er þeirrar skoðunar að hér sé fram komið mál sem við á Alþingi ættum að geta sameinast þverpólitískt um að afgreiða. Hvað kostnaðinn varðar — ég held að það megi nú kannski ávarpa það sérstaklega hér á verðbólgutímum — þá er annars vegar um að ræða afmarkaða tímabundna heimild fyrir fólk í þessari stöðu til að fá þessar greiðslur. Þegar haft er í huga að það eru um 100 börn á ári sem missa foreldri, færri foreldrar þar að baki, þá blasir strax við að hér er ekki um óheyrilegar upphæðir að ræða en á sama tíma um verulegan fjárhagslegan stuðning en líka táknrænan af hálfu samfélagsins að ræða. Það skiptir miklu að styðja við börn sem missa foreldri og að styðja við einstaklinga sem eru að missa maka frá ungum börnum. Með því fá foreldrar barna eða uppalendur nauðsynlegt svigrúm til að styðja við börn sín og fjölskylduna í heild. Og ég vil aftur nefna það að við þekkjum öll þessar fjölskyldur og þessar sögur og þekkjum öll þá tilfinningu strax í kjölfarið að vilja verið til staðar.

Ég held að með því að vinna þetta mál frekar og vonandi að gera það að lögum þá geti samfélagi stigið mjög sterkt, þýðingarmikið og táknrænt skref í þeim efnum. Ég óska eftir því að málinu verði vísað til velferðarnefndar og vona svo sannarlega að nefndin geti tekið þverpólitíska afstöðu í þessu máli. Ég get ekki séð að þetta sé mál sem eigi ekki að vera hægt að vinna þvert á flokka eða þvert á stjórn og stjórnarandstöðu og ég á mér þá von að Alþingi geti stutt þessa einföldu en þýðingarmiklu lagabreytingu.


Ræðumaður: Sigmar Guðmundsson

Herra forseti. Við erum að fá það núna í bakið að hér hefur atvinnugrein vaxið í skjóli stjórnvalda sem hafa vanrækt þá skyldu sína að búa henni viðunandi umgjörð. Það liggur alveg fyrir og ég held að það sé enginn sérstakur ágreiningur um að við getum ekki alveg haldið áfram á þeirri braut sem vörðuð hefur verið síðustu árin. Þessi stefnulausa uppbygging hefur að einhverju leyti verið knúin áfram af pólitískum þrýstingi og hagsmunaaðilum og hefur sett okkur í þá stöðu að atvinnugrein sem skilar tugmilljörðum í þjóðarbúið og skapar mikla atvinnu í viðkvæmum byggðum á núna í vök að verjast vegna neikvæðra áhrifa á umhverfið, bæði sleppingarnar og að sjálfsögðu laxalúsin líka. Ríkisendurskoðun hefur aldeilis ekki verið eina stofnunin sem á þetta hefur bent. Sveitarfélögin hafa til að mynda stundum verið eins og hrópandinn í eyðimörkinni og bent á að regluverk og eftirlit með greininni hafi ekki verið í samræmi við stærð, vöxt og verðmætasköpun. Lítið hefur verið hlustað á það hingað til. Fyrir vikið erum við núna að bregðast við umhverfisslysi í stað þess að hafa komið í veg fyrir að slíkt slys yrði.

Það er ástæða til að taka undir það sem komið hefur fram hjá matvælaráðherra þegar hæstv. ráðherra orðar það þannig að engin frávik verði án afleiðinga. Það er þá líka eins gott að alvarleg frávik hafi í för með sér alvarlegar afleiðingar og að stórfelld vanræksla og fúsk leiði til leyfissviptinga. Fyrirtæki sem þannig haga sér eiga ekkert erindi í það að vera með viðkvæma starfsemi í fjörðum landsins. Að sama skapi verða að vera hvatar til þess að fyrirtækin fjárfesti í betri tækjum og umhverfisvernd. Kostnaður vegna frávika verður að sama skapi að vera greiddur af þessum sömu fyrirtækjum.

Við getum ekki nálgast þetta úrlausnarefni með því að gefa okkur að hættan sé hverfandi. Mér finnst það svolítið blasa við þessa dagana að reyndin er ekki svo. Eftirlit sem er of háð hagsmunaaðilum er ekki til eftirbreytni. Það er heldur ekki til eftirbreytni að Hafrannsóknastofnun þurfi að sækja um fjármagn í samkeppnissjóði til að framkvæma burðarþolsmat eða vöktun. Þessi grein þarf að greiða sanngjarnt og vel afmarkað auðlindagjald sem á ekki að rugla saman við skatta eða aðra gjaldtöku. Og við eigum ekki að ljá máls á því að koma upp eldisstarfssemi í Jökulfjörðum fyrir vestan. Við þurfum einfaldlega að gera betur.


Ræðumaður: Sigmar Guðmundsson

Herra forseti. Það er óneitanlega sorglegt að sjá norska kafara með skutulbyssur að veiða eldislaxa í íslenskum ám. En þetta er því miður staðan eftir að um 3.500 eldislaxar sluppu úr kví Patreksfirði. Það er verulegt umhugsunarefni að sjá hversu víða eldisfiskarnir  fara og það stangast illa á við fullyrðingar hagsmunaaðila í greininni um öryggi hennar og umhverfisvernd. Þetta mál og verklag fyrirtækisins er til rannsóknar hjá þar til bærum yfirvöldum en það hefur þó komið fram í fréttum að fyrirtækið hafi ekki viðhaft nauðsynlega ljósastýringu í kvínni til að koma í veg fyrir erfðablöndun. Afleiðingin er sú að nærri 200 laxar úr eldi hafa fundist í 42 ám, samkvæmt fréttum í fyrradag. Enn á eftir að greina fjölda laxa sem koma að líkindum úr þessu sama umhverfisslysi í Patreksfirði og auðvitað er ekki hægt að kalla þetta neitt annað heldur en umhverfisslys og við hljótum að gera þá kröfu að brugðist verði við af festu.

Það hefur verið boðað að efla eigi eftirlit og er það vel, einnig að koma upp hvötum til fjárfestinga í öruggari búnaði og að vanræksla í eldi hafi alvarlegri afleiðingar en nú er, jafnvel svo að fyrirtæki missi leyfi til eldis í verstu tilvikum. Þegar viðkvæm náttúra Íslands er í húfi, í þessu tilviki einstakir laxastofnar á heimsvísu, þá verða eldisfyrirtækin að sættast á miklu öflugra eftirlit, öflugri búnað og tækni til að koma í veg fyrir slysin. Sorglegast er þó að allt þetta var mjög fyrirsjáanlegt. Þau eru nefnilega nánast orðin fleyg orðin sem birtust í skýrslu Ríkisendurskoðunar fyrir fáeinum mánuðum, með leyfi forseta:

„Samþjöppun eignarhalds, stefnulaus uppbygging og rekstur sjókvía á svæðum sem vinna gegn því að auðlindin skili hámarksávinningi fyrir ríkissjóð hefur fest sig í sessi án mikillar umræðu eða atbeina stjórnvalda.“

— Án mikillar umræðu eða atbeina stjórnvalda.

Stjórnsýsla og eftirlit hefur ekki fylgt eftir örum vexti greinarinnar og það er mikið undir í þessari umræðu: Viðkvæmt lífríkið en einnig tugmilljarða gjaldeyristekjur og fjöldi starfa í viðkvæmum byggðum. Stjórnvöld og greinin sjálf verða að bregðast við og boðuð áform matvælaráðherra eru skref í rétta átt.


Ræðumaður: Þorgerður Katrín Gunnarsdóttir

Virðulegi forseti. Á blaðamannafundi nr. 418 hjá þessari ríkisstjórn fengum við að heyra: Við erum ótrúlega ólík, við erum samt alveg rosalega flink og við erum öflug þótt við séum innbyrðis ólík. Síðan kemur þetta: Við erum búin að ljúka 60% af stjórnarsáttmálanum. Og ef það er eitthvað sem maður hefur lært eftir þessa 418 fundi þá er það að kafa svolítið í það hvað ríkisstjórnin er síðan að segja. Við skulum sjá hvað stendur. Það stendur m.a. að mestur hluti hjá þeim sé kominn vel á veg. Það er ekkert 60%. Mig langar að taka sem dæmi að í stjórnarsáttmálanum stendur að ríkisstjórnin ætli, með leyfi forseta:

„ … leggja sitt af mörkum til að stuðla að umhverfi lágra vaxta, hóflegrar verðbólgu …“

Og hver er staða verkefnisins að mati ríkisstjórnarinnar? Já, það er komið vel á veg. Í hvaða raunveruleika heimi lifir ríkisstjórnin?

Ég hef áhyggjur af því, virðulegur forseti, að ekki er mikill áhugi hjá ríkisstjórninni heldur og það kemur m.a. fram í stjórnarsáttmálanum —  ég held að ríkissjóður sé til að mynda nefndur bara einu sinni eða tvisvar. Ég hef verulegar áhyggjur af stöðu ríkissjóðs og hver staðan er núna. Það er verið að velta fjárlagahallanum yfir ekki bara á næstu ríkisstjórn heldur næstu kynslóðir. Báknið er útþanið. Það er enginn sem er við bremsuna. Við sjáum það um leið að hagvöxtur á mann hér á Íslandi rekur lestina innan Evrópusvæðisins. Heildarskattheimta hér á Íslandi, miðað við önnur lönd sem við viljum bera okkur saman við, hún er með því mesta. Samt ætla flokkar hér, hvort sem þeir eru í ríkisstjórn eða aðrir vinstri flokkar, að auka skattheimtu. Viðreisn ætlar ekki að taka þátt í því að leggja meiri byrðar á millitekjuhópa. Við erum tilbúin í samtalið um að hækka auðlindagjöld. Við erum tilbúin í alls konar samtal en við erum ekki tilbúin í það að hækka skatta á millitekjufólk og fyrirtæki og bjarga þannig þessari óráðsíu sem blasir við á vakt þessarar ríkisstjórnar. Þær byrðar verða ekki lagðar á herðar heimilanna og fjölskyldnanna í landinu. Nóg er nú fyrir samt.


Ræðumaður: Elva Dögg Sigurðardóttir

Virðulegi forseti. Ég þakka fyrir umræðuna sem hefur átt sér stað í þessum málum hér á undan. Það er stundum talað um ferðaþjónustuna eins og eitthvert vandræðabarn en ferðaþjónustan hefur fært okkur svo margt frábært. Sjáum bara alla veitingastaðina og afþreyinguna sem nú er í boði sem var ekki áður. Þessir staðir hefðu ekki rekstrargrundvöll ef ekki væri fyrir ferðaþjónustuna en það kallar á innviði hjá sveitarfélögum. Í því ljósi vil ég ræða hér sérstaklega gistináttaskattinn svokallaða. Í stjórnarsáttmála ríkisstjórnarinnar er fjallað um gistináttaskattinn og þar er rætt um að sveitarfélögin ættu að njóta góðs af gjaldtökunni. Lengi hefur verið rætt um að þetta sé alltaf markmiðið, en svo gerist ekkert.

Af hverju skiptir máli að skatturinn renni til sveitarfélaga, herra forseti? Svona stórum atvinnuvegi fylgja alls konar verkefni, eins og fjölgun veitingastaða, sem þarfnast innviða, og fleiri hótel kalla á innviði. Ferðamannastaðir sveitarfélaganna þurfa styrkingu. Fólki sem vinnur við ferðaþjónustuna fjölgar líka. Því fylgir ýmiss konar þjónusta og aukin þjónusta kostar peninga, virðulegi forseti.

Skýrsla starfshóps um auknar tekjur sveitarfélaga af ferðamönnum, sem var unnin hjá Sambandi íslenskra sveitarfélaga, fjallaði um að þótt vissulega væru sum sveitarfélög með mun fleiri gistinætur en önnur þýddi það ekki endilega öll þjónustan væri þar og því væri mikilvægt að gistináttagjaldinu væri skipt á sanngjarnan hátt. Í skýrslunni er nefnt að mögulega færu tveir þriðju gjaldsins til sveitarfélagsins en hinn hlutinn færi í Framkvæmdasjóð ferðamannastaða. Mér þykir það ekki óskynsamlegt.

Í fjárlagafrumvarpi ríkisstjórnarinnar kemur fram að nú eigi að taka upp aftur gistináttaskatt, sem er vel, en hvergi kemur fram að hann skuli renna inn í sveitarfélögin, þó að það standi í stjórnarsáttmála. Ég verð því að spyrja: Hvers vegna er það?


Ræðumaður: Þorbjörg Sigríður Gunnlaugsdóttir

Virðulegur forseti. Ég vil þakka málshefjanda kærlega fyrir þessa umræðu. Ég tel að hún sé brýn og brýnt einmitt að ræða þetta í samhengi við þolmörk. Mikil fjölgun ferðamanna á hvern íbúa hefur verið allt frá árinu 2013, með hléi vitaskuld í heimsfaraldrinum. Það er staðreynd að innviðir þjóðfélagsins geta illa staðist mikinn og slíkan vaxtarhraða til lengri tíma. Þessar mikilvægu atvinnugreinar þarf þess vegna að hugsa og skipuleggja, og skipuleggja í samhengi við annað, því ferðaþjónustan hefur stærðar sinnar vegna mikil áhrif á innviði. Hún er, eins og við þekkjum, stór hluti þenslunnar, hún er að baki hagvextinum og á verðbólgutímum þarf að hugsa þetta og það þarf að þora að tala um þetta.

Á fyrsta ársfjórðungi 2023 fjölgaði landsmönnum um rúm 3.000. Reyndar er staðan sú að fólksfjölgun í ár er sú mesta frá 1734 og stærsti áhrifavaldurinn þar er vöxtur ferðaþjónustunnar; fólk sem starfar í ferðaþjónustunni beint og síðan fólk sem starfar í tengdum greinum eins og í byggingariðnaðinum og fleiri tengdum greinum. Álagspunktarnir eru því víða og þess vegna er nauðsynlegt að heyra skýrari stefnu, skýrari tón um æskilegan vöxt.

Markmiðið á að vera vaxtarhraði sem gefur mestan ávinning fyrir þjóðarbúið að teknu tilliti til jákvæðra þátta sem sannarlega eru til staðar sem og neikvæðra áhrifa, því að eitt er umfang og velta en annað er verðmætasköpun. Ég er ekki viss um að svarið geti bara verið að fá fleiri ferðamenn. Við þurfum að ræða heildarmyndina, samspil greinarinnar við náttúru en ekki síður við innviði, álag á vegi, álag á lögreglu, álag á heilbrigðiskerfið og síðan þá staðreynd að ferðaþjónustan er láglaunagrein og allt skiptir þetta máli.

Það er tómt mál að ætla að tala um húsnæðisuppbyggingu nema því fylgi stefna um æskilegan vöxt ferðaþjónustunnar. Markmiðið um 35.000 íbúðir á næsta áratug þarf ekki bara að skoða í samhengi núna við áhrif vaxtahækkana heldur jafnframt við það hver stefnan er um vöxt þessarar greinar.


Ræðumaður: Sigmar Guðmundsson

Virðulegi forseti. Á tveimur mínútum var ekki að heyra neina sérstaka traustsyfirlýsingu í garð samstarfsflokksins, Sjálfstæðisflokksins, hvað varðar frekari eignasölu. En mig langar að benda á í þessu samhengi að það er gert ráð fyrir því í fjárlögum fyrir næsta ár að það komi um 50 milljarðar kr. inn í fjárreiður ríkisins fyrir eignarhlut í Íslandsbanka, þannig að við gerum ráð fyrir því að selja á næsta ári og svo aftur á þar næsta ári. Þýðir þessi nýja staða, sem birtist okkur núna í vandræðagangi ríkisstjórnarinnar um helgina og fyrir helgi, að við séum mögulega að fara að slá á frest því sem áformað var á næsta ári? Hæstv. fjármálaráðherra, sem nú er nýtekin við, talaði um að ella þyrfti að taka tugmilljarða lán fyrir ríkissjóð og við vitum ósköp vel að það borgar engin þjóð í löndunum í kringum okkur meira í vexti hlutfallslega heldur en Íslendingar. Skila þessir peningar sér í ríkissjóð á næsta ári eða ekki? Einföld spurning.


Ræðumaður: Sigmar Guðmundsson

Herra forseti. Bankasala ríkisstjórnarinnar hefur nú fengið falleinkunn frá Ríkisendurskoðun, Fjármálaeftirliti Seðlabanka og umboðsmanni Alþingis. Hún hefur einnig fengið falleinkunn hjá formanni og varaformanni Framsóknarflokksins, bankastjórar og stjórnarformaður Íslandsbanka sögðu af sér og öxluðu ábyrgð og það á að leggja niður Bankasýsluna. Klúðrið er svo mikið að nú hefur formaður Sjálfstæðisflokksins ákveðið að axla ábyrgð með þeim nýstárlega hætti að gerast utanríkisráðherra. Þessi frjálslega túlkun á ábyrgðarhugtakinu færir okkur heim sanninn um það að oddvitar ríkisstjórnarinnar eru sammála Bankasýslunni í því að það að selja banka er meira list en vísindi, væntanlega einhvers konar gjörningur. Forsætisráðherra tönnlast á því að ríkisstjórnin standi styrkum fótum en við sjáum öll að þessi fullyrðing er óskhyggja og ekki í takti við raunveruleikann. Ríkisstjórn sem þurfti um helgina að blása til blaðamannafundar um að hún ætli ekki að hætta stendur ekki sterkt.

Viðreisn leggur áherslu á það að ríkiseigur verði seldar og að við klárum söluna á Íslandsbanka til að greiða niður skuldir og fara í innviðauppbyggingu. Nýr fjármálaráðherra hefur sagt það vera forgangsmál að halda sölunni áfram. Hæstv. forsætisráðherra hefur hins vegar sagt „að það sé talsvert langur vegur í það að við getum farið að ræða framhald á þessari sölu.“ Það liggur alveg ljóst fyrir að það ríkir vantraust í garð Sjálfstæðisflokksins þegar kemur að eignasölu. Leyndardómar Lindarhvols og áfellisdómur allra eftirlitsstofnana í garð ráðherra flokksins á liðnum mánuðum segir þá sögu mjög skýrt. Það er mikilvægt að efla traustið á ný og því spyr ég hæstv. forsætisráðherra hvort hún sé sammála nýja fjármálaráðherranum um að áframhaldandi sala á hlutum í Íslandsbanka sé forgangsmál og í ljósi þess að þingmenn Sjálfstæðisflokks og fráfarandi fjármálaráðherra hafa sagst vera ósammála áliti umboðsmanns, treystir hæstv. forsætisráðherra Sjálfstæðisflokknum til að selja meira í bankanum?


Ræðumaður: Elva Dögg Sigurðardóttir

Virðulegi forseti. Ég þakka þessa góðu umræðu sem hefur átt sér stað. Í skýrslunni sem hér um ræðir kemur margt fram, margt mikilvægt. Það stendur m.a. að dregið hafi úr tekjufátækt síðustu tvo áratugi. Þó má ekki líta fram hjá því að þessar tölur ná einungis til ársins 2021. Það er ýmislegt sem hefur gerst og breyst síðan þá sem hefur haft neikvæð áhrif á hagsæld fólks, svo sem húsnæðisskortur, himinhá verðbólga og hátt vaxtastig. Þetta þýðir einfaldlega að það er dýrara að lifa á Íslandi í dag en fyrir tveimur árum síðan. Fjöldi fólks hefur líka flutt til landsins. Húsnæðisverð hefur hækkað mikið síðustu ár, hvort sem litið er til þeirra sem kaupa fasteign eða til leiguverðs. Allt helst þetta í hendur. Það kemur þingheimi eflaust ekkert á óvart að við í Viðreisn viljum benda á augljósan punkt í þessu efni, krónuna.

Eins og ég kom inn á áðan ná tölur skýrslunnar aðeins til 2021. En hvað var að gerast þá? Jú, þá var ríkisstjórnin og Seðlabankinn að tala um að hér væri gengið í garð framtíðarlágvaxtaskeið. Fólk var á leigumarkaði þar sem leigan var eflaust lægri en í dag. Fólk tók fasteignalán og afborganirnar voru miklu lægri en þær eru í dag. Staða þessa fólks hefur stökkbreyst. Þótt við vitum ekki nákvæmlega hvaða áhrif þetta hefur haft á þann hóp sem við ræðum hér í dag þá er eitt sem við vitum samt: Hann hefur að öllum líkindum fari einna verst út úr þessu.

Segjum samt að húsaleiga viðkomandi hafi ekki hækkað umfram launahækkanir en þá er ein breyta sem við vitum öll að hefur hækkað. Það er matarkarfan. Ekkert heimili tekur rekur sig án þess að kaupa í matinn. Nýlegar fréttir af því að fólk sé að taka yfirdrátt til að eiga fyrir mat út mánuðinn eru átakanlegar. Fólk er að reyna að bjarga sér og eiga mat fyrir sig og fjölskyldu sína en eina leiðin er að taka yfirdrátt á 17% vöxtum. Á sama tíma hefur t.d. matarkarfan hækkað um 12% í Bónus á einu ári samkvæmt verðlagseftirliti ASÍ. Við hljótum öll að sjá að þetta slær hópinn sem hefur minnst á milli handanna langverst.

Oft er rætt í þessum sal að ekki sé nú tímabært að ræða gjaldmiðilinn, það að taka upp annan gjaldmiðil sé ekki töfralausn. Það er rétt, en það er heldur ekki lausn að fara alltaf í sömu hringekjuna, hringekju vaxta og verðbólgu á áratuga fresti. Við verðum að horfast í augu við það að krónan er kannski ekki eini skaðvaldurinn en hún er ansi skaðsöm samt.

Virðulegi forseti. Ég kem af Suðurnesjum og langar mig því að fjalla sérstaklega um það svæði. Þar, eins og annars staðar, eru ýmsar áskoranir. Á þessum 20 árum sem skýrslan nær til hefur lágtekjuhlutfallið hækkað á Suðurnesjum. Alls staðar annars staðar hefur þetta hlutfall lækkað. Þá má ætla að þessi tala hafi hækkað enn frekar miðað við þann fjölda sem hefur flutt á svæðið á síðustu árum. Í skýrslunni segir m.a., með leyfi forseta:

„Hátt lágtekjuhlutfall á Suðurnesjum kann að skýrast af því að lágtekjufólk flýi höfuðborgarsvæðið og fari þangað, sem er ekki of langt frá Reykjavík, í leit að húsnæði á viðráðanlegu verði.“

Það má ræða þetta sem einhvers konar flótta, gott og vel, en fólk er bara að leita að betra lífi. Það gera líka aðrir hópar, ekki bara þeir sem búa á höfuðborgarsvæðinu. Mig langar þá að ræða meira um fólk sem flytur hingað til landsins af fjölbreyttum og ólíkum ástæðum; fólk, fjölskyldur og einstaklingar sem við viljum taka vel á móti, styðja við og hjálpa. Árið 2022 voru innflytjendur á Íslandi 16,3%. Tíu árum áður voru þeir 8%. Í Reykjanesbæ var þetta hlutfall 28% árið 2022 af heildaríbúafjölda, tæpum 12 prósentustigum hærra en landshlutfallið. Þetta er hæsta hlutfall á landinu. Þarna höfum við auð af fólki með fjölbreyttar áskoranir, hæfileika og styrkleika. Mörg hver dreymir um að stofna eigið líf og fjölskyldu í öruggu skjóli og gefa af sér til samfélagsins og það hryggir mig svo að sjá hvernig við tökum á móti þessu fólki og hvað við bjóðum því upp á í mörgum tilfellum. Umræðan virðist því miður nefnilega oft snúast um að innflytjendur séu byrði á samfélaginu en í rauninni eru þau nauðsynlegur hluti af vélinni sem knýr samfélagið okkar áfram.

Skýrslan snertir lítillega á því að það gæti verið umtalsverður ávinningur af því að styðja betur við innflytjendur og þátttöku þeirra á vinnumarkaði. Hagsæld þjóðarinnar er eftir allt saman bara samanlögð hagsæld allra einstaklinga og fjölskyldna sem búa í landinu. Vinnumarkaðurinn getur verið hluti af vandamálinu eða lausnin. Eins og áður hefur komið fram í þessari umræðu býr hér fjöldi fólks sem hefur menntað sig í heimalandi sínu en fær ekki vinnu hér á landi í samræmi við menntun sína, áhugasvið og hæfileika. Það myndi bæði draga úr fátækt og auka verðmætasköpun samfélagsins ef hærra hlutfall fólks sem kemur hingað til landsins fengi vinnu við hæfi. Eins og hæstv. forsætisráðherra kom inn á áðan þá er þessi hópur fólks, fólk sem flyst hingað til landsins, í hvað erfiðastri stöðu og það er okkar að aðstoða.

Ráðherra kom líka inn á að til stæði að hópur fræðimanna haldi áfram að kanna stöðu og valkosti ákveðinna hópa. Þar voru talin upp nokkur ráðuneyti sem munu taka þátt í þeirri vinnu en mig langaði að leggja til ráðuneyti nýsköpunar í viðbót við þau sem hafa verið nefnd. Það er nefnilega ótrúlega mikilvægt að nýsköpun sé höfð með í umræðunni og að leiðarljósi, að við búum til umhverfi svo að þær lausnir sem við vitum ekki einu sinni að eru til geti fengið að verða til. En í skýrslunni stendur einmitt, með leyfi forseta:

„Þá sé mikilvægt að umræða um fátækt og úrræði samfélagsins byggi á því að horft sé til styrkleika, gæða og réttar í stað vanmáttar, skorts og ölmusu.“

Við verðum að ræða valdeflingu fólks. Þá undirstrika ég sérstaklega mikilvægi samfélagslegrar nýsköpunar og hlutverk félagslegra fyrirtækja þar sem fólk er valdeflt og virt. Umræða um þetta tvennt þarf að aukast í samfélaginu, þ.e. samfélagslega nýsköpun og félagsleg fyrirtæki. Við verðum að horfa til langvarandi lausna þar sem kröftug samfélagsleg nýsköpun getur komið inn, þar sem fyrirtækjum og fólki með hugmyndir sem snúa að samfélagslegum ábata er gert hátt undir höfði og njóta stuðnings hins opinbera í því að bæta lífsgæði fólks. Ég vil því hvetja hæstv. forsætisráðherra til að taka nýsköpunarráðuneytið með í þessa áframhaldandi för.


Ræðumaður: Sigmar Guðmundsson

Virðulegur forseti. Ég vil þakka hv. þingmanni kærlega fyrir þetta. Fyrst aðeins um þetta sem við vorum að tala um áðan. Ég er þeirrar skoðunar að hagsmunum okkar sé betur borgið almennt hvað varðar lífskjör með því að ganga inn í Evrópusambandið af því að við fáum meiri stöðugleika. Því fylgja hins vegar bæði réttindi og skyldur. Við erum örugglega að auka kostnað í samfélaginu á ákveðnum sviðum með því en minnka hann á öðrum þannig að þetta er bara eitthvert hagsmunamat sem við þurfum að eiga og vitum í sjálfu sér ekkert nákvæmlega hvar það liggur fyrr en að aðildarviðræðum lýkur. Ég er reyndar þeirrar skoðanir að þjóðin sjálf eigi að fá að ákveða það hvort við hefjum það ferli eða ekki. Mér finnst að flokkarnir á þingi eigi ekki að vera með neitunarvald um að þjóðin geri það. Ég vil árétta það líka að auðvitað eru lífskjör innan Evrópusambandsins mismunandi á milli landa og við höfum áfram sjálfdæmi um það hvernig við skiptum kökunni hér og byggjum upp samfélagið út frá þeim verðmætum sem hér verða til.

Varðandi það sem Flokkur fólksins hefur verið að leggja til hvað varðar eldri borgara, öryrkja og fátækt þá ætla ég fyrst að fá að hrósa Flokki fólksins fyrir það hversu einbeittur hann er í málflutningi fyrir sinn hóp. Það gerir flokkurinn vel. Ég er hins vegar ekkert alltaf sammála efnislega því sem Flokkur fólksins er að leggja til og mér finnst stundum farið svolítið bratt í ýmsar tillögur, t.d. um að hætta öllum skerðingum því að einhvers staðar verða skerðingarmörk að liggja. En ég er alveg hjartanlega sammála því að undan því kerfi sem heldur öryrkjum og fátæku eldra fólki föstu með skerðingum, í fátæktargildru, verðum við að komast. Ég skal leggjast á árarnar með Flokki fólksins þegar um skynsamlegar tillögur er að ræða en áskil mér rétt til að vera gegn þeim þegar mér finnst þær ekki taka tillit til ríkisfjármálanna í heilu lagi.


Ræðumaður: Sigmar Guðmundsson

Herra forseti. Ég vil þakka hv. þingmanni fyrir fyrirspurnina og að efna til skoðanaskipta við mig um þetta. Já, ég nefndi það í minni ræðu að áætlaður beinn kostnaður, og þetta er reiknað út frá vaxtamun á milli krónu og evru, er um 300 milljarðar kr. á ári. Við sjáum vaxtagjöld ríkissjóðs, við sjáum að um 100 milljarðar falla á heimilin á hverju ári vegna þessa og annað eins til fyrirtækjanna þannig að þarna er eftir ýmsu að slægjast. Við verðum að vara okkur á því þegar við erum að ræða um þessi mál að líta ekki á Evrópusambandið þannig að lífskjör í öllum ríkjum innan sambandsins séu eins. Það er ekki þannig. Lífskjör sunnar í álfunni og austar í álfunni eru t.d. með öðrum hætti heldur en við getum sagt í Finnlandi, Svíþjóð og Danmörku, Þýskalandi og fleiri ríkjum. Við Íslendingar erum þjóð sem er mjög rík af auðlindum. Við erum ekki að fara að missa forræði á okkar hagstjórn eða því hvernig við byggjum okkar kerfi eða hvernig við nýtum þau verðmæti sem hér verða til í samfélaginu þannig að sjálfdæmi okkar um það að byggja upp samfélagið út frá þeim verðmætum sem við erum að skapa þar er ekkert að hverfa þótt við göngum inn í Evrópusambandið. En hugsum bara um þessa tölu, 300 milljarðar á ári. Hver er kostnaðurinn á móti? Hér held ég að skilvirkasta leiðin til að komast að því væri einfaldlega að fara í aðildarviðræður og sjá hvað okkur býðst. Það er það sem við höfum verið að leggja til, minn flokkur, að við höldum áfram þeim aðildarviðræðum sem Ísland hóf á sínum tíma og komumst að því í eitt skipti fyrir öll hvers konar kjör okkur standa til boða. Og auðvitað er þetta svo margslungið og flókið mál og seytlar niður í öll lög samfélagsins að sums staðar er örugglega verra að vera inni í Evrópusambandinu en annars staðar betra. En ég er alveg sannfærður um það að heildaráhrifin fyrir samfélagið eru jákvæð og það þýðir almennt betri lífskjör en eru í dag. Og áfram höfum við sjálfdæmi um það hvernig við síðan skiptum kökunni.


Ræðumaður: Sigmar Guðmundsson

Herra forseti. Ég vil nú byrja á því að þakka fyrir þessa umræðu sem fram fer hér í dag, þakka hv. þm. Halldóru Mogensen og öðrum þeim sem fluttu tillögu um að þessi skýrsla yrði gerð fyrir framtakið og þakka hæstv. forsætisráðherra fyrir að flytja okkur þessa skýrslu sem er efnismikil og góð. Það er margt áhugavert í henni að sjá, margt sorglegt líka, en þetta er a.m.k. einhver grunnur sem við höfum í þá vinnu sem er viðvarandi vinna stjórnmálanna, þ.e. að búa þannig um hnútana að velferð í landinu sé sem mest og hér eigi ekki að vera fólk, hvað þá börn, sem líði mikinn skort í jafn auðugu samfélagi og íslenska samfélagið er, þannig að takk kærlega fyrir þetta.

Skýrslunni er auðvitað, eins og fram hefur komið, ætlað að meta þann kostnað sem fellur til vegna fátæktar og þá erum við ekki bara að velta fyrir okkur þeim kostnaði og þeim erfiðleikum sem fátækt veldur þeim sem glíma við sáran skort heldur einnig samfélagslega kostnaðinum sem fellur til og hann er auðvitað mikill. Mér finnst mjög til bóta þegar við erum að ræða þessi mál að við reynum að skoða þetta út frá báðum þessum þáttum, þ.e. fólkinu sem glímir við erfiðleikana og einnig hvaða áhrif þessir erfiðleikar hafa síðan á kerfin okkar, kostnaðinn í ríkisrekstrinum og hjá sveitarfélögum og öðrum, þannig að það er mjög gott að fá fram tölur sem hér birtast í þessari skýrslu. Það má auðvitað endalaust deila um alla þá mælikvarða sem notaðir eru, og hugtökin. Það breytir engu hins vegar um að hér höfum við ákveðnar vísbendingar til þess að tala út frá og vinna út frá.

Fátækt er auðvitað mein fyrir þá sem búa við fátækt. Þetta er samfélagslegt mein. Það er á ábyrgð okkar allra að koma málum þannig fyrir að við séum að ýta lífskjörum upp. Þá þurfum við að horfa til ýmissa þátta, annars vegar þá þess að lyfta lífskjörum almennt upp en líka þá einhverra svona skemmri aðgerða til þess að bregðast við því fólki sem er í sárri stöðu í dag. Mér finnst umræðan í samfélaginu oft ganga meira út á síðarnefnda þáttinn, þ.e. einhverjar beinar aðgerðir sem nýtast fólki í dag en kannski minna gert af því að skoða málin til lengri tíma.

Það kemur fram í þessari skýrslu að árið 2020 töldust um 48.000 einstaklingar, þar af um 9.000 börn, vera undir lágtekjumörkum. Menn hafa verið að benda á það hér að þetta hafi lækkað úr 15,3% í 13,5% milli 2000 og 2020. Þessar tölur eru auðvitað verulegt áhyggjuefni fyrir okkur, þ.e. fjöldinn sem þarna er undir, og sárast er auðvitað að sjá hversu mörg börn alast upp við kröpp kjör. Það er verið að meta heildarkostnað samfélagsins vegna fátæktar og þar eru menn að tala um einhvers staðar á bilinu 32–92 milljarða kr. á ári. Það er auðvitað mikil óvissa í tölunum eins og kannski gefur að skilja, það er erfitt að meta þetta, en þetta segir okkur a.m.k. þá sögu að undir eru milljarðatugir. Sá kostnaður sem fellur til vegna beinna aðgerða vegna fátæktar ætti þá a.m.k. að lækka þessa heildartölu sem þarna er undir þannig að það er full ástæða til að rýna þetta vel út frá því.

Það kemur fram að það að draga úr fátækt sé langtímafjárfesting og það tek ég svo sannarlega heils hugar undir. Það er reyndar oft þannig, við erum svo föst hér í þinginu í því að hugsa í annaðhvort fjárlagaárum eða kjörtímabilum, að við gerum minna af því að hugsa mál enn lengra fram í tímann og hérna er auðvitað um að ræða eitthvað sem við getum kallað langtímafjárfestingu til framtíðar. Þetta er gríðarlega mikilvægt úrlausnarefni fyrir alla, fátækt fólk og samfélagið allt. Það sem við í Viðreisn höfum verið að tala mikið um í okkar málflutningi er að það er hægt að gera ýmsar breytingar á samfélaginu sem efla lífskjör almennt. Við þekkjum það t.d. núna að matarkarfan okkar hækkar og hækkar. Það er ekki bara matarkarfan sem er að hækka, það eru öll aðföng til heimila að hækka. Það eru öll aðföng til fyrirtækja að hækka sem eykur síðan kostnað fyrirtækjanna og því er síðan aftur velt út í verðlagið eins og við þekkjum, þannig að verðbólgan er eitthvað sem við Íslendingar þekkjum vel. Þegar við erum að horfa á verð á nauðsynjum hækka mikið, við getum tekið matinn kannski þar sérstaklega, þegar húsnæði er að hækka og fleira sem enginn getur neitað sér um, þá er það auðvitað þannig að verðbólga og þessar miklu verðlagshækkanir sem við erum að horfa á bitna langharðast á þeim sem lægstar hafa tekjurnar. Fátækt fólk verður verr úti í því verðbólguástandi sem við erum að glíma núna við og þetta er þrálátt ástand. Ofan á það bætist síðan að sjálfsögðu vaxtastigið líka.

Við höfum verið að benda á það í mínum flokki að til að mynda beinn kostnaður samfélagsins við að halda úti þessum gjaldmiðli sem við erum að halda úti geti verið um 300 milljarðar kr. á ári. Setjum það aðeins í samhengi við tölurnar sem hér eru undir þegar verið er að meta samfélagslegan kostnað fátæktar einhvers staðar á bilinu 32–92 milljarða. Það er mín skoðun og míns flokks að stöðugra efnahagsumhverfi, þar sem við erum ekki alltaf að fá þessa leiðinlegu og háu verðbólgukúfa, er eitthvað sem hentar lágtekjufólki og fátækasta fólkinu í samfélaginu langbest. Stöðugleiki er í raun og veru ákveðin lykilforsenda í því ef við ætlum að lyfta lífskjörum hér upp almennt yfir alla, af því að við skulum ekki vanmeta það að svona almennar aðgerðir þar sem við erum mögulega að breyta einhverjum undirliggjandi kerfum í samfélaginu gagnast öllum, ekki bara millitekjuhópum eða þeim sem hafa góðar tekjur heldur ekki síst þeim sem berjast við fátækt. Það er eitt af því sem við viljum halda mjög einbeitt til haga í þessari umræðu.

Hluti af þessu er síðan auðvitað vaxtaumhverfið sem fylgir þessari miklu verðbólgu. Þar getum við auðvitað svo sem sagt satt að það er ekki allt fólk sem glímir við fátækt í eigin húsnæði og er þar af leiðandi kannski ekki að bera mikinn vaxtakostnað af því að búa í eigin húsnæði en það er alls konar annar kostnaður á bak við vextina sem bitnar sárt á fátækasta fólkinu. Við erum t.d. að heyra sögur af því að fátækt fólk sem ekki nær að láta tekjurnar sínar eða innkomuna duga á milli mánaðamóta sé stundum að fleyta sér áfram á yfirdrætti. Yfirdráttarlán eru með svimandi háa vexti þannig að vaxtakjör í landinu eru auðvitað eitthvað sem bítur þennan hóp mjög sárt líka.

Við höfum líka verið að benda á það að þetta fákeppnisumhverfi sem við búum við á Íslandi bitnar mjög harkalega á þeim sem lægstar hafa tekjurnar. Meiri samkeppni í samfélaginu myndi lækka vöruverð sem nýtist okkur öllum. Þetta er eitthvað sem við þurfum mjög að horfa til þegar við erum að vega og meta alla þessa þætti.

Það kemur fram í skýrslunni að í tveimur lægstu tekjufimmtungunum hafa yfir 40% fólks ekki efni á geðheilbrigðisþjónustu. Á heildina litið er þetta afskaplega há prósenta af heildarfjölda þjóðarinnar. Við í Viðreisn höfum mikið verið að tala um og lögðum það reyndar til hér fyrir nokkrum árum að ríkið taki aukinn þátt í geðheilbrigðiskostnaði með því að niðurgreiða sálfræðiþjónustu. Þetta var samþykkt hér í þinginu fyrir nokkrum árum. Efndirnar hafa því miður ekki verið í samræmi við það sem samþykkt var og við erum að sjá það hér í þessari skýrslu að þarna er eitt úrræði sem myndi gagnast fátæku fólki einna best. Þar er verk að vinna og ég ætla bara að nota tækifærið og vonast til þess að stjórnvöld setji nú aukinn þunga í þetta því þetta síðan skapar aftur þann veruleika fyrir okkur að þetta minnkar álagið á önnur kerfi í samfélaginu, heilbrigðiskerfið og félagslegu kerfin.

Við erum að sjá það í þessari skýrslu að fátækt dreifist auðvitað ekki jafnt yfir þjóðina. Öryrkjar eru dæmdir til að vera undir lágtekjumörkum alla ævi, sérstaklega öryrkjar sem eru með börn á sínu framfæri. Minn flokkur hefur talað mikið fyrir því að það þurfi að einfalda þessi kerfi. Ég held að það dyljist engum að partur af vandanum okkar hér er að kerfin eru svo flókin að það skilur þau enginn. Það eru girðingar og skerðingar víða sem halda fólki niðri í fátæktarhlekkjum. Undan þessu verðum við að komast, bæði að einfalda kerfið og gera það sveigjanlegra og það á að vera þannig að enginn lífeyrisþegi almannatrygginga fái lægri heildartekjur en sem nemur lágmarkslaunum, svo ég vitni bara beint í stefnumið míns flokks. Þarna held ég að sé til mikils að vinna, að einfalda kerfið mikið. Ég átta mig á því að þetta er kostnaðarsamt, að fara í miklar aðgerðir í þessu og þess vegna hefur mér kannski stundum svolítið fundist vanta upp á það að menn séu með einhverja trúverðuga langtímasýn í því hvernig við ætlum að byggja upp þessi kerfi til að fólkið sem reiðir sig á þau sé ekki fast í fátæktargildru.

Það kemur líka fram í skýrslunni að fátækt er meiri meðal innflytjenda en annarra hópa. Þetta finnst mér vera verulegt áhyggjuefni líka, einfaldlega vegna þess að við sjáum það á því hvernig aldur þjóðarinnar er að við byggjum ekki upp framtíðarvelferð íslensks samfélags til áratuga öðruvísi heldur en að hingað komi til okkar fólk utan úr heimi og byggi upp samfélagið með okkur. Það er rétt að taka fram að hér erum við auðvitað ekki bara að tala um flóttafólk og hælisleitendur eða verndarkerfið, við erum auðvitað að tala um alla innflytjendur. Hér hefur okkur eitthvað mistekist vegna þess að þetta skiptir gríðarlega miklu máli upp á framtíðarvelferðina. Við megum auðvitað ekki koma málum þannig fyrir að þessi hópur sé hlutfallslega fátækari heldur en aðrir sem þetta land byggja. Þetta er eitthvað sem við í Viðreisn höfum mikið talað um, þ.e. að líta á þetta fólk, hvort sem um er að ræða verndarkerfið eða aðra hópa sem hingað koma til að búa, sem verðmæti sem býr til velferðarsamfélag fyrir okkur til lengri tíma, til framtíðar. Það er eitthvað sem við þurfum að skoða mjög vel, hvers vegna tölurnar eru að koma svona út í þessari skýrslu. Við getum auðvitað horft t.d. til Noregs og Kanada um það hvernig vel hefur gengið að fá innflytjendur til að taka virkan þátt í samfélaginu.

Síðan kemur líka fram í þessari skýrslu að það er hærra hlutfall fólks undir lágtekjumörkum á höfuðborgarsvæðinu og Suðurnesjum en á öðrum svæðum landsins. Við þurfum auðvitað að fara vel ofan í það og rýna hvers vegna það er. Á landsbyggðinni er hærra hlutfall fátæktar í dreifbýli en í þéttbýli og það segir okkur kannski einhverja sögu um að sumt af því sem við höfum verið að gera í byggðamálum og landbúnaðarmálum hefur ekki alveg verið að skila sér til þeirra sem þar eru undir. Það er eitthvað sem við þurfum auðvitað að taka til okkar úr þessari skýrslu.

Síðan kemur fram að fólk á eftirlaunaaldri sé ekki í hærra hlutfalli en aðrir hópar þegar kemur að fátækt en munurinn er kannski sá að fátækt þeirra sem þó eru undir lágtekjumörkunum er almennt mjög djúp og mikil. Þetta er eitthvað sem við þurfum að skoða auðvitað sérlega vel. Það þýðir að þeir sem búa við fátækt á efri árum búa yfirleitt við mjög mikla fátækt. Hér erum við komin að einhverri meinsemd sem við þurfum að leggjast á árarnar við að útrýma því að auðvitað er það mjög sárt að horfa til þess að fullorðið fólk sem er búið að eyða ævinni í að byggja upp þetta samfélag með okkur skuli eyða síðustu árum lífsins í sárri fátækt. Það er alveg einstaklega nöturlegt.

Hér var umræða rétt áðan um það hvort hægt væri að útrýma fátækt eða minnka fátækt. Ég held að við hljótum alltaf að hafa það sem einhvers konar langtímamarkmið að útrýma fátækt. Aðalatriðið er að bæta lífskjör þjóðarinnar almennt til að ná upp lífskjörum þeirra sem höllustum fæti standa. Auðvitað er það þannig að það verður aldrei einhver algild og aljöfn dreifing á tekjum í samfélaginu og eignum en þeir sem búa við lökustu kjörin eiga a.m.k. að geta búið við betri lífsgæði en þeir gera í dag í samfélagi eins og hér á Íslandi. Það held ég að sé algerlega ljóst.

Síðan má auðvitað líka tiltaka nokkra þætti sem koma fram og eru svo sem oft nefndir í kringum fátækt. Það er t.d. að fátækt leiðir til lakari heilsu. Það getur einfaldlega verið ákveðin neyð þar að baki sem neyðir fólk í að kaupa ódýrari og óhollari matvæli heldur en aðrir hafa kannski kost á að gera. Það gæti verið ein skýringin í þessu. Þess vegna árétta ég það sem ég kom inn á fyrr í ræðunni, að það að ná niður matarkostnaði, matvörunni niður í verði, er algjört lykilatriði fyrir okkur öll en ekki síst þá sem höllustum fæti standa.

Ég endurtek þakkir mínar til þeirra sem báðu um þessa skýrslu og til forsætisráðherra fyrir að koma hingað í þingið og efna til samtals um hana við þingmenn.


Ræðumaður: Þorgerður Katrín Gunnarsdóttir

Virðulegi forseti. Það er sama hvar við þingmenn berum niður. Ég var á haustfundi Landsvirkjunar í gær. Það er verið að kalla eftir aðgerðum af hálfu ríkisstjórnarinnar. Síðan stöndum við uppi núna með algjöran hringlandahátt, stjórnleysi í ríkisstjórn Íslands.

Það sem ég vil spyrja um og beina sjónum ráðherrans að er að bara í Reykjavík vantar á næstu 15 árum 717 hjúkrunarrými. Það eru u.þ.b. 80 rými á hverju hjúkrunarheimili. Ég vil ítreka mína spurningu til hæstv. ráðherra: Treystir ráðherrann sér til þess að nýta núna það ástand sem er m.a. á byggingamarkaði? Treystir hann sér til að gera þjónustusamninga við sjálfstætt starfandi aðila á sviði rekstrar innan heilbrigðiskerfisins til að þeir geti síðan farið í bankann og þeir geti gert samninga við verktaka og fleiri til þess að ýta þessu verkefni áfram? Ég sé þess ekki stað í fjárlagafrumvarpinu að það sé verið að taka stór skref strax. Við þurfum stór skref núna, ekki einhver hænuskref eftir fimm ár eða átta ár eða tíu ár. Tölurnar ýta okkur út í það að taka stór skref við stækkun og fjölgun hjúkrunarrýma núna.


Ræðumaður: Þorgerður Katrín Gunnarsdóttir

Forseti. Ég ætla nú ekki að láta þetta fullkomnu stjórnleysi ríkisstjórnarinnar taka augu okkar hér á þinginu af boltanum. Það eru brýn verkefni sem við verðum að tækla og ég ætlaði að fá að ræða við heilbrigðisráðherra um stöðu hjúkrunarheimila í landinu.

Við vitum alveg nú þegar hvernig þróunin verður, mannfjöldaspárnar liggja fyrir. Ef horft er til hópsins 80–89 ára þá mun fjölga í þeim hópi um 85% til ársins 2038, úr 10.900 í 2.100. Það blasa risastórar áskoranir við, en það eru allt of margir einstaklingar sem liggja á sjúkrahúsum, við fundum það í kjördæmavikunni þegar við heimsóttum LSH, sem ættu frekar að vera inni á öldrunarheimilum.

Það eru tæp sjö ár síðan pabbi minn dó, nokkurn veginn líftími þessarar ríkisstjórnar. Ég sá hann fara inn á bráðamóttökuna, sá hann síðan fara inn á Landakot, inn á Vífilsstaði, flakkaði á milli staða og svo loksins komst hann inn á Grund, var þar í viku og dó. Ég er með mömmu mína núna í sömu stöðu þar sem hún fór á LSH,  frábærlega sinnt, einstakt starfsfólk, fer upp á hæðir. Ég held að ég sé að lýsa nokkurn veginn sömu sögu og  önnur börn eru að upplifa með sína foreldra. Hún fór síðan inn á Landakot, fékk frábæra umönnun þar með tveimur öðrum í herbergi  og síðan fékk hún loksins bara núna nýlega inni á Hrafnistu heima í Hafnarfirði.

Þetta er saga sem við, m.a. í kjördæmavikunni, erum að heyra aftur og aftur. Á líftíma þessarar ríkisstjórnar er ég sjálf búin að upplifa það að það hefur ekkert breyst, ekki neitt, í hjúkrunarheimilum. Ef eitthvað er hefur staðan frekar versnað og við sjáum það.

Þess vegna vil ég spyrja hæstv. ráðherra: Hvað ætlum við að gera til að koma í veg fyrir að stækkun LSH, þessi brýna og mikilvæga stækkun LSH, verði ekki bara stækkun á LSH sem öldrunarstofnun?  Ætlar hæstv. ráðherra líka beita sér fyrir því að við förum inn í svonefnt samstarfsverkefni hins opinbera og einkaaðila til að fjölga þjónusturýmum, fjölga hjúkrunarrýmum? Það er lag núna þegar byggingamarkaðurinn er niðri. Mun hæstv. ráðherra beita sér í þessum málum og þá hvernig?


Ræðumaður: Sigmar Guðmundsson

Virðulegur forseti. Þar sem kemur eiginlega mest á óvart í þessari umræðu er hvað þingmönnum Sjálfstæðisflokksins finnst litlu máli skipta hvort hæstv. fjármálaráðherra Bjarni Benediktsson, formaður Sjálfstæðisflokksins, sitji í stólnum eða ekki. Menn tala eins og þessi atburðarás sem hér er farin af stað hafi bara engin áhrif, skipti bara ekki nokkru máli. Það er búið að liggja fyrir í eitt og hálft ár að þetta gæti orðið niðurstaðan. Samt er það þannig út til samfélagsins að menn vita ekkert hvað er að fara að taka við. Það er talað um einhverjar hrókeringar á milli flokka í ríkisstjórninni. Við vitum að ríkisstjórnarflokkarnir eru mjög ósammála innbyrðis þannig að við vitum ekkert hvaða stefna verður hér rekin til framtíðar þar sem flokkarnir eiga algerlega sjálfdæmi um sín ráðuneyti og skipta sér helst ekki mikið af öðrum nema í einhverjum skeytasendingum á fundum úti í bæ. Svo er það algjört lykilatriði að það er búið að klúðra málum þannig að það er ekkert traust úti í samfélaginu til þess að halda áfram sölunni á Íslandsbanka. Það á eftir að vinna mikla vinnu til þess að endurheimta það traust. Það er algjört lykilatriði sem hv. þm. Þorbjörg Sigríður Gunnlaugsdóttir kom inn á hér áðan, að við vitum ekkert hvort þessir tugir milljarðar skili sér inn líkt og gert er ráð fyrir á næsta og þarnæsta ári. Það er algjör lausung og lausatök á stjórn ríkisins og það er ekki gott.


Ræðumaður: Þorbjörg Sigríður Gunnlaugsdóttir

Heyr, heyr.Þingmaðurinn hefur orðið.Virðulegi forseti. Auðvitað er skiljanlegt að þingmenn Sjálfstæðisflokksins komi hér upp og láti sem ekkert sé. Staðreyndin er samt sú að eftir afsögn hæstv. fjármálaráðherra þá liggur hér fyrir eitt munaðarlaust fjárlagafrumvarp. Stærsta mál Alþingis á hverjum vetri er munaðarlaust vegna þess að —  það er munaðarlaust hér á Alþingi vegna þess að þið getið ekki svarað því hver er fjármálaráðherra þjóðarinnar. Salan á Íslandsbanka —  Salan á Íslandsbanka er í fullkominni óvissu, það myndast tugmilljarða gat í ríkisfjármálin og fjárlagafrumvarpið vegna stjórnfestu svokallaðrar og forystu Sjálfstæðisflokksins í þessum málaflokki. Þetta eru afleiðingarnar. Síðan er það auðvitað bara einhver einstaklega kreatíf lagatúlkun þegar þingmenn koma hér upp og láta eins og það hafi verið stórkostlega óvænt tíðindi að umboðsmaður Alþingis hafi komist að því að hér væri um lögbrot að ræða við söluna á Íslandsbanka. Þetta hefur verið kjarni gagnrýninnar allan tímann, fullkomlega fyrirséð niðurstaða, leyfðu mér að tala, hv. þingmaður, fullkomlega fyrirséð niðurstaða og það er aðeins í hugarheimi Sjálfstæðismanna þar sem þessi niðurstaða gat raunverulega komið á óvart.


Ræðumaður: Sigmar Guðmundsson

Herra forseti. Já, það er óneitanlega skrýtið að hér í óundirbúnum fyrirspurnatíma skuli sitja fyrir svörum fjármála- og efnahagsráðherra sem hefur í raun og veru ekkert um fjármál ríkisins og efnahag ríkisins til lengri tíma, til framtíðar að segja vegna þess að hann er að yfirgefa embættið eins og þekkt er. Það eru sennilega  rétt rúmlega 30 einstaklingar á Íslandi sem eru hissa á því að þessi úrskurður umboðsmanns Alþingis varð eins og hann varð. Það hefur verið talað um það í eitt og hálft ár að  þetta yrði hin augljósa niðurstaða í málinu.

Fimbulfambið í ríkisstjórninni, hringlandahátturinn er algerlega með ólíkindum. Það er verið að tala um að færa ráðherra á milli stóla og miðað við það hvað flokkarnir eru ósamstiga í þessu ríkisstjórnarsamstarfi þá vitum við ekkert hvert málaflokkar ríkisstjórnarinnar eru að fara núna á næstu vikum. Það liggur ofur einfaldlega  ekki fyrir. Þrátt fyrir að  allir hafi getað sagt sér — allir — að þetta yrði niðurstaðan í áliti umboðsmanns. Það er alger ringulreið í ríkisstjórn landsins. Menn vita ekkert hvort menn eru að koma eða fara. Og það er algerlega óboðlegt að bjóða upp á það að fyrir svörum eigi að sitja fjármála- og efnahagsráðherra sem er að yfirgefa stólinn og hefur ekkert um það að segja til framtíðar litið hvernig málum verður stýrt í því ráðuneyti sem þar er undir.


Ræðumaður: Þorbjörg Sigríður Gunnlaugsdóttir

Virðulegi forseti. Tíðindin af blaðamannafundi fjármálaráðherra voru auðvitað aldrei afsögn heldur bara hvaða ráðherrastóll biði hans. Eftir meinta afsögn tók ekki annað við en nýr dagur í Stjórnarráðinu og ný ráðherrastóll. Núverandi forsætisráðherra segir að hún treysti engum betur en Bjarna. Kannski hún taki þá undir það sem Sjálfstæðismenn segja núna í fjölmiðlum, að eðlilegast sé að Bjarni Benediktsson taki bara við stól forsætisráðherra. Rúmur sólarhringur var liðinn frá því að fjármálaráðherra greindi auðmjúkur frá afsögn sinni vegna lögbrota við sölu á Íslandsbanka þegar nánast allir þingmenn Sjálfstæðisflokksins höfðu mótmælt niðurstöðu umboðsmanns. Sólarhringsauðmýktinni var lokið. Og nú er fjármálaráðherra mættur hér í þingsal eins og ekkert sé. Flestum erfiðum málum ríkisstjórnar hefur hingað til lokið á þann hátt að forsætisráðherra hefur birst þjóðinni og sagt að það þurfi að læra af málinu, að hún þurfi af læra málinu, læra af mistökunum. En í þessu máli virðist lærdómurinn ætla að vera sá að fjármálaráðherra þurfi kannski bara að læra að verða utanríkisráðherra eða forsætisráðherra.


Ræðumaður: Þorgerður Katrín Gunnarsdóttir

Virðulegi forseti. Ég mæli hér fyrir máli fyrir hönd Viðreisnar sem lýtur að tillögu til þingsályktunar um samkeppnisúttekt á löggjöf og regluverki. Þetta er ein af þeim tillögum sem við höfum lagt fram, m.a. til að reyna að ýta undir aðhald í ríkisrekstri og einföldun regluverks sem á endanum hefur síðan m.a. áhrif til aukins hagvaxtar í íslensku samfélagi. OECD hefur m.a. bent á að ef við förum þessa leið sem við erum að tala um með slíkri samkeppnisúttekt og fylgjum henni geti það á endanum haft áhrif til hagvaxtaraukningar upp á 1–1,5%. Það munar um minna, ekki síst fyrir þjóðarbúskapinn þegar staðan er eins og hún er og fjárhagur ríkissjóðs ekki með allra besta móti. Þá skiptir máli að við leitum allra leiða til að gæta aðhalds í ríkisrekstri en líka hugkvæmni og höfum kjark í það að fara í einföldun á regluverki.

Fyrir hönd Viðreisnar er lagt til:

„Alþingi ályktar að fela forsætisráðherra að láta vinna heildstæða úttekt á löggjöf og regluverki hér á landi með hliðsjón af áhrifum á virka samkeppni á markaði. Við vinnuna verði leitað eftir samstarfi við Efnahags- og framfarastofnunina.“ — Við þekkjum hana undir OECD. — „Heimilt verði að skipta úttektinni í áfanga en henni skal að fullu lokið fyrir 1. júní 2025.“

Þessi tillaga hefur áður verið flutt og var síðast flutt á 153. löggjafarþingi. Við fyrri meðferð, og það er rétt að draga það fram, hafa borist jákvæðar umsagnir frá Félagi atvinnurekenda, Neytendasamtökunum, Samtökum atvinnulífsins, Samtökum ferðaþjónustunnar og Viðskiptaráði Íslands. Þessi tillaga er nú lögð fram að nýju óbreytt.

Öflugt og gott samkeppnisumhverfi stuðlar að auknum hagvexti og aukinni framleiðni, lægra verði og betri lífskjörum almennt. Rekstrarumhverfi sem auðveldar nýjum fyrirtækjum að takast á við þau sem fyrir eru á markaði og skapar tækifæri til vaxtar fyrirtækja á grundvelli samkeppnishæfni þeirra er nauðsynlegt fyrir neytendur og fyrirtæki, fyrir heimili landsins og fyrirtæki landsins. Það er gríðarlega mikilvægt að við verðum meðvituð um það hvaða þýðingu fyrir pyngju heimilanna í landinu raunveruleg samkeppni hefur.

Fjöldi rannsókna hefur sýnt að atvinnugreinar sem búa við meiri samkeppni uppskera meiri vöxt í framleiðni. Við þekkjum það að þær atvinnugreinar sem vaxa og búa við mikla samkeppni leiða af sér aukna hagsæld fyrir ekki bara fyrirtækin sjálf heldur heimilin í leiðinni. Fyrirtæki sem búa við hátt samkeppnisstig leggja meiri áherslu á framleiðni og að halda aftur af kostnaðarhækkunum en fyrirtæki á fákeppnismörkuðum. Við þekkjum það mjög vel hér á Íslandi að fyrirtæki á fákeppnismörkuðum eru ekkert endilega að halda aftur af kostnaðarhækkunum. Ástæðan er augljós, fyrirtæki á samkeppnismarkaði tekur verðmyndun af markaði og getur því ekki sjálfkrafa velt kostnaðarhækkunum út í verðlag. Þess í stað þarf að bregðast við með hagræðingaraðgerðum. Þau komast ekki upp með annað. Fyrirtæki í samkeppni þurfa að bregðast við með hagræðingaraðgerðum. Hins vegar getur fyrirtæki á fákeppnismarkaði eða í einokun auðveldlega velt slíkum kostnaðarhækkunum yfir á viðskiptavini sína sem eiga ekkert val um að leita annað. Þess vegna erum við í Viðreisn m.a. að draga fram mikilvægi þessarar þingsályktunartillögu, af því að við erum ekki síst búin að upplifa það á síðustu misserum, mánuðum og árum hvað fákeppni á markaði er dýr fyrir neytendur á Íslandi og á endanum fyrir heimilin. Við sjáum að við síðustu verðlagshækkanir hefur verðlag á innlendum matvörum hækkað hlutfallslega mest, þar sem fákeppnin er líka mest. Því er það raunverulegt hagsmunamál fyrir fyrirtækin en ekki síður fyrir heimilin í landinu að gera allt sem í okkar valdi stendur til að auka samkeppni og hagræðingu í rekstri á markaði, hvort sem er á einkamarkaði eða hjá hinu opinbera.

Þá er vert að draga það fram að óþarflega íþyngjandi regluverk eða rekstrarumhverfi sem ýtir undir fákeppni eða einokun getur reynst skaðlegt fyrir hagvöxt. Allt þetta regluverk, sem m.a. kemur frá þessari ríkisstjórn, er því skaðlegt fyrir hagvöxtinn. Þá sýna rannsóknir að aukin áhersla á samkeppni eflir nýsköpun. Fyrirtæki í virkri samkeppni fjárfesta frekar í rannsóknum og þróun en einokunarfyrirtæki. Einokunarfyrirtæki sjá ekki eins mikla hagsmuni í því af því að þau eru með einokun á markaði. Það er enginn þrýstingur á markaðnum til þess að fara í það að fjárfesta í rannsóknum og ákveðinni þróun. Markvissar aðgerðir stjórnvalda til að örva samkeppni auka því hagvöxt. Mér finnst svo brýnt að nefna, af því að þessi ríkisstjórn lafir enn og lafir væntanlega næstu mánuðina, að við höfum ekki ríkisstjórn í landinu sem hefur það nákvæmlega í huga að leggja til aðgerðir sem örva samkeppni og auka um leið hagvöxt. Með þeim aðgerðum sem hefur verið gripið til er frekar ýtt undir fákeppni eða hún fengið varðstöðu af hálfu þessarar ríkisstjórnar.

Það má einnig leiða líkur að því að aukin samkeppni hafi jákvæð áhrif á jöfnuð. Þetta er gríðarlega mikilvægt. Áhrif aukinnar samkeppni eru jákvæð á jöfnuð — fákeppni eða einokun er á kostnað almennings. Þetta eru gömul sannindi og ný þó að ekki vilji allir viðurkenna það. Við sjáum að fákeppni og einokun er á kostnað almennings í formi hærra vöruverðs, við sjáum það raunverulega í dag, en ávinningurinn af þessari fákeppni rennur til fárra, reyndar mjög fárra. Hinir fátækustu verða gjarnan verst úti ef skortur á samkeppni leiðir til hærra vöruverðs eða lakari gæða en ella. Að sama skapi sýna rannsóknir að þó svo að aukin samkeppni leiði oft af sér hagræðingu og fækkun starfa til skemmri tíma séu áhrifin til lengri tíma á atvinnustig ekki augljós. Að sama skapi leiði skortur á samkeppni og lágt framleiðnistig vegna þess oft til minni framleiðslu í hagkerfum og að sama skapi lægra atvinnustigs. Að okkar mati eru miklir hagsmunir fólgnir í því að við leitum allra leiða til að bæta samkeppni í landinu.

Þrátt fyrir ávinning öflugrar samkeppni fyrir fólk og fyrirtæki er hér á landi enn að finna fjöldann allan af samkeppnishindrunum í löggjöf og regluverki sem dregur úr samkeppni og skilvirkni í atvinnurekstri, hamlar nýliðun og leiðir á endanum til hærra verðlags fyrir neytendur. Það er í rauninni sama í hvaða atvinnugrein borið er niður, við getum alls staðar fundið í mismiklum mæli fjölda samkeppnishindrana hér á Íslandi og þetta eru heimatilbúnar reglur. Það er ekki einu sinni þannig að ein af röksemdunum m.a. fyrir því að við eigum ekki að ganga í Evrópusambandið sé að við getum gert þetta allt saman sjálf. Hvernig nýtum við frelsið okkar? Það er miklu frekar að við ýtum undir samkeppnishindranir heldur en að eyða þeim. Þannig notum við frelsið okkar og því dreg ég enn og aftur fram að þær breytingar sem hafa orðið á íslensku umhverfi þegar kemur að samkeppni og atvinnurekstri, þær reglur sem við höfum fengið m.a. í gegnum Evrópska efnahagssvæðið með EES-samningnum, hafa einmitt verið til hagsbóta fyrir neytendur og fyrirtæki. Þrýstingurinn hefur komið þaðan og regluverkið og brýnt þannig stjórnvöld hverju sinni til þess að halda vel á málum þegar kemur að samkeppni, en samt ekki nægilega vel. Við þurfum að gera miklu betur.

Ýmsir markaðir hér á landi búa enn við nokkuð óhindraða samkeppni en fjölmargir eru enn bundnir mjög verulegum samkeppnishömlum. Eins og ég sagði áðan er það mismikið en við getum alls staðar fundið einhverjar hömlur. Ekki síst má þar nefna til að mynda orkumarkaðinn, landbúnaðinn, innlenda matvælaframleiðslu af ýmsu tagi, heilbrigðis- og menntakerfi, fjármálamarkaðinn og svo mætti vafalítið áfram telja. Fákeppnin á fjármálamarkaði og tryggingamarkaði blasir við og það er hluti af því að við erum að upplifa og sjá mun hærri — ekki bara út af ákvörðun Seðlabankans — og mjög mikinn fjármálakostnað út frá fjármálafyrirtækjunum vegna þeirrar fákeppni sem hér ríkir. Við eigum að gera allt til þess að koma á meiri samkeppni á þeim markaði sem hefur ekki síst áhrif á pyngju heimilanna í landinu, sem er banka- og tryggingamarkaður.

Skýrt er að verðþróun vöruflokka sem ætla má að nokkuð virk samkeppni ríki um, bæði á innlendri framleiðslu og innflutningi, hafi hækkað minna en vísitala neysluverðs á undanförnum tveimur áratugum. Til samanburðar hefur verðlag á liðum þar sem samkeppni er lítil sem engin hækkað langt umfram vísitölu neysluverðs. Við erum, eins og ég gat um áðan, að sjá þessar tölur aftur og aftur. Við getum dregið út úr m.a. neysluvísitölu Hagstofunnar hvaða kostnaðarliðir það eru sem hafa hækkað umfram verðlag og það eru oftar en ekki þeir liðir sem eru verndaðir með fákeppnisreglum stjórnvalda. Á árunum 1997–2018 hækkaði t.d. verð á símaþjónustu og fötum og skóm aðeins um 15% samanborið við verð póstþjónustu sem hækkaði um 321%, þjónusta leigubifreiða hækkaði um tæp 260%, þetta er miðað við 2018, og heilbrigðisþjónusta hefur hækkað um tæp 230% á þessu tímabili.

Við flutningsmenn teljum að þetta gefi tilefni til að fram fari heildstæð úttekt á áhrifum laga og reglna á virka samkeppni. Það er mikill hvati fyrir okkur til þess að fara í þessa úttekt, þetta er nú ekki hættulegra en það. Mælum við eindregið með því að forsætisráðherra verði falin yfirumsjón með slíkri úttekt og að leitað verði samstarfs við Efnahags- og framfarastofnunina (OECD). Úttektina megi að sjálfsögðu vinna í áföngum en henni verði að fullu lokið fyrir 1. júní 2025. Nánari útfærsla verði þá í höndum hæstv. forsætisráðherra.

Þetta er mikið hagsmunamál. Þetta er eitt af því sem við höfum bent á þegar við höfum verið að tala um hagræðingu og sparnað í ríkisrekstri, að þessi mál verði strax tekin föstum tökum því að það getur leitt af sér ekki bara mikinn sparnað úti í atvinnulífinu heldur líka mikla hagræðingu fyrir ríkisvaldið að sjá það að einföldun regluverks geti skilað sér í auknum hagvexti fyrir allt þjóðarbúið í heild. Ég mæli því eindregið með því að þessi þingsályktunartillaga verði samþykkt, samfélaginu öllu til heilla.


Ræðumaður: Þorgerður Katrín Gunnarsdóttir

Virðulegur forseti. Ég vil þakka hv. þingmanni og fyrsta flutningsmanni þessarar þingsályktunartillögu, um viðurkenningu á þjóðarmorði á Armenum, fyrir prýðilega framsögu og fyrir það að draga fram hversu mikilvægt það er að við viðurkennum. Ég er á þessu máli og hef reyndar verið á þessu máli áður, en þegar ég var að fara yfir þau mál sem hafa verið lögð fyrir þetta þing  kom mér á óvart að sjá að við höfum ekki í gegnum tíðina náð að afgreiða þetta. Ég hef ekki skynjað pólitíska andstöðu hverrar ríkisstjórnar fyrir sig sem maður er búinn að upplifa hér á þingi. Ég kem hingað upp einfaldlega  til að segja — og við sjáum   hv. formann utanríkismálanefndar hér, sem ég sé að er líka  á málinu — að ég held að við eigum að einsetja okkur það að þetta mál verði klárað á þessu þingi og helst fyrir jól. Það væri mikill sómi að því, að við héldumst þar í hendur við ekki síst þau lýðræðislönd sem við sjáum að hafa nú þegar viðurkennt þjóðarmorð á Armenum. Þetta er gríðarlega mikilvægt að við viðurkennum og einmitt, eins og hv. þingmaður orðaði miklu betur, að við horfumst í augu við söguna,  lærum af henni, sama hversu miskunnarlaus  hún er, líka til að geta farið inn í framtíðina með lærdóminn líka að vopni og geta þá brugðist bæði fyrr við og af festu, sérstaklega þegar mannréttindi og lýðræði  eru í húfi. En ég vildi einfaldlega koma hingað upp til að þakka fyrir þessa fínu framsögu um leið og ég lýsi því yfir að ég mun einbeita mér að því að við tökum þetta mál fyrir, enda verður að segjast eins og er að það er ekki mikið af málum sem eru að koma frá hæstv. ríkisstjórn.


Ræðumaður: Sigmar Guðmundsson

Herra forseti. Það fer ekkert á milli mála að það ríkir lausung í stjórn landsins. Hér skortir alla stjórnfestu og það er eins og það hafi komið ríkisstjórnarflokkunum sérstaklega mikið á óvart í gær að neikvætt álit umboðsmanns um embættisfærslur hæstv. fjármálaráðherra yrði niðurstaðan. Þetta er samt sem áður það sem er búið að glymja í öllum fjölmiðlum, hjá öllum sem fjallað hafa um málið, m.a. stjórnarandstöðunni, frá því að málið kom upp á sínum tíma.

Nú er það auðvitað þannig, ef miðað er við fjölmiðla, að það íslenskasta af öllu íslensku virðist vera í uppsiglingu. Hér eru menn að axla ábyrgð á stórfelldu klúðri við það að selja ríkiseigur fyrir milljarðatugi, menn ætla að axla ábyrgð með því að gerast utanríkisráðherrar.

Ég vildi hins vegar fá að spyrja hæstv. forseta Alþingis um það, vegna þess að ég sé að það er gert ráð fyrir því að hæstv. fráfarandi fjármálaráðherra verði hér í óundirbúnum fyrirspurnatíma á morgun ásamt heilbrigðisráðherra og dómsmálaráðherra, hvort það sé þannig enn þá. Verður það þannig að hæstv. fjármálaráðherra sitji hér fyrir svörum í óundirbúnum fyrirspurnatíma á morgun?


Ræðumaður: Þorbjörg Sigríður Gunnlaugsdóttir

Virðulegi forseti. Nú er rúmur sólarhringur liðinn frá því að fjármálaráðherra greindi þjóðinni frá afsögn sinni vegna niðurstöðu umboðsmanns Alþingis um lögbrot hans við sölu á Íslandsbanka. Á þessum eina sólarhring hafa nánast allir þingmenn Sjálfstæðisflokksins mótmælt niðurstöðu umboðsmanns og segjast ósammála henni, ganga um eins og niðurstaðan hafi komið öllum stórkostlega á óvart. Stórkostlega óvænt að fjármálaráðherra sé vanhæfur þegar einkahlutafélag í eigu föður hans er meðal kaupenda í lokuðu útboði sem hann ber ábyrgð á.

Virðulegur forseti. Hér eru engin geimvísindi að baki. Málið er einfalt. En allan þann tíma sem vinnubrögð fjármálaráðherra við Íslandsbankasöluna  hafa verið gagnrýnd hefur forsætisráðherra t.d. staðhæft að undirbúningur fjármálaráðherra hafi verið í samræmi við lög en það hafi síðan verið bara framkvæmdin hjá öllum öðrum sem hafi klikkað. Og meira að segja eftir að umboðsmaður tilkynnti að hann væri að skoða málið hélt Katrín Jakobsdóttir áfram að tala svona. Yfirleitt passa ráðherrar sig á að tjá sig ekki um mál á meðan þau eru til skoðunar hjá eftirlitsaðilum, en í þessu máli gilti eitthvað annað þrátt fyrir að í bréfi umboðsmanns til fjármálaráðherra beri spurningar hans augljóslega með sér alvarleika málsins. Í bréfum umboðsmanns til fjármálaráðherra minnir hann fjármálaráðherra sérstaklega á hæfisreglur stjórnsýslulaga, segir að reglunum sé ætlað að koma í veg fyrir að ómálefnaleg sjónarmið við ákvarðanir verði niðurstaðan og stuðla að því að almenningur geti treyst stjórnvöldum. Umboðsmaður talar um að hann hafi ítrekað bent á mikilvægi þess að traust ríki um það þegar stjórnvöld ráðstafa eignum ríkisins. En þessu eru þingmenn Sjálfstæðisflokksins ósammála í dag, tala eins og ómögulegt sé að selja banka án þess að brjóta stjórnsýslulög.

Forseti. Það er liðinn sólarhringur og þingmenn hafa verið mjög snöggir að snúa staðreyndum málsins á hvolf, áliti umboðsmanns á hvolf. Eru hinir ríkisstjórnarflokkarnir sammála og samferða Sjálfstæðisflokknum á þessari vegferð?


Ræðumaður: Þorgerður Katrín Gunnarsdóttir

Virðulegi forseti. Í gær sagði fjármálaráðherra af sér í hálfkveðinni vísu. Almenningur reynir nú að botna vísuna. Forsætisráðherra sagði að þau fjármálaráðherra hefðu rætt málið frá öllum hliðum fyrir blaðamannafundinn í gær. Hvort formaður Framsóknarflokksins var á þeim fundi er ekki vitað. En er það virkilega svo að það var ekkert plan tilbúið? Forystufólk í ríkisstjórninni hafði a.m.k. fjóra daga til að undirbúa sig og ætlar að gefa sér núna eina fjóra daga í viðbót. Það er boðið upp á biðleiki þegar samfélagið þarf á forystu og stjórnfestu að halda. Á meðan heimilum og fyrirtækjum blæðir í vaxta- og verðbólgustormi þá eru skilaboð stjórnvalda til almennings svo vitnað sé til mbl.is, með leyfi forseta:

„Af þeim ástæðum ætla stjórnarflokkarnir að nota næstu dægur til þess að skerpa á aðaláherslum ríkisstjórnarinnar og efla liðsandann í stjórnarliðinu. Í því felst m.a. að reynt verður að kortleggja hvað það er sem veldur mönnum mestu hugarangri“ — vel að merkja, það er verið að tala um hugarangur stjórnarliðsins og ráðherra, ekki almennings — „og hvernig sefa megi þær áhyggjur „í hvelli“, eins og einn stjórnarþingmaður orðaði það.“

Þessi staða, virðulegi forseti, er ekki einkamál formanns Sjálfstæðisflokksins eða ríkisstjórnarinnar. Óvissa í stjórnmálum ýtir undir efnahagslegan óstöðugleika sem bitnar síðan á heimilum landsins og fyrirtækjum og það er ekki boðlegt á þessum tímum. Ríkisstjórnin getur ekki haldið að hún lifi í einhverjum hliðarveruleika eða tómarúmi við umheiminn. Það ríkir ringulreið og það er ákveðið neyðarástand núna í gangi. En það fyrsta sem ríkisstjórnin hugsar um er að tryggja sér sæti í björgunarbátnum. Almenningur skal gjöra svo vel að bíða rólegur á meðan stjórnin eflir liðsandann og kortleggur hvar hver eigi að sitja. Þetta er orðið það farsakennt að Dario Fo hefði ekki getað gert þetta betur.


Ræðumaður: Hanna Katrín Friðriksson

Herra forseti. Það eru stór og mikilvæg verkefni fram undan, verkefni sem skipta sköpum þegar kemur að velsæld þjóðar. Við höfum alla burði til að gera vel, alla burði til að auka velsæld á þann hátt að hún skili ekki eingöngu slíkri velsæld til núlifandi kynslóða heldur líka kynslóða framtíðarinnar. En tíminn vinnur ekki með okkur og verklagið gerir það sannarlega ekki heldur. Hér eru teknar ákvarðanir eftir fyrirframskilgreindum leiðum. Þær eru vel ígrundaðar og það er vel vandað til, og hvað gerist svo? Það er hikstað, tafið, endurskoðað og jafnvel bakkað, það er alla vega stoppað, bakkað svolítið aftur og mögulega stoppað aftur. Ég ímynda mér að margir telji eðlilega að ég sé hér að tala um almennt vinnulag ríkisstjórnarinnar, en ég er reyndar að tala um skilaboðin frá haustfundi Landsvirkjunar sem ég sat nú í morgun. Eftir stöðnun og vandræðagang síðustu ára ríkir einfaldlega óvissa um getu okkar til að standa við skuldbindingar í loftslagsmálum og til að standa undir orkuþörf ört vaxandi íslensks samfélags, óvissa um getu til að standa við það að framleiða græna orku fyrir fólkið okkar.

Svo var spurt á fundinum: Hvað þarf til að laga þetta? Svörin voru verulega skýr. Það þarf samstöðu og samstillt átak og það þarf að fara af stað. Það sem við þurfum allra helst á að halda núna er að hætta að láta allt snúast um átökin við ríkisstjórnarborðið. Við þurfum starfhæfa ríkisstjórn, við þurfum ríkisstjórn sem ræður við verkefnið sem hún hefur tekið að sér. Við þurfum ríkisstjórn sem einbeitir sér að alvarlegri stöðu í efnahagsmálum og tekur raunverulega utan um heimili landsins og við þurfum starfhæfa ríkisstjórn sem skilur stöðuna í orkumálum landsins og framkvæmir.


Ræðumaður: Hanna Katrín Friðriksson

Ég þakka hv. þingmanni aftur fyrir hugleiðingarnar og kannski bara stuttlega til að svara, af því að ég heyrði að í ræðu hér fyrr í kvöld kom þingmaðurinn inn á aðkomu sveitarfélaga eða nærsamfélagsins að slíkum áætlanagerðum: Ég er þeirrar skoðunar að það væri æskilegt að ná þeim að borðinu og ég bind vonir við að þegar það koma aðrar fjármögnunarleiðir, hvort sem það eru einhver notendagjöld, ef ég má leyfa mér að nota það orð, eða annað slíkt, þá sé komið tækifæri fyrir sveitarfélögin einmitt til að koma nær, því þá er fjármögnunin að einhverju leyti farin út úr þessum sal hér með ákveðnum ákvörðunum, þær eru rauntengdar nýtingu og annað slíkt. Ég held að það gæti einmitt verið ein leiðin til að ná þessu markmiði sem hv. þingmaður nefnir. Plagg um 15 ár fram í tímann verður óhjákvæmilega svolítið kosningaplagg og ef menn vita að stór fjöldi þeirra verkefna sem þar eru gerðar áætlanir um er ekki að fara að gerast hvort sem er þá eru menn kannski að leggja minni vinnu í nákvæma áætlunargerð hvort sem er. Þetta hangir svolítið á þessari spýtu. Ég held að það væri ein leið að endurskoða fjármögnunina.


Ræðumaður: Hanna Katrín Friðriksson

Frú forseti. Nú eigum við að fara að tala um krónuna. Nei, að öllu gamni slepptu þá er það auðvitað alveg rétt að það er býsna sérstakt að vera að gera áætlanir, verkáætlanir í samgönguáætlun með öðru, þetta er nú líklega einna helst hér, til lengri tíma litið, og vera svo að vinna fjárlög frá ári til árs og svo þessa tiltölulega nýtilkomnu fjármálaáætlun til fjögurra ára sem engu að síður hefur frá fæðingu, 2015, 2016, vegna alls konar utanaðkomandi þátta, tekið breytingum örar en hún hefði þurft að gera. Þetta fer svolítið illa saman. Ég ætla samt ekki að segja hér að værum við með stöðugri gjaldmiðil þá væri þetta ekki reyndin, að þá næðum við þessu öllu í gegn. En ég hef hins vegar þá bjargföstu skoðun að af því að við höfum svo lengi sem elstu menn muna búið við mjög sveiflukenndan gjaldmiðil sem hefur kennt okkur, og það er eiginlega bara í vöðvaminninu á okkur, og áætlanir eru mjög ólíklegar til að standast þá er það farið að hafa ákveðin áhrif á hvernig við umgöngumst akkúrat þessar títtnefndu áætlanir. Þannig að agaleysið er eiginlega orðinn svolítill fylgifiskur okkar. Við búumst alltaf við að eitthvað gerist. Það er svolítið þannig.

Síðan er þessi umræða sem hv. þingmaður var með, að koma með svona plagg og af því að það er búið að ákveða það hér á þingi, í þingsályktunartillögu til 15 ára, að fara í þessar framkvæmdir þá eigi það standa, ef ég skildi hann rétt. Það er öllu flóknara í framkvæmd og við værum nú býsna fljót að þurrausa ríkissjóð langt fram í tímann ef það væri þannig, auðvitað þarf að bregðast við. En þetta er eilífur línudans. Það er engin spurning.


Ræðumaður: Hanna Katrín Friðriksson

Frú forseti. Mig langar eiginlega að byrja á því að taka undir þau orð hv. þm. Líneikar Önnu Sævarsdóttur þegar hún sagði hérna áðan að  samgönguáætlun snerist ekki raunverulega bara um samgöngur heldur hefði áhrif á svo fjölmarga aðra þætti í daglegu lífi fólks; öryggi, heilsu, loftslag o.s.frv.

Ég var að koma til landsins núna eftir tveggja daga fund, vinnufund á vegum Norðurlandaráðs þar sem ég er fulltrúi Íslands í vinnu sem lýtur að því að taka ákvörðun um að gera tillögu um hvort taka eigi upp og endurskoða Helsingforssáttmálann, sem hinn formlegi samningur um samstarf Norðurlandanna sem Norðurlandaráð  hvílir á. Þar hefur eðli málsins vegna töluverð áhersla verið lögð á öryggis- og varnarmál vegna þeirra tíma sem við lifum nú og vegna þess að það er ekkert um það í sáttmálanum. En það hefur líka töluvert púður farið í að ræða akkúrat um samgöngumál í þessari víðu mynd og hvort ástæða sé til að forma slíka samvinnu á vettvangi Norðurlandaráðs og norrænu ráðherranefndarinnar enn frekar. Það er engin niðurstaða komin í það, ég nefni þetta bara hér til að árétta hvað þetta er gríðarlega mikilvægur málaflokkur.

En það er samgönguáætlunin hérna núna og við stöndum kannski frammi fyrir því, eins og hefur verið komið inn á í fjölmörgum ræðum hér í dag sem ég hef aðeins náð að renna yfir, að í fyrsta lagi ríkir töluverð óvissa um fjármögnunina. Það er auðvitað stóra spurningin og verður vinna þingsins, umhverfis- og samgöngunefndar með ráðherra í ríkisstjórn og svo í tengslum við fjárlagavinnu og í tengslum við fjármálaáætlun  og bara næstu árin, að búa svo um hnútana að þessi ágæta áætlun, sem er unnin býsna þétt og reynt er að taka tillit til fjölmargra þátta,  nái framgangi, af því að eins og hér hefur komið fram hafa margir þingmenn lýst yfir vonbrigðum með það að áður samþykktar framkvæmdir hafi ekki raungerst vegna skorts á fjármunum. Við vitum jú öll að þetta eru gríðarlegir peningar sem fara í þessar framkvæmdir.

Kollegar mínir  úr hinum ýmsu kjördæmum hafa eðli málsins vegna fjallað um þau mál sem helst brenna á fólki í þeirra heimabyggð, hvort sem um er að ræða Vestfirði eða Austurland eða Suðurland. Listinn er auðvitað gríðarlega langur og það er erfitt að segja að eitthvert svæði sé undanskilið því að þar er brýn þörf á einhverjum úrbótum, annars vegar vegna þess að það hefur skort á uppbyggingu innviða, verkefnin hafa verið neðarlega í forgangsröðinni eða þá að dreifing ferðamanna og aukið álag þeirra vegna hefur breytt myndinni tiltölulega hratt.

Mig langar hins vegar sem þingmaður Reykvíkinga, og kemur svo sem ekki á óvart, að beina sjónum að höfuðborgarsvæðinu og þá t.d. sáttmálanum sem fær nú aðeins pláss í þessari áætlun. Samtök sveitarfélaga á höfuðborgarsvæðinu gera athugasemd við það að ekki fer mikið fyrir umfjöllun um borgarlínu í þeim fimm markmiðum sem samgönguáætlunin markar stefnu um. Þar er t.d. talað um að þróun samgangna mæti þörfum samfélagsins þar sem áhersla er á umhverfis- og loftslagsmál. Þar kemur borgarlína sterkt inn. Hún kemur sterkt inn í annan þátt sem lýtur að breyttum ferðavenjum, nýsköpun og þróun í samgöngumálum, þannig að hún  uppfyllir eiginlega — og öryggi og fækkun slysa held ég að sé nú ósköp auðvelt að tengja við þetta líka. Þannig að borgarlínan er  ein sú nýjung sem á eftir  að skipta sköpum í bætingu í samgöngumálum okkar.

Því tengt er líka gerð athugasemd við það og margir sakna, að lög um flýti- og umferðargjöld hafa ekki verið lögð fram á Alþingi. Þau eru náttúrlega nátengd þessu og eins og komið hefur verið inn á hérna vantar skýra sýn á hvaða fjármögnunarleiðir, ekki bara í fjármögnun samgöngusáttmálans heldur í fjölmörg verkefni víða um landið og það er mikilvægt að ná niðurstöðu í þau mál.

Samgöngusáttmálinn er auðvitað sameiginlegt mál allra sveitarfélaga á höfuðborgarsvæðinu, ekki bara Reykvíkinga. Þetta er mikilvægur sáttmáli, löngu tímabær, og það er óþarfi að fjölyrða um það  af hverju þessi mál hafa setið á hakanum hér, það var bara ákvörðun sem tekin var á sínum tíma, eins og ég ítreka enn og aftur. Ekkert landsvæði er of vel haldið í þessum málum og sú ákvörðun var einfaldlega tekin á sínum tíma að byggja upp ákveðna þætti hér á höfuðborgarsvæðinu, almenningssamgöngurnar fyrst og fara svo í stofnvegaframkvæmdir og annað slíkt. En þessi sáttmáli er sem sagt til að mæta þessum áskorunum sem við stöndum frammi fyrir vegna aukins umferðarþunga á höfuðborgarsvæðinu öllu og svo vegna loftslagsbreytinga. Borgarlínan, sem er orðið verulegt bitbein af ýmsum ástæðum — það gleymist stundum í þeirri umræðu að borgarlínan eins og við erum að horfa á núna er málamiðlun. Það er málamiðlun margra hugmynda sem fram komu. Þannig að þegar menn tala um að hún sé of dýr og of viðamikil og stór og að hægt sé að gera þetta betur og ódýrara og einfaldara og hvað ekki, þá þarf kannski að skoða þá heildarmynd, vegna þess að hugmyndafræðin byggir eingöngu á því að það sé hugsað um þessar samgöngur á svæðinu sem heildstætt kerfi allra sem vilja komast á milli og að eitt útiloki ekki annað.

Vissulega hefur samgöngusáttmálanum verið gagnrýndur fyrir kostnaðaraukningu og þar spilar ýmislegt inn; áætlanagerð hefur ekki verið fullnægjandi í upphafi eins og gerist oft, aðstæður hafa breyst, það er verðbólga, það er kostnaðarauki, einhver verkefni hafa stækkað, þau hafa ekki bara orðið dýrari, þau hafa stækkað o.s.frv., en engu að síður standa þessi verkefni fyrir sínu. Ég verð að segja, af því að ég veit að hæstv. samgönguráðherra hefur setið undir ja, gagnrýni á sáttmálann frá samstarfsfólki sínu í Sjálfstæðisflokknum, að ég vona að það verði ekki til þess að það sé of langt gengið í því að fresta framkvæmdunum af því að það væru virkilega bagalegar fréttir.

Sú vísa er heldur aldrei of oft kveðin að í borgum þar sem almenningssamgöngur eru í hávegum hafðar, þar sem þær þjóna þörfum íbúanna,  eru bílstjórar einkabílanna líka ánægðir. Það liggur einfaldlega í hlutarins eðli og er einfaldlega stórfurðulegt að þurfa að endurtaka þetta aftur og aftur. Ef vel ætti að vera myndu almenningssamgöngur á landsvísu skipa heiðurssæti í samgönguáætlun stjórnvalda, hvort sem það er til fimm ára eða 15 og ég trúi því reyndar að sú verði raunin þegar fram í sækir. Þetta hefur áhrif á atriði á borð við val á búsetu, val á samgöngumáta, á umferðarþunga, umferðaröryggi og síðast en ekki síst á markmið okkar í loftslagsmálum og þetta er allt saman nátengt. Þetta eru allt áskoranir sem samhliða áskorunum í heilbrigðismálum eru stærstu og mikilvægustu verkefnin sem ríkisstjórnir okkar tíma standa frammi fyrir og verður ekki slitið í sundur hvert frá öðru.

Ég ætla ekki að hafa meiri orð um þetta plagg að sinni, óska hv. umhverfis- og samgöngunefnd velfarnaðar í sínum störfum og vona að þau störf falli vel saman með þeim sem sýsla með fjármálin og við sjáum metnaðarfull markmið okkar raungerast í þessu sambandi.


Ræðumaður: Elva Dögg Sigurðardóttir

Virðulegur forseti. Afsögn fjármálaráðherra eru stórar fréttir en þær mega ekki varpa skugga á þau mikilvægu málefni sem ráðuneytið hefur með höndum. Mig langar til að nota þetta tækifæri og hvetja hvern þann sem tekur við embættinu til að taka á þeim af festu. Í síðustu viku var sýning opnuð undir nafninu Mennt var máttur, í samstarfi við Landssamtök íslenskra stúdenta og Bandalag háskólamanna. Sýningin stendur enn yfir og ég hvet fólk til að mæta á hana. Hún varpar skýru ljósi á slæma stöðu námslánakerfisins og hvert Ísland stefnir ef Menntasjóður námsmanna verður áfram undirfjármagnaður. Í viðtali í tengslum við sýninguna benti Alexandra Ýr van Erven, forseti LÍS, á þá staðreynd að vextir á verðtryggðum námslánum eru 4% en vextir á verðtryggðum húsnæðislánum oft 2–3%. Með öðrum orðum erum við að stefna ungu fólki í skuldir á mun verri kjörum en bjóðast öðrum í samfélaginu. Á sama tíma búa 14–17% íslenskra háskólanema við fæðuóöryggi sem stafar í langflestum tilvikum af fjárhagslegum aðstæðum nemenda.

Ég þarf ekki að fara mörgum orðum um það hversu skaðlegur fæðuskortur getur verið heilsu fólks. Ofan á þetta leggst vaxtaumhverfi sem ungt fólk býr við eftir að námi lýkur. Hvernig á ungt fólk að koma sér þaki yfir höfuðið, hefja lífið og stofna fjölskyldu í þessu umhverfi? Þetta er eitt af þeim verkefnum sem ríkisstjórnin hefur alveg gleymt að takast á við. Námslánakerfið okkar er tæki til að fjárfesta í mannauði og menntun, að tryggja ungu fólki fullnægjandi kjör er fjárfesting í tækifærum framtíðarinnar sem felur í sér ábata fyrir allt samfélagið. Áherslur ríkisstjórnarinnar endurspegla ekki þessa fjárfestingu. Ég vona innilega að næsti fjármálaráðherra muni standa með námsfólki og tryggja þeim fullnægjandi kjör og tækifæri til framtíðar. Við þurfum ríkisstjórn sem setur hagsmuni stúdenta hærra í forgangsröðun.


Ræðumaður: Þorgerður Katrín Gunnarsdóttir

Virðulegi forseti. Það eru auðvitað ákveðin tíðindi í pólitíkinni. Það sem gerðist í þessu máli sem við höfum verið að ræða hér í dag er að þingið virkaði. Stjórnarandstaðan virkaði og náði að knýja í gegn rannsóknir og skoðun á bankasölunni. Stjórnarflokkarnir vildu á kunnuglegan hátt sópa þessu undir teppið, eins og við þekkjum með ýmsar skýrslur, en núna liggur þetta fyrir og ummæli og viðbrögð þingmanna stjórnarflokkanna eru ekkert endilega í góðu ljósi í dag. En af þessu verðum við að læra, allt þingið og ekki síst ríkisstjórnarmeirihlutinn. Við sjáum að við afdráttarlausri niðurstöðu umboðsmanns Alþingis, sem bendir einmitt á að farið var á svig við hæfisreglur stjórnsýslulaga, bregst hæstv. fjármálaráðherra. Það er skiljanleg ákvörðun, rétt ákvörðun, skynsöm ákvörðun og hún er virðingarverð.

Mér finnst pólitíkin stundum vera svo áhugaverð. Hér í þinginu í gær, undir sérstakri umræðu um sölu ríkiseigna, benti ég á að það væri mikilvægt fyrir ríkissjóð að halda áfram sölunni á Íslandsbanka. Fjármál ríkisins gera ráð fyrir þessu til að reyna að lækka skuldir ríkissjóðs og vaxtagjöldin til að byggja upp innviði. En ég benti líka á að málið væri í ákveðinni sjálfheldu vegna þess vantrausts sem ríkir, aðallega í garð Sjálfstæðisflokksins, við sölu ríkiseigna. Sjálfstæðisflokkurinn ræður ekki við sölu ríkiseigna en við verðum samt að halda áfram sölunni á Íslandsbanka að mínu mati, m.a. til að rétta af fjármál ríkisins. Þess vegna lagði ég til í gær að málið og forræði þess yrði fært yfir til forsætisráðherra eða viðskiptaráðherra. En það sem við þurfum allra helst á að halda er að hætta að setja svona mikla orku í innanbúðarátökin við ríkisstjórnarborðið. Við verðum að átta okkur á því að erfiðar kjaraviðræður eru fram undan. Við þurfum ríkisstjórn sem virkar og er starfhæf, sem einbeitir sér að alvarlegri stöðu í efnahagsmálum og fer raunverulega að taka utan um heimilin í landinu.


Ræðumaður: Elva Dögg Sigurðardóttir

Virðulegi forseti. Ég þakka hæstv. ráðherra fyrir svörin. Nú vitum við hvernig þjónustan er í kerfinu þegar biðlistarnir eru langir og marga vantar aðstoð og þegar klippt er af þjónustu ungmennis með svona afgerandi hætti getur það aukið á kvíða og vanlíðan sem getur haft keðjuverkandi áhrif. Ég bara fagna því svörum hér en vona að það verði lögð enn meiri áhersla á þetta.


Ræðumaður: Elva Dögg Sigurðardóttir

Virðulegi forseti. Ég fagna því að við erum hér að samþætta þjónustu en mig langar að færa umræðuna aðeins annað. Ég þekki það persónulega að hafa þurft á ákveðnum tímapunkti á mínum unglingsárum að sækja mikla aðstoð og þjónustu hjá hinu opinbera. Um leið og ég varð 18 ára fékk ég sent heim bréf í pósti þess efnis að þar sem ég væri orðin fullorðin þá ætti ég ekki lengur rétt á aðstoðinni sem ég var að nýta mér og hafði fengið árin á undan. Í stuttu máli sagt sem unglingur í mikilli vanlíðan á þeim tímapunkti upplifði ég mikla hræðslu og líka reiði því mér fannst eins og kerfið væri að bregðast mér, það hafði aðstoðað mig, og svo bara bless og búið á einni nóttu.

Því langar mig að spyrja hæstv. mennta- og barnamálaráðherra: Hvað verður um þessa einstaklinga í dag? Hvað gerist hjá þeim ungmennum sem þegið hafa þjónustu frá stofnunum ríkisins vegna fjölbreyttra ólíkra áskorana þegar þau ná 18 ára aldri? Hvað verður um þá einstaklinga sem þurfa á þjónustunni að halda? Hefur einhver vinna farið í það að grípa þá einstaklinga og hvar er sú vinna þá stödd? Og ef ekki, deilir ráðherra þeirri skoðun minni að nauðsynlegt sé að gera slíkt?


Ræðumaður: Sigmar Guðmundsson

Frú forseti. Þegar rætt er um það hvaða ríkiseigur eigi að selja og hvernig ráðstafa eigi fjármunum er ágætt að hafa nokkrar tölur í huga, það skerpir aðeins á samhenginu. Vaxtagjöld ríkisins eru óheyrileg, 110 milljarðar kr. á næsta ári. Klúðrið vegna Íbúðalánasjóðs mun mögulega kosta ríkið um 200 milljarða kr. og útgjöld ríkisins hækkuðu um 130 milljarða á milli fjárlaga. Þetta eru svakalegar tölur. Íslenska ríkið greiðir hlutfallslega meira í vexti en flestar þjóðir í kringum okkur, jafnvel þótt mörg ríkjanna skuldi mun hærri fjárhæðir. Ástæðan fyrir lakari vaxtakjörum ríkisins er að sjálfsögðu gjaldmiðillinn. Hins vegar er afar brýnt að lækka skuldastöðuna til að koma í veg fyrir þessi svimandi háu vaxtagjöld.

Að mínu mati er afar mikilvægt að selja eftirstandandi hlut ríkisins í Íslandsbanka og nota fjármunina til að greiða niður skuldir og eftir atvikum byggja upp innviði. Það er vissulega mikið vantraust í gangi gagnvart frekari eignasölu ríkisins vegna þess hversu mislagðar hendur ríkisstjórninni hafa verið við sölu á ríkiseigum en kannski væri hægt að efla traustið með því að koma því þannig fyrir að Sjálfstæðisflokknum yrði ekki treyst fyrir að hafa yfirumsjón með ferlinu heldur yrði því frekar komið yfir til hinna tveggja stjórnarflokkanna. Það er a.m.k. hugmynd sem vel þyrfti að ræða. Ég er sjálfur þeirrar skoðunar að það séu engin sérstök rök fyrir því að ríkið haldi á eignarhlut sínum í Landsbankanum. Það sama ætti að gilda um hann og Íslandsbanka. Þetta er eign sem við eigum að selja á næstu árum og við eigum að nota fjármagnið til að grynnka á skuldum og efla innviði. Og þetta er algjört grundvallaratriði. Það gengur ekki að selja verðmætar eignir, fá fyrir það einskiptistekjur en nýta þær síðan í almennan rekstur ríkissjóðs. Ferlið við slíka sölu þarf að vera opið og gagnsætt. Lindarhvolsleiðin og leyndarhyggjan þarf að víkja til að landsmenn skilji og skynji að sanngirni og jafnræði skiptir mjög miklu máli, ekki síður en bara hæsta verð. Ríkisstjórn sem ber ekki virðingu fyrir því að hér þurfi að ríkja traust á fjármálamarkaði endar á því að verða sjálf rúin trausti. Sala ríkiseigna þarf að vera í þágu almennings en ekki útvalinna.


Ræðumaður: Þorgerður Katrín Gunnarsdóttir

Virðulegi forseti. Það skiptir miklu máli að fara vel með opinbert fé og tryggja þannig nauðsynlega þjónustu og treysta innviði fyrir fólkið í landinu og út á það gengur samfélagið og í rauninni pólitíkin líka. Báknið hefur hins vegar aldrei verið stærra og á því ber Sjálfstæðisflokkurinn fyrst og fremst ábyrgð. Þess vegna er vel við hæfi að ritari flokksins fái hér tækifæri til að ræða við sjálfan formann flokksins.

Það eru tveir punktar frá okkur í Viðreisn. Við teljum mikilvægt að halda áfram að skoða sölu ríkiseigna þannig að það sé alveg skýrt. Við styðjum samt ekki sölu Landsvirkjunar eins og umræða hefur verið um innan Sjálfstæðisflokksins, m.a. af hálfu eins ráðherra, og allra síst meðan Sjálfstæðisflokkurinn kemur endalaust í veg fyrir það að við komum inn almennilegu auðlindaákvæði í stjórnarskrá. Hitt atriðið er síðan að það er mikilvægt að við höldum áfram að selja ríkiseigur sem við teljum að ríkið þurfi ekki að eiga eða vesenast í, þar með talið Íslandsbanka, m.a. til þess að greiða niður skuldir, minnka vaxtagjöld og byggja upp innviði. En við vitum að áframhaldandi sala á Íslandsbanka er í sjálfheldu, ekki bara vegna innanbúðarátaka við ríkisstjórnarborðið heldur ekki síður vegna þeirrar tortryggni og þess vantrausts sem ríkir hjá almenningi í garð þess söluferlis sem síðast var og í garð Sjálfstæðisflokksins þegar kemur að þessum málum. Við teljum í því ljósi mikilvægt fyrir áframhaldandi sölu á Íslandsbanka að flytja forræði málsins, söluferli málsins, yfir til hæstv. viðskiptaráðherra eða hæstv. forsætisráðherra. Viðreisn leggur mikla áherslu á að þetta söluferli verði klárað en við gerum okkur líka grein fyrir því að tortryggnin úti í samfélaginu rýrir traust á sjálfu ferlinu. Þess vegna þurfum við að breyta um leikskipulag og fela annaðhvort hæstv. viðskiptaráðherra eða hæstv. forsætisráðherra málið.


Ræðumaður: Þorgerður Katrín Gunnarsdóttir

Virðulegi forseti. Ég átta mig ekki alveg á svarinu. Spurningin var einföld: Er hæstv. forsætisráðherra tilbúinn til þess að taka boltann þar sem Vilhjálmur Birgisson, formaður Starfsgreinasambandsins gaf hann? Er hæstv. ráðherra tilbúinn, m.a. út af hagsmunatengslum við íslenskt samfélag, að reyna svolítið að slíta á þau tengsl, taka þann bolta og láta erlenda sérfræðinga skoða kosti og galla þessa? Eða er hæstv. forsætisráðherra að bíða eftir grænu ljósi frá Samtökum atvinnulífsins? Eftir hverju er forsætisráðherra að bíða hvað þetta svar varðar? Ég óska eftir því að hæstv. forsætisráðherra svari þessu.

Ég er hins vegar alveg sammála hæstv. forsætisráðherra um að við þurfum að skoða þetta heildstætt. Við þurfum að skoða heildarmyndina. Það er nákvæmlega það sem við í Viðreisn höfum lagt áherslu á, að taka einmitt næsta skref, að þora að taka næsta skref við að skoða myndina. Annað er uppgjöf stjórnmálanna; að segja að það sé ekki tími núna, að þetta sé erfitt og þetta sé snúið. Við þekkjum öll þessa ræðu. Við þurfum að fara lengra. Ég vil minna á að Vinstri græn hafa ályktað um það einu sinni að treysta þjóðinni fyrir því að taka næsta skref. Við skulum fara þangað því að það er lykillinn að því að skoða heildarmyndina og skoða öll þessi mál heildstætt í þágu þjóðarinnar.


Ræðumaður: Þorgerður Katrín Gunnarsdóttir

Virðulegi forseti. Það eru allir bókstaflega að tala um krónuna þessa dagana og það skiptir ekki máli hvert við í Viðreisn fórum í kjördæmaviku, við vorum ávallt hvött áfram til að tala meira og hærra um þetta risastóra hagsmunamál heimilanna og fyrirtækjanna í landinu, þetta raunverulega jafnréttismál fyrir samfélagið. Verkalýðshreyfingin er að gefast upp á krónunni, bændur eru að gefast upp á krónunni og þeim háa fjárfestingarkostnaði sem hamlar m.a. nýliðun í greininni. Það er langt síðan að stærstu fyrirtæki landsins gáfust upp á krónunni og fóru að gera upp í erlendri mynt, skiljanlega, og fólkið okkar er að gefast upp á þessum endalausu sveiflum. Það voru skilaboðin, aftur skiljanlega, því að þetta þarf ekki að vera svona, virðulegur forseti.

Þessu hagvaxtarskeiði er nefnilega ekkert að ljúka. Það er verið að spá 6% vöxtum, alla vega til ársloka 2025. Það þýðir a.m.k. um 9% í húsnæðislánum og unga fólkið okkar er fast í þessari gildru. Ríkisstjórnin er ekki að bjóða unga fólkinu okkar og barnafjölskyldum upp á að geta fjárfest í eigin húsnæði næstu árin.

Á dögunum sagði hæstv. forsætisráðherra að upptaka evru leysi ekki öll vandamál Íslands og það þurfi að skoða málin heildstætt. Ég er sammála forsætisráðherra í því enda höfum við í Viðreisn lagt lykiláherslu á það að skoða heildarmyndina. Ég vil fagna þessu sérstaklega enda er þetta lykilforsenda fyrir því að við getum skoðað kosti og galla þess að halda krónunni eða henda henni. Vilhjálmur Birgisson, formaður Starfsgreinasambandsins, hefur m.a. lagt það til að erlendir óháðir aðilar verði fengnir til að kanna kosti og galla við að taka upp nýjan gjaldeyri. Ég sé ekkert því til fyrirstöðu. Þess vegna vil ég spyrja hæstv. forsætisráðherra hvort hún vilji og sé reiðubúin til að taka boltann núna og koma á skoðun erlendra aðila sem gætu skoðað m.a. kosti og galla fyrir okkur Íslendinga við að taka upp nýjan gjaldmiðil.


Ræðumaður: Sigmar Guðmundsson

Frú forseti. Ég þakka hv. þm. Birni Leví Gunnarssyni fyrir. Já, það er vissulega galli á kerfi ef það getur hrunið við möguleg kosningaúrslit þó að þau séu kannski ekkert sérstaklega líkleg.

En mig langaði að spyrja hv. þingmann líka um annað. Ef það er eitthvað viðkvæmt í íslenskri pólitík þá er það auðvitað það hvernig við gætum að hinum dreifðari byggðum landsins. Þetta er oft alveg svakalega erfið umræða á Íslandi, hún er tilfinningahlaðin. Það er auðvitað þannig að mörg byggðarlög hafa verið að horfa upp á fólksflótta lengi og hafa ekki náð sér almennilega á strik á síðustu áratugum. Menn hafa nefnt þar auðvitað ýmsa hluti til sögunnar sem ég ætla ekki að rekja hér en a.m.k. er þetta auðvitað tilfinningalegt sjónarmið og raunverulegt sjónarmið sem við þurfum að taka tillit til þegar við erum að jafna aðstöðumuninn í kosningum á milli kjósenda eftir því hvar þeir búa. Mig langaði að spyrja hv. þingmann um það hvort honum finnist ekki vel hægt að ná fram einhverjum almennum sjónarmiðum um öflugri byggðir úti á landi án þess að það þurfi að ganga svona langt í því að skerða mannréttindi fólks á höfuðborgarsvæðinu umfram það sem gengur og gerist úti á landi. Getum við ekki vel tryggt jafnara vægi atkvæða á landsvísu á milli kjördæma og jafnframt haldið í heiðri kröfunni um það að við viljum hafa öfluga búsetu um landið allt? Þurfum við að tryggja búsetu um landið allt með svona róttæku inngripi inn í mannréttindi eins og við erum að gera núna í kosningalögum?


Ræðumaður: Sigmar Guðmundsson

Frú forseti. Ég þakka hv. þm. Birni Leví Gunnarssyni fyrir ræðuna og áhugavert að heyra það sem þingmaðurinn fór hérna yfir. Ég ætla að lýsa því yfir hérna sömuleiðis að ég hygg að það hefði verið ansi erfitt að mynda ríkisstjórn þessara þriggja flokka með eins manns meiri hluta. Ég er ekki viss um að menn hefðu verið neitt sérstaklega æstir í þá vegferð. Engu að síður hefði það þó a.m.k. verið meiri hluti. Ég ætla hins vegar að nefna þessa ríkisstjórn sem minn flokkur sat í um nokkurra mánaða skeið, ríkisstjórn Bjartrar framtíðar, Viðreisnar og Sjálfstæðisflokksins. Auðvitað er þetta viðkvæmt eins og hv. þingmaður var að fara yfir með hverjir setjast á þing fyrir flokkana og ekki. Við þekkjum þá umræðu náttúrlega mjög vel úr Borgarnesmálunum öllum sem komu upp eftir síðustu kosningar og jöfnunarhringekjan fór af stað og allt það, þekkjum það mætavel. Þetta er viðkvæmt og eðlilegt að menn vilji standa vörð um sín réttindi í því.

Hitt er síðan annað að þegar við erum með kosningakerfi sem beinlínis leiðir til þess að það sé hægt að mynda ríkisstjórn sem ekki hefði annars verið hægt að mynda — það fengu sem sagt þrír flokkar, minn flokkur þar á meðal, að stýra landinu hér í tæpt ár án þess að það sé hægt að réttlæta það með neinum sanngirnisrökum vegna þess að þarna var vægið milli flokkanna ekki rétt. Mig langaði bara að spyrja hv. þingmann um það. Þessi talnaleikfimi, þegar þetta í sjálfu sér skiptir ekki neinu máli, fer svolítið niður fyrir radarinn, en þegar þetta farið að snúast raunverulega um það hverjir hafa umboð til þess að stjórna saman landinu þá hlýtur það að árétta svolítið sterkt fyrir okkur að við verðum að breyta þessu þannig að við getum a.m.k. gengið úr skugga um að það sé eðlilegt umboð sem viðkomandi ríkisstjórn hafi til að stjórna landinu.


Ræðumaður: Sigmar Guðmundsson

Frú forseti. Ég þakka hv. þm. Stefáni Vagni Stefánssyni fyrir. Já, ég ætla bara að taka undir það. Ég ætla að vona að ef við berum gæfu til þess að fá svolítið góða og þroskaða umræðu um þetta hérna í þingsal og inni í þeim þingnefndum sem undir eru — þ.e. ef ríkisstjórnin sýnir á spilin, hún hefur ekki gert það enn þá þó að það sé kveðið á um þetta í stjórnarsáttmála — þá verði mjög rækilega passað upp á hvers kyns byggðasjónarmið.

Við erum ósammála um margt í þessum þingsal oft á tíðum. En ég held að við séum öll sammála um það grundvallaratriði að það sé góð og öflug byggð hringinn í kringum landið. Við viljum ekki sjá byggðunum blæða út, engum. Við höfum hins vegar örugglega áherslumun um það hvernig við hugsum um þessa hluti og þessi sjónarmið sem hv. þingmaður nefnir sérstaklega til sögunnar eiga svo sannarlega að vera partur af þessari vinnu, enda eru þau í sjálfu sér rökstuðningurinn fyrir misvæginu fyrir það fyrsta, þannig að það hlýtur auðvitað eðli máls samkvæmt að koma þannig til.

Ég ætla þá bara að nota tækifærið hér og brýna ríkisstjórnina til þess að sýna á spilin í þessari vinnu. Það er ekki nóg að setja einhver markmið á blað í stjórnarsáttmála ef síðan á ekkert að vinna áfram með það. Þetta frumvarp er auðvitað góðra gjalda vert til að hefja þá vinnu ef ríkisstjórnin vill ekki gera það sjálf með sínu eigin máli. En ég árétta það sem ég sagði hérna áðan: Jafnvel þótt menn komist ekki í þá vinnu að eða það náist ekki samkomulag um það að jafna vægi atkvæði meira eftir búsetu þá yrði alger grundvallarhneisa ef þingið gæti þó a.m.k. ekki tryggt að þingmannatala flokkanna sé í samræmi við það sem úrslit kosninga hverju sinni segja okkur til um. En auðvitað eigum við að lagfæra bæði atriðin og þá líka með þeim sjónarmiðum sem hv. þm. Stefán Vagn Stefánsson nefndi hér til sögunnar.


Ræðumaður: Sigmar Guðmundsson

Frú forseti. Ég vil þakka hv. þm. Stefáni Vagni Stefánssyni fyrir að eiga við mig orðastað um þetta. Ég ætla reyndar alveg að játa það að hafi það komið þannig út hjá mér að ég hafi sérstaklega verið að tilgreina að þessi tiltekna umsögn, sem hv. þingmaður nefnir hér til sögunnar og les upp úr, hafi átt að vera einhver sérstakur jákvæður stuðningur við þetta mál þá var það ekki ætlunin að taka hana út þannig, þetta var bara einn af þeim umsagnaraðilum sem ég nefndi. En það getur vel verið að ég hafi orðað þetta eitthvað klúðurslega. Ég var fyrst og fremst að vitna og vitnaði mest til þess sem kom frá Mannréttindaskrifstofu Íslands og svo vitnaði ég líka mikið til þess sem kom frá Ólafi Þ. Harðarsyni og Þorkeli Helgasyni en ætlaði ekkert að vera að reyna að setja Skagfirðinga undir einhvern annan hatt en þeir vilja sjálfir vera undir. Það var alls ekki þannig.

Bara svo ég árétti: Mér finnst mjög mikilvægt að við tökum alvöruumræðu um þetta hérna í þingsal og í þingnefnd vegna þess að við erum auðvitað annars vegar með bara hrein og klár mannréttindi fólks. Við erum með þetta mikla misvægi sem er á milli landshluta hérna á Íslandi sem er miklu meira heldur en í löndunum í kringum okkur, miklu meira heldur en viðmið Feneyjanefndarinnar kveða á um. Svo erum við hins vegar auðvitað með þennan mikla vilja sem hér er á Íslandi til að passa vel upp á það að geta haldið byggð úti um landið allt og eflt hinar dreifðari byggðir landsins. Ég er ekkert endilega viss um að það sé erfitt að gera þetta eins og ég var að rekja aðeins í minni ræðu. Ég held að þingmenn á höfuðborgarsvæðinu vilji tala máli hinna dreifðari byggða og að við þurfum ekki að hafa þetta mikla misvægi og þetta mikla mannréttindabrot í gangi til að gæta bæði að mannréttindum og því líka að efla búsetu um landið allt.


Ræðumaður: Sigmar Guðmundsson

Herra forseti. Ég mæli hér fyrir frumvarpi til laga um breytingu á kosningalögum. Hv. þm. Þorgerður Katrín Gunnarsdóttir er fyrsti flutningsmaður frumvarpsins sem ég mæli hér fyrir í hennar stað en alls koma flutningsmenn úr fjórum flokkum. Allir þingmenn Viðreisnar og Pírata eru á þessu máli en einnig þrír þingmenn Samfylkingar og einn úr Flokki fólksins. Þetta frumvarp hefur verið flutt áður og hefur reyndar tekið breytingum á leiðinni og þá með þeim hætti að reynt hefur verið að taka tillit til umsagna sem borist hafa en það er þó flutt óbreytt frá síðasta og þarsíðasta þingi.

Málið felur í sér að með samþykkt þess verður atkvæðavægi jafnara á milli kjördæma eða eins jafnt og stjórnarskráin heimilar og einnig að flokkar sem ná kjöri á Alþingi fái þingmannafjölda í samræmi við atkvæðafjölda. Eins og við þekkjum er misvægi atkvæða milli kjördæma umtalsvert meira hér en í nágrannalöndunum og mun meira en Feneyjanefndin svokallaða telur eðlilegt. Þá þekkjum við það einnig að í síðustu fernum alþingiskosningum hefur það gerst að flokkar hafa fengið fleiri þingmenn en heildaratkvæðatalan segir til um, sem svo aftur þýðir að aðrir flokkar hafa fengið færri þingmenn en þeir áttu að fá og fer ég nánar yfir það síðar í ræðunni.

Það hlýtur að teljast algjört grundvallaratriði að borgarar þessa lands sitji við sama borð þegar kemur að því að hafa áhrif á samfélagið í gegnum kosningar. Þetta er einn grundvallarþáttur lýðræðisins og ættu að vera sjálfsögð mannréttindi árið 2023. Takmarkanir á atkvæðisréttinum líkt og hér eru við lýði skerða þetta jafnræði og það er ólíðandi. Þetta hefur verið eitt af grundvallarmálum Viðreisnar frá stofnun flokksins, að atkvæði eigi að hafa sama vægi — einn maður, eitt atkvæði. Þetta mál sem ég mæli hér fyrir nær ekki alveg svo langt, enda takmarkar stjórnarskráin hversu langt er hægt að ganga í þessum efnum því að þar segir að kjördæmin skuli fæst vera sex en flest sjö og það takmarkar hversu langt er hægt að ganga með lagasetningu. En nái málið fram að ganga verður misvægið þó mun minna.

Staðan er þannig á Íslandi að í þrígang hefur þurft að færa þingmann frá Norðvesturkjördæmi yfir í Suðvesturkjördæmi til að misvægið haldist innan þeirra marka sem leyfilegt er en kjördæmakerfið okkar leyfir mest tvöfaldan mun á vægi atkvæða eftir búsetu kjósenda. Nefnd Evrópuráðsins um lýðræði með lögum, þ.e. Feneyjanefndin svokallaða, hefur gefið út reglur um góða starfshætti í kosningamálum. Í þeim reglum kemur fram að tryggja skuli sem jafnast vægi atkvæða, að misvægi atkvæða fari almennt ekki yfir 10% og alls ekki yfir 15% nema við sérstakar aðstæður. Á Íslandi er munur á atkvæðavægi kjósenda hins vegar yfirleitt nær 100% — 100%, segi ég, og þessar tölur eru eiginlega þess eðlis að þær þarf að endurtaka. Feneyjanefndin telur að misvægi megi alls ekki fara yfir 15% nema við sérstakar aðstæður. Við Íslendingar þverbrjótum þau viðmið með því að halda úti kerfi sem gerir það að verkum að munurinn er nærri 100%. Það er því algerlega augljóst að breytingar þarf að gera og í þá átt fer þá þetta frumvarp.

Það eru einna helst tvær ástæður fyrir þessum mikla mun; annars vegar að í stjórnarskránni er kveðið á um að kjósendur að baki hverju þingsæti í einu kjördæmi megi ekki vera helmingi færri en að baki þingsæti í öðru kjördæmi og hins vegar að í kosningalögunum er kveðið á um að breytingar á fjölda kjördæmissæta megi aldrei vera meiri en til að fullnægja lágmarksskilyrði stjórnarskrárinnar. Stjórnarskráin útilokar því ekki að atkvæðavægi geti verið mun jafnara en það er í dag. Lög um kosningar til Alþingis gera það þó með því að kveða á um að breytingar á fjölda kjördæmissæta megi ekki víkja lengra frá hinu tvöfalda vægi en nauðsyn krefur.

Þetta séríslenska og ólýðræðislega fyrirkomulag hefur oft verið gagnrýnt og það hefur lengi verið barist fyrir jöfnun atkvæðavægis á Íslandi. Brynjólfur Pétursson, lögfræðingur og þá stjórnardeildarforseti og einn Fjölnismanna eins og við þekkjum, bar fram tillögu þessa efnis fyrir rúmum 170 árum. Ýmsir þingmenn sem eru og hafa verið á þingi hafa lagt fram frumvörp, stjórnarskrárfrumvörp og þingsályktunartillögur með ólíkum leiðum að því marki. Fyrsti flutningsmaður þessa frumvarps, hv. þm. Þorgerður Katrín Gunnarsdóttir, sagði til að mynda í jómfrúrræðu sinni hér á Alþingi í júní árið 1999, með leyfi forseta:

„Réttur hvers manns til að kjósa sér fulltrúa á löggjafarþing landsins, Alþingi, er einn mikilvægasti hlekkurinn í lýðræðiskeðju okkar Íslendinga. Slíkur réttur er ekki og á ekki að vera verslunarvara í pólitísku dægurþrasi. Vissulega þarf að gæta að byggð í landinu og reyna að jafna aðstöðumun hinna dreifðu byggða landsins. En það verður ekki gert með því að meta kosningarrétt einstaklinganna á mismunandi hátt. Hann verður ekki metinn í krónum, vöttum eða kílóriðum. Kosningarrétturinn á að vera fyrirvaralaus.“

Að mati flutningsmanna þessa frumvarps er tímabært að rjúfa þá vafasömu hefð að misvægi atkvæða milli kjördæma sé alltaf mesta misvægishlutfall sem heimilt er samkvæmt stjórnarskránni. Það er orðið tímabært að jafna leikinn milli kjósenda þessa lands.

Hitt atriðið sem þetta frumvarp tekur á er misvægi á milli þingflokka sem er ekki síður meinsemd en misvægi milli kjördæma. Reyndar hefur manni virst á umræðunni í stjórnmálum í gegnum tíðina að flestir stjórnmálamenn, í það minnsta í orði kveðnu, styðji það að eyða misvægi á milli flokka, enda er það algjörlega ótækt að tiltekinn stjórnmálaflokkur fái aukamann á kostnað annars flokks í hverjum kosningunum á fætur öðrum.

Fyrsti flutningsmaður þessa máls rakti það í ræðu á síðasta þingi, þegar þetta mál var flutt, hver sagan er að þessu leyti og benti m.a. á að ef misvægi á milli þingmanna þingflokka er skoðað þá voru jöfnunarsæti fyrst tekin upp árið 1934 og hlutu þá nafngiftina uppbótarsæti. Fram að því hafði ætíð verið afar mikið misvægi á milli þingstyrks flokkanna og landsfylgis þeirra. Þetta var síðan að nokkru leyti leiðrétt árið 1934 og síðan aftur árið 1959 en þó ekki nægjanlega, til þess voru uppbótarsætin einfaldlega ætíð of fá. Það var fyrst með breyttum lögum um kosningar til Alþingis árið 1987 sem það náðist að koma á fullum jöfnuði og þannig var það svo lengi sem þau lög giltu eða til aldamótanna og þá mátti ekki tæpara standa með fjölda jöfnunarsæta, sem voru reyndar ekki nefnd því nafni í lögunum. Um aldamótin tóku síðan við ný lög sem náðu síðan áfram að tryggja þennan umrædda jöfnuð í næstu þrennum þingkosningum þ.e. 2003, 2007 og 2009. Síðan þá hefur þetta markmið ekki náðst. Í fjórgang hefur það því gerst að einhver þingflokkur er stærri en hann á í raun og veru að vera og annar þá minni á móti. Þetta gerðist í þingkosningunum 2013, 2016, 2017 og 2021 og í hverjum þessara kosninga hefur eitt þingsæti í rauninni rambað á rangan þingflokk miðað við heildaratkvæðatölu flokkanna.

Ólafur Þ. Harðarson, prófessor í stjórnmálafræði, hefur margoft bent á þessa meinsemd í ræðu og riti og jafnan verið mjög gagnrýninn á að stjórnmálunum hafi ekki tekist að eyða þessu misvægi á milli flokka. Hann hefur til að mynda bent á að síðan 1987 hefur enginn opinber ágreiningur verið á milli stjórnmálaflokkanna um jafnt vægi atkvæða á milli flokka og undirstrikað að þetta er skýrt markmið í 31. gr. stjórnarskrárinnar. Eins og fyrr var rakið tókst frá 1987 til 2009 að ná þessu markmiði í öllum kosningum en ekki eftir það.

Þetta eru fernar kosningar í röð sem þetta misvægi hefur einhvern veginn fest í sessi og við skulum kannski líta aðeins nánar á það. Í kosningunum 2013 náðist þetta jafnvægi á milli flokka ekki. Þá var það Framsóknarflokkurinn sem fékk einum þingmanni of mikið og það var Vinstrihreyfingin – grænt framboð sem fékk þá einum þingmanni of lítið, sem er auðvitað óboðlegt með öllu. Árið 2016, og þetta er eiginlega athyglisverðasta dæmið, fékk Sjálfstæðisflokkurinn einum þingmanni of mikið, á kostnað VG aftur. Þá gerist það í framhaldinu að það er hægt að mynda ríkisstjórn út frá þessu misvægi á milli flokka, þ.e. ef misvægið á milli flokka hefði ekki verið þá hefði ekki verið hægt að mynda þá ríkisstjórn sem mynduð var. Sú ríkisstjórn var mynduð með eins manns meiri hluta, ríkisstjórn Bjartrar framtíðar, Sjálfstæðisflokks og Viðreisnar. En ef þá hefði verið búið að útrýma þessu misvægi á milli flokka hefði ekki verið hægt að mynda þá ríkisstjórn. Þetta vil ég nefna sérstaklega vegna þess að stundum hefur Viðreisnarfólki verið legið á hálsi að vilja breyta þessu til að auka vægi flokksins, sem er sterkari í þéttbýli heldur en í dreifbýli, en þá er hægt að benda á þetta sem dæmi á móti, að við hefðum ekki viljað hafa kerfið þannig að það sé hægt að mynda ríkisstjórn á grundvelli þessa misvægis. Það var engu að síður hægt eftir þessar kosningar. Síðan var það 2017, þá fékk Framsókn einum þingmanni of mikið og þá á kostnað Samfylkingar. Síðan var það 2021 og þá fékk Framsókn einum þingmanni of mikið og þá á kostnað Sjálfstæðisflokks. Það hefur því ekki tekist að ná þessu markmiði um jöfnuð á milli þingflokka í fernum kosningum í röð og í sumum tilfellum með afdrifaríkum afleiðingum og jafnvel þótt þetta snúist kannski ekkert um þessa dramatík, að það sé hægt að mynda ríkisstjórn út á misvægið sjálft, þá er þetta auðvitað algjörlega ótækt vegna þess að þingstyrkur flokka á að sjálfsögðu að vera í samræmi við það atkvæðamagn sem er í kosningum.

Þrátt fyrir stjórnarskrárákvæðið hefur Alþingi ekki gert nauðsynlegar breytingar á kosningalögum. Þetta frumvarp er sem sagt að tryggja jafnt vægi atkvæða á milli flokka. Nauðsynleg breyting, segir Ólafur Þ. Harðarson og hann var síðan, svo ég nefni það nú hérna líka, mjög afdráttarlaus um þetta þegar hann kom fyrir stjórnskipunar- og eftirlitsnefnd á síðasta þingi þegar þetta mál var þar til umfjöllunar.

Svo má til fróðleiks geta þess að í frægum dómi stjórnlagadómstóls Sambandslýðveldisins Þýskalands frá árinu 2008 var gerð um það krafa að fullur jöfnuður næðist milli þingflokka við kosningar til sambandsþingsins. Það vafðist lengi fyrir sambandsþinginu að framfylgja þessum dómi en niðurstaðan var að bæta skyldi við þingsætum til jöfnunar allt þar til þetta markmið næðist; það markmið sem stjórnlagadómstóllinn sagði að það væri krafa um, að fullur jöfnuður næðist milli þingflokka. Afleiðingin er sú að núna sitja 736 þingmenn á þinginu í stað þess fjölda sem þeir ættu með réttu að vera eða 598 talsins og gætu þeir orðið enn fleiri í komandi kosningum hjá Þjóðverjum. Sú lausn á hliðstæðum vanda okkar hér á landi sem lögð er til með þessu frumvarpi er ekki af þessum toga. Það er hægt að ná fullum jöfnuði á milli þingflokka án þess að það þurfi að fjölga þingmönnum.

Hér má líka nefna og vitna til skýrslu stjórnmálafræðinganna Birgis Guðmundssonar og Grétars Þórs Eyþórssonar til stjórnlaganefndar árið 2011, en þar var nefnt að Ísland hafi gengið lengst Norðurlandanna í misvægi á milli kjördæma og flokka þrátt fyrir að öll Norðurlöndin viðhafi kjördæmaskiptingu líkt og Ísland sem og öll önnur vestræn lýðræðisríki. Nánar tiltekið sé atkvæðavægið að fullu jafnað í Danmörku, Finnlandi og Svíþjóð á meðan Noregur og Ísland hafi misjafnt atkvæðavægi, dreifbýlissvæðunum í hag og þéttbýlissvæðunum í óhag. Þetta vægi var þrefalt meira á Íslandi en í Noregi í kosningunum 1997 og 1999. Það segir okkur þá auðvitað að þetta misvægi er talsvert meira og reyndar miklu meira hér á Íslandi heldur en í löndum sem við viljum bera okkur saman við. Þetta frumvarp er þá mjög stórt skref í að jafna það að verulegu leyti þótt eins og áður segir sé það stjórnarskráin sem kemur í veg fyrir að það sé hægt að ná fullu jafnræði á milli fólks eftir því hvar það býr á landinu þegar kemur að atkvæðavæginu.

Það er eftirsóknarvert og lýðræðislegt að stefna að jöfnu vægi atkvæða. Það styrkir stoðir lýðræðis og tryggir jafnan rétt borgaranna óháð efnahag, óháð kyni, óháð uppruna, búsetu eða öðrum viðeigandi þáttum. Það tryggir betur pólitíska sátt og eykur skilning og réttlæti í samfélaginu. Við byggjum ekki upp réttlátt samfélag og við byggjum ekki upp farsælt samfélag með því að viðhalda misskiptingu í kosningakerfinu. Það verður ekki horft fram hjá því að einn einstaklingur, eitt atkvæði er sjálfsögð krafa í nútímalegu lýðræðissamfélagi.

Ég verð reyndar að segja þá skoðun mína hér að mér finnst það í raun og veru með hálfgerðum ólíkindum að við þurfum að vera að standa í þessari umræðu og leggja fram þessa tillögu núna árið 2023, svo sjálfsagt ætti þetta að vera.

Sem fyrr segir er ekki hægt af hreinum stærðfræðilegum ástæðum að tryggja fyllilega jafnt vægi atkvæða án þess að afnema kjördæmaskiptinguna og hún er stjórnarskrárbundin. Því verður henni ekki breytt með almennum lögum og við sjáum það auðvitað og höfum mörg dæmi um það núna á undanförnum árum og áratugum að það hefur verið mjög erfitt að breyta stjórnarskránni. Það hafa verið gerðar tilraunir sem hafa endað úti í skurði því að flokkarnir komu sér ekki saman um þær breytingar sem gera á og það hefur bara ofur einfaldlega verið ótrúlega mikil tregða hér á Alþingi að jafna vægi atkvæða milli kjördæma og þar hefur þéttbýlið alltaf liðið fyrir. Það eru ákveðnir flokkar hér á þingi sem hafa gengið lengra í þessu en aðrir en nú er mál að linni.

En gott og vel, sumt af þessu er þá bundið við stjórnarskrána. En eins og fram hefur komið byggist þetta frumvarp á því að við erum ekki að breyta stjórnarskránni heldur að reyna að stíga skref í átt að eins jöfnu atkvæðavægi og hægt er, bæði þá á milli íbúa, eins og fyrr er sagt, og svo síðan á milli flokkanna, laga misvægið á báðum þessum endum. Ég ætla ekki að fara með nákvæma útreikninga í þessari ræðu eða gera nákvæmlega grein fyrir stærðfræðinni sem liggur að baki, það er allt saman rakið í þeirri greinargerð sem fylgir frumvarpinu og ég hvet þingheim til að kynna sér það, bæði hvað snertir jafnt vægi atkvæða milli kjördæma og einnig á milli flokka.

Sem fyrr segir hefur þetta mál áður verið lagt fram og á þeirri vegferð hefur frumvarpinu verið breytt til þess að taka tillit til athugasemda og ábendinga sem borist hafa og það verður að taka það fram að flestar umsagnir sem borist hafa um þetta mál hafa verið mjög jákvæðar og hlynntar því grundvallarmarkmiði sem verið er að reyna að ná. Það hafa til að mynda borist umsagnir frá Mannréttindaskrifstofu Íslands, Reykjavíkurborg og byggðarráði Sveitarfélagsins Skagafjarðar, svo dæmi sé tekið. Í umsögn Mannréttindaskrifstofunnar var til að mynda vísað til þriggja skýrslna Öryggis- og samvinnustofnunar Evrópu, ÖSE, um skoðun framkvæmdar kosninga á Íslandi 2009, 2013 og 2017 þar sem bent var á að misvægi atkvæða bryti í bága við ákvæði í Kaupmannahafnarskjalinu svonefnda sem samþykkt var árið 1990 þegar aðildarríki stofnunarinnar samþykktu grunnreglur um mannréttindi — og takið eftir því, um mannréttindi — og skuldbundu sig til að halda lýðræðislegar kosningar samkvæmt tilgreindum reglum. Mannréttindaskrifstofan taldi einnig að ójafnt vægi atkvæða bryti gegn jafnræðisreglum þeirra alþjóðlegu mannréttindasamninga og yfirlýsinga sem Ísland er aðili að, sem var einnig tekið fram í fyrrnefndum skýrslum ÖSE. Þetta segir okkur auðvitað ansi mikið um það hversu brýnt það er að þetta mál nái fram að ganga og það er búið að segja margoft í skýrslum erlendra höfunda að við höfum verið að brjóta alþjóðlega mannréttindasamninga og fram hjá því verður ekki lengur litið að mati þeirra sem flytja þetta mál.

Ég vil líka nefna Þorkel Helgason stærðfræðing í þessu samhengi sem þekkir auðvitað íslensku kosningareglurnar út og inn og kann söguna vel í þessu samhengi. Hann hefur sagt að bæði markmið frumvarpsins, jafnt vægi atkvæða út frá búsetu og jafnt vægi þingmanna milli flokka, náist fullkomlega með þessu frumvarpi. Hann hefur einnig bent á að öll lönd sem við berum okkur saman við stefna að auknu jafnræði og stefna að fullu jafnræði á milli flokka. Sums staðar er verið að breyta kosningalögum og -reglum viðkomandi landa til að tryggja einmitt jöfnuð á milli flokka.

Svo má jafnframt árétta það sem Ólafur Þ. Harðarson, prófessor í stjórnmálafræði, hefur sagt um nauðsyn þess að leiðrétta það misvægi atkvæða sem að óbreyttu ríkir á milli flokka og íbúa víða um land. Hann hefur margítrekað þetta og komið með tillögur þar um og hefur staðið fyrir umfangsmiklum kosningarannsóknum í öllum alþingiskosningum síðan 1983. Það liggja fyrir víðtækar rannsóknir, tölur og gögn sem við hljótum að skoða vel og ummæli hans í allri þessari umræðu hafa auðvitað mjög mikið vægi, enda mikill sérfræðingur á sínu sviði. Hann hefur einnig bent á að jöfnuður á milli flokka hafi ekki náðst síðan í kosningunum 2009, sem er auðvitað brýnt að leiðrétta eins og hér er verið að gera. Við hljótum auðvitað að taka eftir því að þegar Ólafur Þ. Harðarson er að tjá sig um þessi mál, oft í kringum kosningar og eftir kosningar, þá kveður hann mjög fast að orði og lítur svo á að það sé í raun og veru ekkert annað en hneisa að þingið hafi þó ekki að minnsta kosti gengið í það mál að jafna vægið á milli flokka. Hitt er eðli máls samkvæmt kannski pólitískari spurning og örugglega pólitískt flóknara mál.

Hann hefur líka dregið fram, og reyndar fleiri, að stjórnarskráin geri ráð fyrir því að kosningalögin tryggi samræmi milli atkvæðahlutfalls flokka á landsvísu og síðan þingmannatölu flokkanna. Þetta kemur mjög glögglega fram í greinargerðum og fylgiskjölum með stjórnarskrárfrumvarpinu sem var samþykkt í þinginu 1999. Þá var ýmsum útfærsluatriðum kosningakerfisins, sælla minninga, kippt út úr stjórnarskrá og Alþingi falið að fjalla um þau í kosningalögum. Það voru augljósar ástæður fyrir því. Þá yrði einfaldara að kippa augljósum vanköntum í liðinn án þess að breyta stjórnarskránni af því að það er þungt og erfitt að breyta stjórnarskránni eins og við vitum. Það á auðvitað að þurfa að hafa svolítið fyrir því að breyta stjórnarskránni en um þetta hefur ekki náðst samstaða hvað þetta varðar, eins og ég rakti hérna áðan. Alþingi var falið það gæsluhlutverk að passa upp á þessi grunnatriði og þá hugsun stjórnarskrárinnar að hafa misvægi atkvæða sem allra minnst, þannig að frá 1987 til 2009 var þingmannatala flokka í samræmi við fylgi þeirra á landinu öllu eins og ég hef bent hér á og vísa þá líka á Ólaf Þ. Harðarson og hans málflutning í því.

Áður hafði t.d. Framsóknarflokkurinn alltaf grætt á kosningakerfinu. Frægasta dæmið er auðvitað frá árinu 1931 þegar Framsókn fékk ríflega þriðjung atkvæða en tæplega 60% sæta á þingi. Það er auðvitað skekkja sem menn sáu að gat ekki verið eðlilegt að viðhalda og allt frá árinu 1959 hefur Framsókn grætt á þessu kosningakerfi eitt til tvö sæti. Í kosningunum 2013 náðist þetta jafnvægi milli flokka ekki og þá fékk Framsókn einum þingmanni of mikið á kostnað VG eins og ég rakti hérna áðan. Sjálfstæðisflokkurinn fékk svo 2016 einum þingmanni of mikið á kostnað VG og síðan var það 2017 þegar Framsókn fékk einum þingmanni of mikið á kostnað Samfylkingar og svo 2021 á kostnað Sjálfstæðisflokks.

Það hefur ekki tekist að ná markmiði stjórnarskrárinnar fernar kosningar í röð og þetta vil ég undirstrika alveg sérstaklega hér enn og aftur. Það er sáraeinfalt að laga þetta með því að fjölga jöfnunarsætum og fækka kjördæmasætum í kosningalögum. Það getur einfaldur meiri hluti alþingismanna gert og út á það gengur þessi tillaga okkar.

Ég vil líka geta þess að það eru sumir sem vilja jafna vægi atkvæða eftir búsetu, skiljanlega, en það hefur ekki verið eining um það. Stjórnarskráin leyfir slíka breytingu. Það er hægt að hafa þetta vægi nokkuð skýrlega með einföldum meiri hluta á þingi með breytingu á kosningalögum. Þá yrðu þingmenn í Norðvesturkjördæmi sex, þingmenn Norðausturkjördæmis sjö, þingmenn Suðurkjördæmis tíu, þingmenn hvors Reykjavíkurkjördæmis 11, Reykjavík með samtals 22, og þingmenn Suðvesturkjördæmis yrðu þá 18. Undanfarin ár hafa 35 þingmenn komið inn á suðvesturhorninu eða allt frá árinu 2003. Fram að því höfðu landsbyggðarþingmenn verið í meiri hluta á þingi þannig að við höfum auðvitað verið að fara með þetta í ýmsar áttir og tímabært að halda áfram að breyta. Þessir 35 þingmenn suðvestursvæðisins, Reykjavíkur og Suðvesturkjördæmis, hafa hins vegar kosið að nota ekki meiri hluta sinn til að rétta af hluta suðvesturhornsins og jafna vægi atkvæða eftir búsetu en núna er þá komið tækifæri til að reyna að ná þessu fram.

Það er svo alveg hægt að segja hér í fáeinum orðum hvað stjórnarflokkarnir sjálfir hafa sagt, og ég ætla svo sem ekkert endilega fara þá ofan í landsfundi þeirra eða kjördæmisþing, en í stjórnarsáttmála ríkisstjórnarinnar frá 2021 kemur fram um þessa þætti, stjórnarskrá og kosningalög, að ríkisstjórnin muni setja af stað vinnu sérfræðinga um ákvæði stjórnarskrár um Alþingi, kosningar og kjördæmaskipan og að efnt verði til samstarfs við fræðasamfélagið um umræðu og umfjöllun um stjórnarskrárbreytingar. Hér er tækifæri til þess að grípa einmitt þetta frumvarp sem miðar að þessu.

Hér vil ég aftur nefna það sem er auðvitað bara pólitískur veruleiki. Ég hef skilning á því þegar menn koma með rök um að það þurfi að vera eitthvert misvægi á milli fólks eftir búsetu. Ég skil hvaðan fólk er að koma með röksemdinni en ég skil engan veginn hvernig við getum látið það dankast áfram að koma ekki á jafnræði á milli flokka. Það er hins vegar mitt mat að það sé vel hægt að tryggja hagsmuni hinna dreifðari byggða með öðrum hætti en misvægi atkvæða. Mig langar til að mynda að nefna í því samhengi að þó að þingmenn búi á suðvesturhorninu þá eiga þeir flestir taugar til eða ættir að rekja til landsbyggðanna og eru ekkert minna í því að tala um hagsmuni hinna dreifðari byggða þannig að það eitt og sér er ekki bara bundið við búsetu. Við hljótum að þurfa að horfa líka til fleiri þátta þegar við tölum um byggðirnar. Við getum ekki haft það þannig að við séum einhvern veginn að tryggja búsetu um landið allt með því að brjóta mannréttindi á stórum hluta þjóðarinnar. Það finnst mér ekki ganga til lengri tíma.

Virðulegur forseti. Ég vonast til að þetta fái góða umfjöllun í stjórnskipunar- og eftirlitsnefnd. Málið fór þangað fyrir ári síðan. Þegar það var lagt fram þá fékk stjórnskipunar- og eftirlitsnefnd þetta mál til sín og vann nú aðeins í því en það náði ekki fram að ganga og við erum að mæla fyrir þessu núna snemma þingvetrar og það er bara fínt að nefna það að það er brýnt að þetta mál fari lengra núna en það gerði síðast. Þetta er mikið áherslumál hjá mínum flokki, Viðreisn. Við erum fyrstu flutningsmenn að þessu máli en það eru auðvitað flutningsmenn úr öðrum flokkum líka, Pírötum, það er Samfylkingarfólk og einn þingmaður Flokks fólksins sem er með okkur á þessu máli. Við vonumst til þess að hv. stjórnskipunar- og eftirlitsnefnd fari vel yfir það og komi því síðan aftur hingað inn í þingsal því að við þurfum á þessari lýðræðislegu umræðu að halda. Við þurfum að fá að geta greitt atkvæði um þetta mál, að þingviljinn nái fram og menn geta þá opinberað sig sem engir sérstakir talsmenn mannréttinda ef þeim sýnist svo.


Ræðumaður: Elva Dögg Sigurðardóttir

Forseti. Ég þakka hæstv. ráðherra fyrir svörin. Ég samt sem áður sakna samfélagslegu áskorananna í þingsályktunartillögunni og spyr einfaldlega aftur hvers vegna þessi samfélagslegu orð eru ekki notuð og eins hvort ráðherra telji að það sé líklegt eða hvort farið verði af stað í háskólanum með einhver plön um að setja af stað slíka menntun eins og ég nefndi að er í Danmörku.


Ræðumaður: Elva Dögg Sigurðardóttir

Virðulegi forseti. Ég fagna þessari umræðu um nýsköpun enda er stefnumörkun í þessum efnum mjög mikilvæg. Ég hef skoðað samfélagslega nýsköpun mikið undanfarið og þá sérstaklega í Danmörku. Þar er til að mynda háskólanám á meistarastigi sem lýtur sérstaklega að þessum málaflokki. Þar er einstaklingum, fyrirtækjum og stofnunum sem hafa nýsköpunarhugmyndir tengdar félagslegum ábata sérstaklega gert hátt undir höfði. Þar er vitað að það er mjög varasamt að hafa samfélagslega nýsköpun ekki í forgrunni þegar nýsköpun er rædd á annað borð. Því spyr ég hvers vegna ekki sé lögð meiri áhersla á samfélagslegar nýsköpunarlausnir í þessari þingsályktunatillögu. Það þarf að koma inn meiri stuðningi við samfélagslegar áskoranir og þá nýsköpun sem lýtur ekki bara að tækniframförum heldur framförum í hugmyndum sem tengjast því aðstoða okkur, bæta samfélagið okkar, að takast á við þær félagslegu áskoranir sem við erum alltaf að glíma við, hvort sem um er að ræða atvinnusköpun, jaðarsetta hópa, ungt fólk, eldra fólk og þeirra áskoranir eða samþættingu á mörgum samfélagsáskorunum.

Hvernig ætlum við að mæta félagslegum þörfum í gegnum nýsköpun, í gegnum fjölbreyttari leiðir en áður hafa verið farnar, ekki bara í tengslum við hugvit sem stærstu útflutningsgrein þjóðarinnar heldur hér heima, okkar samfélagslegu þarfir og hröðu breytingar? Hvernig styður þessi þingsályktunartillaga við það að þekking og hugmyndir af samfélagslegum toga fái meira vægi? Til að kjarna mál mitt þá spyr ég einfaldlega: Af hverju er ekki meira fjallað um samfélagslega nýsköpun í þessari ályktun? Hefur það einfaldlega gleymst eða er það meðvituð ákvörðun og er þá hugsanlega einhvers meira að vænta í þessum efnum?


Ræðumaður: Hanna Katrín Friðriksson

Frú forseti. Ég vil þakka þessa umræðu og mér hefur þótt hún góð. Nokkrir punktar: Á síðustu árum og áratugum hefur íslenskt atvinnulíf orðið fjölbreyttara en áður, sem betur fer, og eins hafa áhrif erlendis frá aukist. Við getum nefnt umsvif stórra alþjóðlegra fyrirtækja sem hafa fest rætur hér eins og annars staðar með vöru sína og þjónustu og svo að okkar fyrirtæki eiga í aukinni alþjóðlegri samkeppni, sem sagt bæði hér innan lands og svo sum í starfsemi erlendis. Þetta gerir eftirlitshlutverk Samkeppniseftirlitsins flóknara og mikilvægara og þetta gerir þar með stuðning stjórnvalda við samkeppniseftirlit mikilvægara en fyrr. Helsta gagnrýni sem hefur komið fram hér er sá tími sem rannsóknir Samkeppniseftirlitsins eiga til með að taka og ég get tekið heils hugar undir það — aftur. Hæstv. ráðherra nefndi úttekt Ríkisendurskoðunar og að tilteknar ábendingar til úrbóta væru til skoðunar í ráðuneytinu. Það er líka áhugavert að velta því upp að samrunamálin, sem hæstv. ráðherra nefndi og eru svo mörg, eru háð lögbundnum fresti, nokkuð sem gerir að verkum að þau fara efst í forgangsröðunina og þar með er hætta á að önnur mál sem varða t.d. ólögmætt samráð eða aðra markaðsmisnotkun fari neðar og taki þar af leiðandi lengri tíma. Ég held að ég fari rétt með að talað er um að 8% af tíma Samkeppniseftirlitsins fari í slík mál meðan viðmiðið er sirka 40% í nágrannalöndunum. Þetta tel ég einsýnt að þurfi að laga.

Við nefndum mörg að virkt samkeppniseftirlit er sérstaklega mikilvægt á tímum þar sem verðbólga og vextir herja á heimilin og þegar sífelldar verðlagshækkanir gera okkur dofin fyrir eðlilegri þróun verðlags. Eitt mikilvægasta hlutverk stjórnvalda er að ná niður verðbólgu, það er enginn vafi, og því tengt að tryggja að hagsmunir heimila landsins og fyrirtækja skaðist ekki af þessum aukaverkunum sem geta skapast af verðbólgunni. Það er nóg samt. Þarna er hlutverk heilbrigðs samkeppnismarkaðar  og samkeppniseftirlits þar með risastórt.

Ég þakka fyrir umræðuna og óska ráðherra velfarnaðar í því verkefni að standa vörð um sterkt og skilvirkt samkeppniseftirlit.


Ræðumaður: Þorbjörg Sigríður Gunnlaugsdóttir

Frú forseti. Fyrir nokkrum árum sektaði Samkeppniseftirlitið Mjólkursamsöluna með hárri   sekt fyrir alvarleg samkeppnislagabrot. Afhjúpandi  viðbrögð forstjóra MS framkölluðu reiði almennings þegar í ljós kom að fyrirtækið ætlaði að velta kostnaðinum af sektinni beint yfir á neytendur. Nýlega gerist það svo að Samkeppniseftirlitið sektar Samskip fyrir alvarleg brot og aftur reiðist almenningur. En hér er á sumum þingmönnum að skilja  að það sé Samkeppniseftirlitið sem sé vandamálið. Að vera á móti samkeppnislögum og samkeppniseftirliti er í mínum huga eins og að vera á móti umferðarreglum og umferðarljósum.

Heilbrigður markaður einkennist af heilbrigðri samkeppni. Þeir sem brjóta samkeppnisreglur brjóta gegn markaðinum og brjóta gegn neytendum. Fákeppni ógnar hagsmunum almennings. Mig langaði til að halda því til haga að þegar samkeppnisreglur komu fyrst fram í Bandaríkjunum árið 1890 var alveg skýrt að tilgangurinn væri sá að vernda neytendur gegn háu verði og vernda gegn takmörkuðu framboði. Hæstiréttur Bandaríkjanna hefur sagt að samkeppnislög séu jafn mikilvæg fyrir efnahagslegt frelsi og stjórnarskráin er fyrir vernd mannréttinda.

Virk samkeppni á markaði er almannahagsmunamál og það er ótrúlegt að okkur sem samfélagi hafi ekki gengið betur að efla hér heilbrigða samkeppni. Hér eru starfandi fjölmiðlar á Íslandi í dag sem hamast í Samkeppniseftirlitinu en taka til varna fyrir lögbrot á markaði og hér eru stjórnmálaflokkar sem sumir tala um að eftirlit á markaði sé einhvers lags bank en ekki trygging fyrir því að eðlilegar leikreglur á markaði fái að þrífast. Samkeppnislögin standa á tveimur stoðum; það er annars vegar þetta opinbera eftirlit og síðan úrræði einkaaðila til að sækja sér skaðabætur vegna tjóns. Skaðabótareglurnar sem við erum með hafa ekki reynst  skilvirkar og það er markmiðið með skaðabótatilskipunum ESB að auðvelda tjónþolum, auðvelda neytendum, auðvelda almenningi að sækja bætur.


Ræðumaður: Hanna Katrín Friðriksson

Frú forseti. Ég vil byrja á að þakka hæstv. viðskiptaráðherra fyrir að taka svona skjótt og vel í beiðni mína um sérstaka umræðu um samkeppnismál. Við vitum að virk samkeppni skilar heimilum betri þjónustu, fjölbreyttari vöru og lægra verði og það er þess vegna sem stjórnvöld gegna lykilhlutverki í því að efla og vernda samkeppni á öllum sviðum. Virkt samkeppniseftirlit er líka sérstaklega mikilvægt á tímum þar sem verðbólga og vextir herja á heimilin og þegar sífelldar verðlagshækkanir gera okkur öll frekar dofin fyrir eðlilegri þróun verðlags. Við þær aðstæður er hætt við að mýsnar fari á kreik ef kötturinn er læstur inni.

Markmiðið með samkeppniseftirliti er að styrkja heilbrigða samkeppni og neytendavernd með því að berjast gegn fákeppni, ólögmætu samráði og annarri markaðsmisnotkun og þau eru mörg dæmin um hvernig það hefur sannað sig. Ég get nefnt olíusamráðið og sektir sem voru lagðar á Valitor og Mjólkursamsöluna fyrir að misnota markaðsráðandi stöðu sína.

Síðustu vikur hefur svo töluvert farið fyrir umræðu um samkeppnismál frá því að Samkeppniseftirlitið lagði 4,2 milljarða kr. stjórnvaldssekt á Samskip vegna víðtæks ólögmæts samráðs við Eimskip. Rannsóknin stóð yfir í um áratug og hófst, eins og flest önnur mál sem Samkeppniseftirlitið tekur til rannsóknar, á því að eftirlitinu bárust ábendingar frá bæði viðskiptavinum og keppinautum fyrirtækjanna.

Frú forseti. Það er áhugavert að bera saman samband og samskipti samkeppnisyfirvalda hér á landi og helstu hagsmunaaðila atvinnulífsins við það sem gengur og gerist víða í löndum í kringum okkur. Á Norðurlöndum og almennt í þeim löndum sem við viljum bera okkur saman við beita hagsmunasamtök atvinnulífsins sér almennt markvisst gegn samkeppnisbrotum enda skilningurinn sá að þau skaði bæði hagsmuni heimila og atvinnulífsins. Hér virðist dýpra á slíkri nálgun og sjónarmið sumra hagsmunasamtaka, atvinnuleysis og jafnvel fjölmiðla virðist frekar það að Samkeppniseftirlitið sé atvinnulífinu fjötur um fót. Ég hef ekki áhyggjur af því að ráðherra samkeppnismála sé þeirrar skoðunar og ég hef ekki áhyggjur af því að innan ríkisstjórnarinnar sé einhugur um að grafa undan Samkeppniseftirlitinu, en ég hef áhyggjur af því að það verði engu að síður útkoman ef stjórnvöld sofa á verðinum eða láta stýra sér í þá átt. Það er nefnilega hlutverk stjórnvalda að vera vakandi fyrir þeim miklu hagsmunum heimila og langflestra fyrirtækja sem felast í heilbrigðum samkeppnismarkaði, enda er það alls ekki svo að fyrirtæki vilji almennt ekki að eftirlit sé haft með samkeppni. Lítil og meðalstór fyrirtæki, máttarstólpinn í íslensku atvinnulífi, treysta einmitt á skilvirkt og gott eftirlit með samkeppnismörkuðum.

Þetta þýðir auðvitað ekki að Samkeppniseftirlitið okkar sé yfir gagnrýni hafið. Það er t.d. eðlilegt að skoða einfaldara og skilvirkara regluverk til að ýta undir samkeppni og neytendavernd. Við í Viðreisn höfum lagt áherslu á að efla leiðsagnarhlutverk Samkeppniseftirlitsins vegna þess að það myndi bæði spara tíma og fjármagn. Eftirlitið hefur verið gagnrýnt fyrir að hafa ekki sinnt því hlutverki sem skyldi. Spurningin er: Af hverju? Getur verið að Samkeppniseftirlitið hafi ekki bolmagn til þess þegar litið er til annarra lögbundinna verkefna þess og svo þess fjármagns sem eftirlitið hefur úr að spila?

Það er í ljósi þessa sem ég spyr hæstv. ráðherra: Hver er að mati hennar besta leiðin til að gera eftirlit með samkeppnisbrotum skilvirkara? Hafa stjórnvöld að mati ráðherra tryggt Samkeppniseftirlitinu nægilegt svigrúm til að sinna eftirliti með samkeppnisbrotum?

Eins og svo margt sem lýtur að hagsmunum almennings kemur samkeppnislöggjöfin okkar að miklu leyti frá Evrópusambandinu. Enn er þó ýmislegt sem við eigum eftir að innleiða í íslensk lög og má þar helst nefna evrópsku skaðabótatilskipunina frá 2014 sem eykur verulega möguleika neytenda og fyrirtækja til að sækja bætur vegna samkeppnisbrota. Málið hefur vissulega ekki enn farið í gegnum EES-nefndina en það kemur ekki í veg fyrir að Ísland innleiði þessa réttarbót. Þess vegna spyr ég að lokum: Mun hæstv. ráðherra beita sér fyrir því að Ísland innleiði þessa tilskipun fljótlega?

Ég hlakka svo til umræðunnar hér og vona að hún gefi skýrari mynd af því hvernig við sjáum þessi mál fyrir okkur í náinni framtíð.


Ræðumaður: Elva Dögg Sigurðardóttir

Virðulegi forseti. Ég hef áður kom hér upp og talað um að fólk á mínum aldri sé afar upptekið af því hverjar vaxtahækkanirnar eru og hvað það er ótrúlega dýrt að versla í matinn. Við ræðum stundum um þetta eins og það sé óhjákvæmilegt við það að búa á Íslandi, að það að búa hér sé ávísun á háa vexti og svimandi hátt matarverð. En svo er ekki. Í Færeyjum er þetta ekki staðreyndin. Þar búa um 50.000 manns, helsta atvinnugrein þeirra er sjávarútvegur og ferðaþjónusta fer vaxandi. Þar er mikill hagvöxtur og fólksfjölgun umfram íbúðauppbyggingu eins og á Íslandi. Samt eru vextir á húsnæðislánum þeirra um helmingi lægri en gengur og gerist hér. En hvernig geta þeir þetta? Hvernig geta færeyskir bankar boðið heimilunum upp á svona góð kjör? Færeyingar eru með danska krónu og því danska vexti. Danir eru með sína krónu tengda við evru og því spyr ég: Af hverju erum við ekki að nýta okkur þessar leiðir? Af hverju eru ekki allir þingmenn að ræða þá staðreynd að nágrannar okkar geta boðið heimilum landsins upp á miklu lægri vexti? Þjóðinni er sagt að það sé ekki á dagskrá að skipta um gjaldmiðil, að við þurfum fyrst að bregðast við stöðunni núna og sjá svo til. Við í Viðreisn segjum aftur á móti: Við þurfum að bregðast við stöðunni núna, leyfa þjóðinni á sama tíma að kjósa um áframhaldandi samningaviðræður við Evrópusambandið. Ef þjóðin segir svo já þá gætum við á endanum tekið upp evru og rússibanareið vaxta og verðbólgu væri þá ekki viðvarandi ástand hér. Það er nefnilega ekki þannig að þetta þurfi að vera svona, það er val að hafa þetta svona. Við getum búið svo um hnútana að hér verði þetta ástand ekki áfram viðvarandi. Það sem þarf að gera er að kjósa fólk til starfa hér sem hugsar fram í tímann og þorir að leyfa þjóðinni að ráða. Fyrir það stöndum við í Viðreisn.


Ræðumaður: Þorbjörg Sigríður Gunnlaugsdóttir

Frú forseti. Á Íslandi búa tvær þjóðir í dag; sú sem lifir í krónuhagkerfinu og sú sem gerir upp í evrum og dollurum. Heimilin og litlu fyrirtækin tilheyra krónunni. Evran er fyrir stóru fyrirtækin. Það er gott að stórfyrirtækin geti starfað í öruggara umhverfi og notið betri lánskjara en þetta öryggi á auðvitað að vera markmiðið fyrir þjóðina alla. Íslensk heimili eiga að geta notið sama öryggis og atvinnulífið og íslenskir bændur eiga að geta notið sömu lánskjara og íslenskur sjávarútvegur. Eftir 14 stýrivaxtahækkanir í röð nálgast Ísland rússneskt vaxtastig. Þessar vaxtahækkanir duga ekki til. Verðbólga er enn og aftur á uppleið. Tugþúsundir landsmanna finna fyrir þessum veruleika á matarkörfunni og á húsnæðislánunum sínum og það er pólitísk ákvörðun í þessu samhengi að halda sig við krónuna. Þau sem verja óbreytt ástand eiga þá að svara því hvers vegna þeim þykir réttlætanlegt að heimilin taki á sig kostnaðinn sem fylgir íslensku krónunni.

Staða fólks til að mæta vaxtahækkunum er ekki jöfn, hvorki hvað varðar tekjur né hvað varðar á hvaða æviskeiði það er statt. Háir vextir eru sérstaklega þungir fyrir ungt fólk og barnafjölskyldur, fólk sem er með tiltölulega nýleg lán á sama tíma og nauðsynleg útgjöld heimilis eru hlutfallslega mikil. Þetta er réttlætismál og þau sem halda því fram að íslenskur veruleiki sé einhvern veginn þannig að hann þoli ekki stöðugan gjaldmiðil þurfa þá að svara því hvað það er hjá frændum okkar í Færeyjum sem gerir að almenningur er í góðri sambúð við danska krónu sem er tengd við evru. Þar er mikill hagvöxtur, sjávarútvegur undirstöðuatvinnugrein, ferðaþjónusta vaxandi, íbúum hefur fjölgað umfram íbúðauppbyggingu; allt eins og á Íslandi en vaxtakjörin langtum betri. Eitt stærsta velferðarmálið er að koma heimilunum út úr vítahring krónunnar. Leynist svarið kannski bara í Færeyjum?


Ræðumaður: Þorgerður Katrín Gunnarsdóttir

Virðulegur forseti. Sami seðlabankastjóri ráðlagði heimilum landsins fyrir nokkrum misserum, örfáum mánuðum síðan: Um að gera, takið óverðtryggð lán. Formaður Sjálfstæðisflokksins fór í kosningabaráttu með að Ísland væri lágvaxtaland. Hallelúja. Hvað gerist síðan? Í dag er seðlabankastjóri að mæla eindregið með því fyrir heimilin í landinu, með öllum þeim byrðum sem það þýðir, að fara inn í verðtryggð lán.

Af hverju getum við ekki reynt að fara að tala um kjarna málsins? Af hverju erum við alltaf að tala um brunavarnir þegar eldurinn eru fyrir löngu kviknaður? Af hverju getum við ekki byrjað á grunninum og eflt okkar brunavarnir, ekki bara til skemmri tíma heldur til lengri tíma? Um þetta snýst málið. Þetta er það sem m.a. forystufólk innan verkalýðshreyfingarinnar — af því að það er að tala við fólkið á gólfinu, fólkið sem er að greiða þessi lán sem hafa farið úr 200.000 í 400.000, úr 300.000 í 500.000, fólkið sem getur ekki lengur borið þessar krónubyrðar sem eru alltaf settar reglulega á þeirra herðar.

Það er ekki jafnt gefið í íslensku samfélagi meðan ástandið er svona í efnahagsmálum, sama hvaða plástra við reynum að nota. Við erum öll af vilja gerð og við erum alveg til í skammtímaaðgerðir en Viðreisn segir: Við verðum að þora að fara að horfast í augu við framtíðina og raunverulega takast á við brennuvarginn.


Ræðumaður: Þorgerður Katrín Gunnarsdóttir

Virðulegi forseti. Núna fyrir helgi stigu forkólfar innan verkalýðshreyfingarinnar hér á landi fram og settu málefni krónunnar á dagskrá. Þetta eru auðvitað ákveðin tíðindi og skilaboð verkalýðshreyfingarinnar eru sterk, enda eru hagsmunir launþega og hagsmunir heimilanna undir, sem verkalýðshreyfingin er náttúrlega í beinu og góðu og sterku sambandi við, enda vitum við að heimilin róa núna mjög þungan róður í ölduróti vaxta og verðbólgu. Það má segja að til að mynda Vilhjálmur Birgisson, formaður SGS, hafi stungið á ákveðnu kýli óréttlætis og ójafnréttis í íslensku samfélagi.

Ég veit að hæstv. ráðherra hefur líkt og Viðreisn haft mikinn áhuga á því risastóra verkefni okkar allra að koma böndum á verðbólguna og ná vaxtastiginu niður. Það má líka segja að hæstv. ráðherra hafi verið kannski sá ráðherra sem helst hefur viðurkennt það að krónan er einmitt ákveðin áskorun, eins og hún hefur m.a. sagt. Ef við skoðum íslenska hagsögu þá er nokkuð víst að við getum stundum náð tökum á stöðunni, það geta komið nokkur góð ár en síðan kemur höggið, aftur og aftur. Þessi staða birtist okkur ekki bara aftur og aftur heldur hjá kynslóð eftir kynslóð. Á endanum eru það alltaf heimilin í landinu og litlu og meðalstóru fyrirtækin sem þurfa að borga brúsann af þeim herkostnaði sem fylgir íslensku krónunni.

Ég veit að hæstv. ráðherra fer víða og hittir fólk. Ég var í Skagafirði núna um helgina og fyrir norðan þar sem ég var að tala við bændur sem eru búnir að vera að fjárfesta og þeir eru að fara úr því að borga 4% vexti í 12%. Þetta er nákvæmlega sama staðan og heimilin í landinu eru í þar sem afborganir hafa farið úr 150.000 kr. í tæplega 400.000 kr. Það er verið að leggja miklar byrðar og mikla bagga á herðar fólks, á  heimilin í landinu. Þess vegna langar mig að spyrja hæstv. ráðherra hvort hún sé tilbúin  að grípa þennan bolta sem Vilhjálmur Birgisson kastaði á loft og til í þetta samtal, til í það að meta stöðuna, fyrir heimilin í landinu, fyrir okkar samfélag, hvaða valkostir eru í boði, aðrir en íslenska krónan.


Ræðumaður: Þorbjörg Sigríður Gunnlaugsdóttir

Frú forseti. Ég mæli hér fyrir þingsályktunartillögu um græna hvata í landbúnaði, græna hvata fyrir bændur. Hugmyndin að baki þessari tillögu er einfaldlega sú að hæstv. matvælaráðherra verði falið að skoða bætt tækifæri bænda til að græða viðkvæm og illa farin vistkerfi, m.a. með skógrækt og endurheimt votlendis. Til þess verði skipaður starfshópur með fulltrúum bænda, Lands og skógar, Landverndar og Náttúruverndarsamtaka Íslands. Meginverkefnið verði að leggja til hvatakerfi og mælanleg markmið fyrir hvert ár. Það verði Matvælastofnun sem fái að annast eftirlit með framkvæmd þannig að tryggt verði að fjármagn sem varið verði til þessara aðgerða nýtist á sem bestan hátt. Ráðherra geri svo Alþingi grein fyrir framgangi og niðurstöðum þessa verks á haustþingi 2024.

Tillagan lýtur að því að greina tækifæri bænda og tækifæri í landbúnaðinum til að græða viðkvæm vistkerfi, m.a. með skógrækt og endurheimt votlendis. Þetta verði gert með hvatakerfi og þannig geti farið saman tækifæri og hagsmunir landbúnaðarins og markmið þjóðarinnar og ríkisstjórnarinnar í loftslagsmálum.

Frú forseti. Við eigum svör við skriflegri fyrirspurn minni til hæstv. matvælaráðherra um endurheimt votlendis á ríkisjörðum. Þessar tölur bera sannarlega með sér að hér megi gera betur. Þessa fyrirspurn lagði ég fram til að fá upp mynd af því hver staða mála væri um ríkisjarðir og bera svörin mjög greinilega með sér að hér þarf að gera betur. En í þingsályktunartillögunni er verið að leggja til að þessi starfshópur fái það verkefni að leita að leiðum til að skapa hvata fyrir bændur til að auka uppgræðslu, draga úr kjötframleiðslu og annarri framleiðslu dýraafurða. Ég hef áður lagt fram þessa tillögu. Þá var hún ekki afgreidd og ég legg hana nú fram í þriðja sinn.

Frú forseti. Landbúnaður er mikilvægur hluti af sögu íslensku þjóðarinnar og ég vil leyfa mér að segja að vegna sögunnar er landbúnaðurinn ekki bara mikilvæg atvinnugrein heldur menningarlegt mál, hluti af því að vera Íslendingur er samband okkar við þessa grein. Við eigum í þessu samhengi núna að vera markviss um það að skapa hvata þannig að framleiðsla á lambakjöti gangi t.d. ekki um of á landið. Hér er sannarlega ekki verið að horfa á sauðfjárrækt sem nokkuð annað en mikilvæga atvinnugrein sem við berum sterkar taugar til sem þjóð, heldur er frekar verið að leita og benda á tækifærin til að tvinna saman hagsmuni landbúnaðarins við markmið stjórnvalda í loftslagsmálum. Pólitísku rökin að baki eru þau að það liggur fyrir að það þarf að draga úr losun heimsins á gróðurhúsalofttegundum um helming næsta áratuginn til að fyrirbyggja að hnattræn hlýnun verði umfram 1,5°C miðað við hitastig fyrir tíma iðnbyltingarinnar. Þetta er gríðarlega mikil og stór áskorun og krefst þess að við göngum til verka. Við erum auðvitað ekki ein í þessu verkefni en við erum heldur ekki undanskilin verkefninu.

Öll ríki heimsins standa núna frammi fyrir því að það þarf að grípa til stórtækra aðgerða til að ná fram þessum markmiðum. Eitt stærsta skrefið sem Ísland gæti tekið til að draga markvisst og hratt úr losun gróðurhúsalofttegunda er einmitt að endurheimta votlendi og stöðva losun frá illa förnu landi. Ég er þeirrar skoðunar með grænar aðgerðir almennt séð að það eigi að umbuna þeim sem taka þessi skref. Hugmyndafræðin að baki er enda hvernig megi skapa jákvæða hvata og ávinning fyrir þessa grein að horfa í frekari mæli í þessar áttir.

Eins og ég nefndi hér áðan felst það í tillögunni að ráðherra skipi starfshóp sem hafi það markmið að auðvelda bændum þetta og gera þeim aðgengilegt, ekki síst fjárhagslega, að gera íslenskan landbúnað umhverfisvænni þannig að bændur njóti góðs af því að leggja þessum málstað lið í störfum sínum. Með því myndu bændur taka að sér stærra hlutverk við endurheimt vistkerfa með því að draga úr losun og auka bindingu gróðurhúsalofttegunda. Samfélagslegi ávinningur þessa blasir auðvitað við og við vitum hver stefna ríkisstjórnarflokkanna þriggja er í þessum efnum. En hér ættu líka að geta verið falin ákveðin tækifæri til nýsköpunar.

Varðandi stöðu þess anga málsins sem lýtur að loftslagsmálum og markmiði stjórnvalda þar um er áætlað að nettólosun landsins nemi 14 milljónum tonna af koldíoxíðígildum á hverju ári og sérfræðingar telja að það megi bæta 4 milljónum tonna við vegna losunar frá illa förnu landi. Þetta eru því nokkuð stórar tölur.

Í greinargerð með þingsályktunartillögunni er nánar farið yfir og rakið hver veruleikinn er í þeim efnum en áætlað er að um 10–15% framræsts votlendis séu í notkun í landbúnaði sem þýðir að hægt er með endurheimtinni að draga úr losun sem nemur um 6,6 milljónum tonna án þess að það hafi áhrif á ræktun í landbúnaði. Að mati okkar flutningsmanna, sem koma úr þingflokkum Viðreisnar og Samfylkingar, þá gæti reynst þýðingarmikið fyrir dreifðar byggðir að veita sauðfjárbændum sérstaklega tækifæri til að gerast vistbændur og skapa þannig alvörutækifæri á frekari grænum störfum í þessari grein. Í því ætti að felast um leið mikilvægur ávinningur fyrir samfélagið allt með meira vatni og lífi í ám og lækjum og færri sárum og skurðum í landslaginu.

Um stefnu Viðreisnar hvað varðar landbúnaðinn almennt séð þá höfum við sett það á oddinn í gegnum árin að styðja við bændur og ég er sjálf þeirrar skoðunar að beingreiðslur, beinar fjárhagslegar greiðslur, geti verið skynsamleg leið til þess að styðja við og efla greinina. Í staðinn mætti skoða innflutningskvótana og jafnvel að fella þá niður. Með því ætti hagur beggja að vænkast, bænda og neytenda. Við höfum stutt tillögur og stefnu stjórnvalda um þá styrki sem eru fyrir hendi í dag og tölum ekki í því árferði sem nú er fyrir auknum útgjöldum fyrr en að undangengnu samtali um nýjar hugmyndir og sóknarfæri fyrir greinina. Í því sambandi vil ég nefna að fjármálaáætlun ríkisstjórnarinnar fyrir árin 2024–2028 er skýr um að það eru ekki frekari útgjöld í kortunum. Markmiðið núna hlýtur því að vera að verja stöðuna og finna leiðir til að sækja fram. Ríkisstjórnin sjálf virðist því ekki gera ráð fyrir auknum heildarútgjöldum til greinarinnar.

Mig langaði til að nefna að árið 2020 var samþykkt þingsályktun Viðreisnar um endurskoðun á ráðstöfun almannafjár við gæðastýringu í sauðfjárrækt og send til ríkisstjórnar til vinnslu. Þessi tillaga fól í sér að endurskoða ráðstöfun almannafjár við gæðastýringu í sauðfjárrækt með það að markmiði að landnýtingarþáttur hennar myndi samræmast lögum og góðum stjórnsýsluháttum og að greiðslur myndu renna til framleiðenda sem væru að græða land.

Markmiðið með þeirri tillögu sem ég er hér að mæla fyrir í dag er kannski í stuttu og kjörnuðu máli að hér fara að mínu mati saman skýrt skilgreind markmið á sviði umhverfis- og loftslagsmála sem og jákvæð tækifæri fyrir landsbyggðirnar með hvötum í átt að enn fjölbreyttari störfum á sviði landbúnaðar.


Ræðumaður: Sigmar Guðmundsson

Frú forseti. Ég vil þakka fyrir þá umræðu sem hér hefur farið fram og það mál sem liggur hér fyrir. Ég hef svo sem ekkert legið á þeirri skoðun minni í þessari umræðu allri um hvalveiðar, sem hefur auðvitað verið mikil í samfélaginu núna yfir sumarmánuðina og í vor, að ég sé engin sérstök rök fyrir því að halda þessum veiðum áfram. Fyrir því eru í raun og veru margar ástæður, allmargar. Það hefur auðvitað verið tínt til hér í umræðunni, bæði í þingsal og úti í samfélaginu í sumar og margoft komið fram og liggur fyrir skjalfest, vottað og staðfest, að þjóðhagslegur ávinningur af þessum veiðum er bara hverfandi. Þetta er ekki eitthvað sem skiptir neinu máli í þjóðhagslegum skilningi. Auðvitað skiptir þetta máli fyrir það fólk sem hefur atvinnu af veiðunum yfir þessa mánuði á ári sem þær eru í gangi, við skulum ekki gera lítið úr því. Við skulum heldur ekki gera lítið úr því að það eru einhver fyrirtæki sem eru starfandi sem þjónusta þennan iðnað, ef má kalla hann svo, og við eigum auðvitað að bera virðingu fyrir því og allt það en í þessu stærra þjóðhagslega samhengi er þetta atvinnugrein sem skiptir mjög litlu máli. Það eru ein rök.

Önnur rök gætu verið þau að orðsporsáhætta Íslands út á við skaðist við þetta. Ég held að það sé alveg augljóst líka. Það á hins vegar ekkert að vera eitthvað sem hefur einhver bein áhrif á það hvernig við högum okkar málum. Við höfum sjálfdæmi um það og þurfum ekki að lúta neinum vilja eða áliti annarra í því. Mér finnst hins vegar sjálfsagt að taka tillit þess. Mér finnst alveg sjálfsagt að taka tillit til þess þegar við erum með atvinnugrein sem skiptir þó ekki meira máli í þjóðhagslega samhenginu en getur haft slæm áhrif á orðspor landsins, þá finnst mér það vera rök sem við eigum að taka inn í jöfnuna. Mér finnst að við eigum að skoða það mjög klárt út frá því líka. Það væri svolítið að stinga höfðinu í sandinn að gera það ekki. Menn hafa talað svolítið fjálglega um þetta, að við eigum ekki að láta einhverja leikara í Hollywood segja okkur fyrir verkum, við séum sjálfstæð þjóð og eigum rétt til að veiða. Það má alveg leggja hlutina þannig upp, það er hins vegar ekkert sem segir að við séum skyldug til að veiða. Það er ekkert sem knýr á um það að við séum að veiða út af þessu sem ég rakti áðan með efnahagslegu rökin. Þetta auðvitað allt saman verðum við að vega og meta bara svolítið í samhengi. Þess vegna var það, svo ég segi það nú bara heiðarlega, svolítið hjárennilegt í sumar, fannst mér, og hjákátlegt að menn skyldu tromma alltaf þannig upp með málflutninginn að þetta snerist einhvern veginn bara nánast um fullveldi okkar eða snerist bara um sjálfsákvörðunarréttinn okkar, eins og það væri einhver knýjandi þörf fyrir okkur að veiða hvali af því að þeir eru syndandi hérna einhvers staðar í nágrenni við landið. Það er ekkert þannig.

Ég er hins vegar líka þeirrar skoðunar að þetta hagsmunamat, þegar við erum að tala um eitthvert orðspor eða efnahagslega samhengið eða annað — það er bara umræða sem þarf að bíða á meðan við erum ekki búin að svara þeirri spurningu með nægilega góðum hætti hvort það sé hægt að veiða hvali án þess að ganga á svig við almenn sjónarmið og lög um dýravelferð. Það er auðvitað grundvallarspurningin. Það er spurning númer eitt sem við þurfum að svara áður en við tökumst á við hin rökin, vegna þess að við getum ekki notað einhver efnahagsleg rök eða einhverjar tilvísanir um atvinnufrelsi í lög og stjórnarskrá þegar við erum á þeim stað að við getum ekki veitt þessi dýr öðruvísi en að kvelja þau. Þarna höfum við auðvitað gögn, skýrslur og samantekt sem leiðir okkur nákvæmlega þangað að þessar veiðar geta ekki farið fram, að mínu mati vegna þess að sjónarmið dýravelferðar eiga að útiloka það. Svo einfalt er það. Síðan getum við tekist á um hin rökin. En það er bara einfaldlega ekki komið að því, finnst mér.

Nú er það auðvitað þannig þegar menn eru að takast á um dýravelferðina og það hvort það sé eðlilegt að veiða þessar stórkostlegu skepnur að þá fara menn oft í þetta: Er ekki loðnan í sjónum? Kvelst hún ekki í nótinni? Þurfum við ekki að horfa til aðbúnaðar dýra eða fiska þegar er verið að veiða á öngul? Allt þetta. Á bak við það allt saman stendur einhvers konar röksemd um það að eitt eigi yfir allar dýrategundir ganga og við eigum auðvitað að koma vel fram við allar dýrategundir. En það er þannig, og menn mega alveg kalla þetta tilfinningarök, að við hugsum ekki eins um allar dýrategundir. Ég hugsa að bóndinn í fjárhúsinu hugsi öðruvísi um lömbin og kindurnar heldur en kóngulærnar og járnsmiðina eða músina úti í haga. Þá má alveg kalla þetta einhvers konar tegundarasisma og tilfinningarök. Mér finnst þetta hins vegar mjög raunveruleg rök sem þarf að taka tillit til. Hvalir eru stórkostlegar skepnur, stórar skepnur sem við hrífumst af þegar við sjáum þær í hafinu, alveg eins og við gerum með stór spendýr á landi og á meðan við getum ekki staðið í því að veiða hvali án þess að vera búin að ganga þannig um hnútana að við séum ekki að meiða eða kvelja dýrin þá eigum við ekki að vera að veiða þau.

Ég er hins vegar alveg sammála þeim sem gagnrýndu matvælaráðherra í þessari umræðu á vormánuðum og í sumar um það hvernig var staðið að því að slá veiðarnar af svona að mestu leyti í sumar. Mér fannst ekki vel að verki staðið þar. Þegar er verið að stöðva atvinnugreinar, þegar er verið að koma með svona íþyngjandi ákvörðun þar sem undir er atvinnugrein, og þó að ég sé ekki hrifinn af atvinnugreininni er þetta samt atvinnugrein, þar sem fólk hefur atvinnu, þar sem fyrirtæki eru bæði í starfsemi í kringum þetta og allt annað, þá finnst mér mjög hæpin stjórnsýsla að það sé hægt að gera þetta með jafn litlum fyrirvara og var gert af hálfu matvælaráðherra. Mér finnst að svona stór og íþyngjandi ákvörðun fyrir fyrirtæki, fleiri en eitt, og fyrir fjölda starfsmanna þurfi að vera betur undirbyggð og það þurfi að vera meiri fyrirvari á. Þarna geta menn auðvitað sagt á móti að það hafi alla vega í einhverjum tilfellum verið gerð athugasemd við eitt og annað í starfsemi fyrirtækisins sem heldur úti þessari starfsemi þannig að menn hefðu alveg getað sagt sér að þetta gæti komið til og því hafi í raun og veru verið einhver fyrirvari. En mér finnst það ekki alveg nægjanlega mikil rök. Þess vegna er það þannig að þó að ég sé sammála því að við eigum ekki að veiða hvali þá finnst mér að við þurfum að gæta að því hvernig við komum í veg fyrir hvalveiðarnar. Þetta frumvarp auðvitað leiðir í jörð í eitt skipti fyrir öll þá hugmyndafræði alla og þau álitaefni. Það er því ekkert annað að gera en að samþykkja það hér.

Það er annað sem ég myndi vilja nefna í þessu samhengi líka og það er að ég held að sumpart hafi þetta hvalveiðimál sprungið svona svakalega upp í sumar, orðið að þessu fári sem það varð, vegna þess að ríkisstjórnarflokkunum fannst ákveðið skjól í því. Við erum í efnahagsástandi sem dregur upp dökka og versnandi mynd af stöðu heimila í landinu. Við erum að kljást við óskaplega háa vexti. Við erum að kljást við mjög háa verðbólgu sem gengur illa að slá á. Við vitum að samsetning þessarar ríkisstjórnar gerir það að verkum að menn eru svolítið að róa í sitthvora áttina og ég held að tveir flokkar í það minnsta í þessu stjórnarsamstarfi, VG og Sjálfstæðisflokkur, hafi svolítið notað þetta mál sem skjól gagnvart hinu og þess vegna hafi umræðan um þetta orðið svona mikil eins og raun ber vitni. Síðan er það auðvitað þannig að það hefur alltaf verið þannig á Íslandi, a.m.k. lengi, að þessar veiðar eru gríðarlega umdeildar. Mig langar að nefna það aftur að við eigum ekki að gera lítið úr því sem menn kalla tilfinningarök í þessari umræðu. Við eigum bara alls ekki að gera lítið úr því. Við eigum að taka það sem gilda röksemd í þessu máli. Við eigum að horfa til þess að það er þannig að úti um alla heimsbyggðina þá er þetta tilfinningahlaðið mál. Dýravelferðarsjónarmið og dýravelferð almennt, það eru miklar tilfinningar í þessu. Ég held að það sé bara inngróið í okkur mannskepnuna að við viljum auðvitað þótt við séum að nýta einhverjar stofna geta a.m.k. gert það án þess að ganga þannig um að við séum að meiða dýrin og kvelja þau, að dauðastríðið vari jafn vel klukkutímum saman, að það þurfi að skjóta sprengiskutlum í dýrin oftar en einu sinni. Það er eitthvað sem við viljum ekki hafa. Á bak við það er auðvitað ekkert annað en bara glerharðar tilfinningar fólks þannig að við þurfum að bera virðingu fyrir þeim rökum í þessari umræðu.

Ég verð líka að fá að nefna af því að menn vísa mikið í atvinnufrelsið og það allt saman, og gott og vel, það er auðvitað eitthvað sem við viljum hafa í hávegum, að atvinnufrelsi hérna á Íslandi sé virt, en eins og ég nefndi í upphafi ræðu minnar þá er ekkert sem segir að okkur sé það beinlínis skylt eða við eigum að veiða hvali þó að þeir syndi hérna í lögsögunni í kringum landið. Það er bara ofur einfaldlega þannig. Því fagna ég því mjög að þetta mál sé komið fram og auðvitað þurfum við að taka ákvörðun um það til lengri tíma hvort það eigi að leyfa þessar veiðar áfram eða banna þær. Ég veit alveg nákvæmlega hvorum megin ég er. Ég vil ekki hafa þessar veiðar í gangi og það er bara nákvæmlega vegna þess að við höfum við ekki getað bundið þannig um hnútana að þetta standist öll þau viðmið og gildi, lög og reglur sem okkur finnst að eigi að gilda um dýravelferð. Á meðan við erum ekki búin að klára þá umræðu og ekki er komin með fast land undir fætur þar þá auðvitað ýtir það öllum öðrum vangaveltum um þessa atvinnugrein á brott, vegna þess að við getum ekki notað efnahagsleg rök eða einhver önnur rök sem einhvers konar réttlætingu fyrir því að við förum illa með dýr. Það held ég að við hljótum að geta sammælst um.

Ég fagna því mjög að þetta mál sé komið fram og að þetta sé til umræðu hérna í þingsalnum. Ég fagna því mjög að þetta mál opinberar í enn eitt skiptið hversu getulítil ríkisstjórnin er í að stjórna þessu landi. Það er auðvitað algjörlega með ólíkindum að flokkar séu í samstarfi sem koma sér ekki saman um nokkurn skapaðan hlut, hvort sem það eru hvalveiðar, efnahagsmál, heilbrigðismál, orkumál eða hvað það er. Þetta er bara enn einn bautasteinninn og varðan í þeirri sögu og vegferð allri að þessi ríkisstjórn nær ekki saman um mál og getur þar af leiðandi ekki stýrt landinu eins og þarf að stýra því akkúrat núna; af einhverri festu, ekki síst í efnahagslegu tilliti. Ég fagna málinu og styð það heils hugar.


Ræðumaður: Elva Dögg Sigurðardóttir

Heyr, heyr.Ég þakka hv. þm. Kristrúnu Frostadóttir fyrir að hefja þessa mikilvægu umræðu. Ég hef áhyggjur af því að við séum of föst inni í hugmyndarömmum sem eru okkur kunnugir og eigum erfitt með að hugsa lengra en það og það muni leiða til þess að við munum ekki ná að þjónusta fólk á efri árum eins og það á allan rétt á. Í því ljósi vil ég tala aðeins um samfélagslega nýsköpun. Eitt dæmi um slíkt verkefni sem ég hef tekið þátt í síðustu mánuði í Danmörku kallast, með leyfi forseta, Elderlearn. Þar fer ég í heimsókn til 86 ára gamallar  danskrar vinkonu minnar þar sem við eigum góða stund saman þar sem ég læri dönsku og hún fær félagsskap. Þetta tvennt tvinnar saman samfélagslegar áskoranir sem við stöndum frammi fyrir, annars vegar þann einmanaleika sem við vitum að eldra fólk getur verið að takast á við og hins vegar eflingu á tungumálakunnáttu fyrir fólk sem flyst til landsins. Þjóðin eldist hratt og það er nauðsynlegt að nálgast málaflokkinn frá mörgum hliðum enda eru eldri borgarar svo langt frá því að vera einsleitur hópur. Margir eru frískir og fjörugir og fullfærir um að sjá um sig sjálfir, aðrir eru sæmilega frískir og þurfa frekar á félagslegri aðhlynningu að halda en heilbrigðisþjónustu. Við megum ekki líta á samfélagsverkefni sem einhvers konar krúttlegar hugmyndir. Þetta eru raunverulegar lausnir sem geta tekist á við hinar ýmsu hindranir og áskoranir sem við erum alltaf að reyna að finna lausnir við. Við þurfum að bregðast strax við því að verkefnið stækkar með hverjum deginum. Við þurfum að komast út úr gömlu römmunum og fagna bæði einkaframtaki og hugmyndum fólksins í samfélaginu því að það er ekki ein lausn fyrir öll. Þess vegna þurfum við nýsköpun með okkur til að takast á við áskoranir framtíðarinnar.


Ræðumaður: Þorbjörg Sigríður Gunnlaugsdóttir

Virðulegi forseti. Það rifjaðist upp fyrir mér saga sem kona sagði mér nýlega af stöðu mömmu sinnar sem kemst ekki inn á hjúkrunarheimili þrátt fyrir að þurfa þess nauðsynlega. Í staðinn er hún lögð inn á Landspítala og er send heim um leið og færi gefst. Þetta gerist aftur og aftur. Auðvitað framkallar þetta kvíða og vanlíðan hjá móðurinni á sama tíma og dóttirin er úrvinda af þreytu, sjálf í fullri vinnu og með börn. Það er dóttirin sem veitir mömmu sinni þá aðstoð sem heilbrigðiskerfið gerir ekki. Það ótrúlega við þessa vondu stöðu er að þetta kostar ríkið meira en dvöl á hjúkrunarheimili. Það er allt rangt við þessa stöðu. Saga þessara mæðgna er spegill á stöðu heilbrigðiskerfisins. Vandinn í hjúkrunarmálum aldraðra er orðinn að bráðavanda alls heilbrigðiskerfisins. Inni á sjúkrastofnunum liggja í dag 800 aldraðir sem þurfa á heimahjúkrun að halda eða þjónustu á hjúkrunarheimili. Nýjum Landspítala er ekki ætlað að verða dýrasta hjúkrunarheimili landsins. Veruleiki fólksins í landinu er að það greiðir háa skatta en fær ekki þjónustu í samræmi við það. Við erum í efstu sætum varðandi skattbyrði en stöndumst ekki samanburð um fjárfestingu stjórnvalda í heilbrigðisþjónustu.

Viðreisn  vill standast norrænan samanburð um sterkt opinbert heilbrigðiskerfi. Hér eigum við að horfa á tækifærin en ekki bara tala um erfiða stöðu. Það þarf að marka stefnu til lengri tíma litið, lengur en bara næstu þrjú, fjögur ár. Tillaga Viðreisnar um uppbyggingu hjúkrunarrýma er að gera samninga við þjónustuaðila og fjármagna þannig uppbyggingu hjúkrunarheimilanna og   ríkið kaupi þá með lengri samningum þjónustu fyrir eldri borgarana. Þetta myndi tryggja fleiri hjúkrunarrými og betri þjónustu og minnka álag á Landspítala. Okkar elsta kynslóð á betra skilið. Við verðum að standa að þessu verkefni af metnaði.


Ræðumaður: Sigmar Guðmundsson

Herra forseti. Það er í sjálfu sér ágætt að menn vilji viða að sér gögnum og safna saman tölum. En velkist einhver í vafa um að það geisar ópíóíðafaraldur þarna úti? Það þarf ekki annað en að lesa dánartilkynningar dagblaðanna. Það þarf ekki annað en að hlusta á þá sem eru að meðferða fólk. Það eru nefnilega til tölur yfir þá sem hafa leitað sér aðstoðar en eru látnir úr sjúkdómnum. Það getur bæði verið ofskömmtun en það getur líka verið sjálfsvíg eða önnur tilvik. Stóra spurningin er auðvitað þessi: Treystir hæstv. heilbrigðisráðherra sér til þess að lýsa því hér yfir að það gerist aldrei aftur að lífsnauðsynleg þjónusta fyrir mjög veikt fólk, jaðarsett fólk þurfi að loka yfir sumartímann? Getur ekki hæstv. ráðherra tekið undir með mér um það að svona meðferðarstöðvar eiga ekki að loka á sumrin, einfaldlega vegna þess að þessi sjúkdómur fer aldrei í sumarfrí?


Ræðumaður: Sigmar Guðmundsson

Herra forseti. Ég nefndi það í ræðu í gær að það hafa fimm látist í umferðarslysum það sem af er ári. Oft verið hærri tala en við erum markvisst að reyna að fækka slysum í umferðinni, erum með áætlanir og sáttmála sem ná mörg ár fram í tímann. Samkvæmt tölum frá SÁÁ stefnir í að um 80 manns látist úr fíknisjúkdómum á þessu ári og athugið, kæru þingmenn og aðrir sem heyrið, þetta er bara fólk undir fimmtugu sem hefur leitað sér aðstoðar hjá SÁÁ. Þarna vantar inn fólk sem hefur ekki farið til SÁÁ og er yfir fimmtugu. 80 einstaklingar eru því vanáætlun. Ef þessar tölur sæjust í umferðinni væri búið að lýsa yfir neyðarástandi. Við myndum aldrei sætta okkur við þetta og við myndum leggja milljarða í ný göng, breikkun vega, brýr og gatnamót. En það birtast ekki fréttir í fjölmiðlum af þeim sem látast úr fíknisjúkdómum. Dauðsföllin verða engu að síður. Þetta eru feður, mæður, bræður og systur. Börn missa foreldra sína. Viðbragð okkar er ekki í neinu samræmi við alvarleika málsins.

Ríkisstjórnin boðaði í apríl aukið fjármagn til SÁÁ vegna ópíóíðafaraldursins. Samkvæmt mínum upplýsingum hefur ekkert samtal átt sér stað um þetta. Peningarnir hafa ekki borist og valið stóð á milli þess að skerða þjónustu vegna ópíóíðafíknar eða loka meðferðarstöðinni í sex vikur. Þetta er ótrúlega sorglegt, ekki síst þegar við höfum í huga að í fyrra dóu 12 einstaklingar á meðan þeir biðu eftir þjónustu. Samfella á milli Vogs og Víkur er lífsnauðsynleg í sumum tilfellum og það gengur ekki upp að loka Vík í sex vikur á ári.

Hæstv. heilbrigðisráðherra varpaði ábyrgðinni á þessu yfir á SÁÁ hér á þinginu fyrr í vikunni. Hann sagði að þetta væri sjálfstæð ákvörðun samtakanna, að ráðuneytið hefði ekki verið með í ráðum og vel væri hægt að halda þessu opnu ef vilji væri til. Ég endurtek: Ef vilji væri til. Telur sem sagt hæstv. ráðherra að það hafi skort vilja til að halda meðferðarstöðin opinni? Og hvers vegna hefur skort á samtal á milli stjórnvalda og SÁÁ um peningana sem lofað var og hvenær eiga þeir að berast svo að hægt sé að þjónusta veikt fólk með þessa banvænu fíkn betur?


Ræðumaður: Sigmar Guðmundsson

Herra forseti. Það sem af er ári hafa fimm einstaklingar látið lífið í umferðarslysum — fimm einstaklingar. Það hefur oft verið þannig hér á Íslandi að fleiri hafa látist úr umferðarslysum á hverju ári en engu að síður, þetta er fimm einstaklingum of mikið. Þetta erum við sammála um og við erum alltaf að reyna að leita leiða til þess að bæta umferðaröryggi. Við gerum það með því að endurhanna gatnamót, grafa göng, breikka vegi, fækka einbreiðum brúm og þar fram eftir götunum. Hvað ætlum við þá að segja sem samfélag við þeirri staðreynd að ef fram heldur sem horfir munu 80 einstaklingar deyja úr fíknisjúkdómi á þessu ári? Þetta eru tölur úr gagnagrunni SÁÁ. Það stefnir í það, ef við miðum við hvernig þetta er búið að vera það sem af er ári, að 80 einstaklingar deyi úr fíknisjúkdómi á þessu ári. Það jafngildir því á tíu árum eins og ef allir íbúar Grundarfjarðarbæjar myndu látast. Þetta eru þannig tölur á tíu árum. Við erum hins vegar ekki að gera sáttmála, samninga eða að blása í herlúðra til þess að bjarga þessu fólki, síður en svo, við rétt svo höldum í horfinu. Það er þannig núna að ein stærsta meðferðarstöð landsins, sem er rekin af SÁÁ, Vík, eftirmeðferðarstöð, þurfti að vera lokuð í margar vikur í sumar út af fjárskorti. Það gerði það að verkum að samfellan á milli Vogs og Víkur er rofin. Það gerir það að verkum að batalíkur fólks eru miklu minni og það gerir það mögulega að verkum að fólk deyr.

Ég heyrði hæstv. heilbrigðisráðherra tala hér með þeim hætti sem ég átti ekki von á núna fyrr í vikunni. Hann sagði: Við getum svo auðveldlega haldið því opnu ef það er vilji til þess. Það hefur ítrekað verið kallað eftir meira fjármagni til að hafa það þannig að það þurfi ekki að loka meðferðarstöðvum á sumrin. Þá fer hins vegar svo mikill peningur af sjálfsaflafé SÁÁ í ópíóíðafaraldurinn og viðbragð við honum að það vantar pening í hitt. Það er búið að lofa meira  fjármagni. Það virðist hins vegar vera eitthvað djúpt á því því að það hefur ekki skilað sér til SÁÁ. Við hljótum rétt, eins og í umferðinni, að geta komið í veg fyrir það að fólk deyi að óþörfu.


Ræðumaður: Sigmar Guðmundsson

Herra forseti. Ég þakka hv. þm. Jakobi Frímanni Magnússyni fyrir. Ástæðan    fyrir því að ég spurði um afstöðu til þessa máls er sú að formaður    Flokks fólksins sagði aðspurð í blaðaviðtali bara núna á dögunum að sá    flokkur ætli sér ekki að mæla með aðild, og það var svo sem vel þekkt staðreynd    fyrir. Ég vitna orðrétt í viðtal við hv. þm. Ingu Sæland með leyfi forseta: „En að flokkurinn myndi styðja að þjóðaratkvæðagreiðsla færi fram um málið, ef svo bæri undir.“ Þetta finnst mér nefnilega vera meira    bara hrein og klár lýðræðisspurning. Þetta er til að mynda lýðræðisspurning sem Vinstrihreyfingin – grænt framboð hefur sett inn í sína stefnu    að eigi að gera, að styðja tillögu sem þessa. Þetta er eitthvað sem mikill    meiri hluti flokka hér á Alþingi vill gera þrátt fyrir að sumir þessara flokka    vilji ekki ganga í Evrópusambandið. Þannig að mér finnst að við þurfum    í umræðunni svolítið að skilja á milli þess að vilja ganga í Evrópusambandið eða    þess að vilja styðja þessa tillögu sem hér er.

En mig langar líka segja, af því að hv. þingmaður var að tala um nýsköpunarfyrirtækin    og annað, ég var nú að nefna þetta í minni ræðu, að meiri hluti forsvarsfólks    nýsköpunarfyrirtækja telur að krónan hafi neikvæð áhrif á starfsemi nýsköpunarfyrirtækjanna.    73,5% aðspurðra töldu það í könnun 2020 og þetta hefur reyndar komið    fram margoft áður. Mig langar að spyrja hv. þingmann, vegna þess að yfir okkur    hangir líka bókun 35 þar sem margir telja að samningurinn um Evrópska efnahagssvæðið    sé undir og enn aðrir telja að sjálft fullveldi þjóðarinnar sé undir.    Og úr því að hv. þingmaður er þá mögulega tilbúinn að feta í fótspor    formanns síns og samþykkja þá tillögu sem hér er, er hv. þingmaður þeirrar skoðunar að EES-samningurinn sé eitthvað    sem við ættum að ganga út úr? Er EES-samstarfið gengið sér til húðar? Er það    það sem ég get lesið út úr svörum þingmannsins hér áðan?


Ræðumaður: Sigmar Guðmundsson

Herra forseti. Ég vil þakka hv. þm. Jakobi Frímanni Magnússyni fyrir ræðuna, víða komið við. Mig langar, í tilefni af því sem nefnt var framarlega í ræðu hv. þingmanns um auðlindirnar, að nefna það að hvað okkur í Viðreisn varðar þá höfum við alltaf litið svo á að Evrópusambandið sé ekki markmið í sjálfu sér. Evrópusambandið er hins vegar leið að markmiði. Evrópusambandið er tæki til að ná fram ákveðnum markmiðum sem ekki hafa náðst hér. Komi það út úr aðildarviðræðum við Evrópusambandið að við Íslendingar missum forræði á okkar helstu auðlindum þá er ég fyrsti maðurinn til að segja nei við slíkum aðildarsamningi. Það eru alveg hreinar línur. Þetta er ekki markmið í sjálfu sér heldur leið að markmiði. Það að hafa forræði áfram á auðlindum okkar er auðvitað eitthvað sem skiptir miklu máli og verður auðvitað útkljáð í viðræðum við Evrópusambandið.

Hv. þingmanni varð tíðrætt um alls konar gjöld sem koma í gegnum Evrópska efnahagssvæðið og aðild að Evrópusambandinu og ég verð að segja að mér finnst það ekkert endilega þannig að íslenskir stjórnmálamenn hafi alltaf staðið sig sérstaklega vel í hagsmunagæslu fyrir íslenska ríkisborgara þannig að ég veit ekki endilega hvort evrópskir stjórnmálamenn séu þess vegna eitthvað verri. En vandinn er hins vegar sá að við fáum til okkar mikið af löggjöfinni í gegnum Evrópska efnahagssvæðið án þess að hafa nokkuð um það að segja, en við hefðum þó a.m.k. eitthvað að segja um það ef við sætum þarna við borðið. En af því að þingmaðurinn var að tala um gjöld þá langar mig að benda á að það var alveg forðast í ræðunni að nefna það sem er þó enn verra fyrir íslensk heimili. Það er krónuskatturinn. Það eru vextirnir sem íslenska krónan veldur okkur.

Mig langaði að spyrja hv. þingmann: Er hann hlynntur eða samþykkur þeirri tillögu sem liggur hérna fyrir? Hann er ekki hrifinn af því að ganga í Evrópusambandið, en er hann tilbúinn til að leyfa þjóðinni að ákveða hvort við eigum að stíga þetta skref eða ekki?


Ræðumaður: Sigmar Guðmundsson

Herra forseti. Þetta er mikilvæg tillaga sem við ræðum hér í þingsal. Eins og kom fram hjá framsögumanni, hv. þm. Þorgerði Katrínu Gunnarsdóttur þá hefur þessi tillaga komið fram áður og sambærilegar tillögur reyndar verið fluttar af þingmönnum annarra flokka líka en eru akkúrat á tillögunni núna. Þessi tillaga er í samræmi við þjóðarviljann, þann vaxandi vilja meðal þjóðarinnar annars vegar að ganga í Evrópusambandið en hins vegar að taka þetta fyrsta skref sem er að halda áfram aðildarviðræðunum. Við erum auðvitað í þeirri stöðu, Íslendingar, að Alþingi samþykkti á sínum tíma að sækja um aðild og hefja aðildarviðræður við Evrópusambandið. Það voru stjórnmálamenn án aðkomu þingsins sem sendu bréf til Brussel og settu þær viðræður á ís en þeim hefur ekki verið slitið. Ég ætla rétt að vona það að þingmenn á Alþingi Íslendinga séu sammála um að ef Alþingi ákveður að gera eitthvað þá þurfi Alþingi sjálft að ákveða að hætta við, ekki einhverjir aðrir í þess umboði.

Núna er það þannig að það eru mjög margir sem styðja það að þetta skref sé stigið. Þrefalt fleiri vilja kjósa um aðildarviðræður við ESB en eru á móti þeim, segir í nýlegri frétt upp úr nýrri könnun Maskínu sem vitnað hefur verið hér til, það er bara ofur einfaldlega þannig. 57,3% svarenda styður þessa atkvæðagreiðslu sem er undir í tillögunni hér en 18,9% eru andvíg. Það þýðir að fjöldi þeirra sem vilja að þjóðin ráði för í málinu er þrefaldur sá fjöldi sem er andvígur því. Reyndar er það þannig að ég get vel skilið það að umræðan um aðild að Evrópusambandinu gerir það að verkum að menn skiptist í tvö horn. Þetta er auðvitað umdeilt mál, bæði meðal íslensku þjóðarinnar, rétt eins og annars staðar í álfunni. Reyndar er það nú þannig að 27 ríki Evrópu hafa ákveðið að fara í þetta samband og eru sátt í þessu sambandi. Einungis ein þjóð hefur á síðustu árum gengið úr því. Það eru Bretar og það auðvitað endaði með mjög miklum ósköpum eins og við vitum og pólitískar afleiðingar þess í Bretlandi eru hvergi nærri að baki. Einu sinni var alltaf sagt að það væri ekki hægt að ganga úr Evrópusambandinu þegar menn væru komnir þangað inn. Þetta væri þannig fullveldisspursmál í raun og veru en við erum auðvitað með nýlegt dæmi þar sem búið er að sanna hið gagnstæða.

Það er síðan þannig að þegar við tölum um aðildina sjálfa að Evrópusambandinu, óháð þessari tillögu sem hér er, þá er meiri hluti þeirra sem svara hlynntur því að ganga í Evrópusambandið, 40,2%, en 32,9% eru andvíg. Það má auðvitað gera ráð fyrir því að þeir sem ekki gefa sig upp í þessu vilji kannski gjarnan vita hvað felst í því að vera aðilar að Evrópusambandinu og fá að sjá þá einhvern samning þar að lútandi.

Þetta hefur ekki alltaf verið svona. Vilji þjóðarinnar hefur ekki alltaf verið í þessa átt og reyndar bara alls ekki. Það gerðist um sama leyti og Rússar réðust inn í Úkraínu að þessar tölur fóru að breytast. Þegar Rússar réðust inn í Úkraínu og það var allt í einu komin ný ógn inn í veruleika okkar Íslendinga, rétt eins og annarra Evrópuþjóða þá breyttist viðhorf landsmanna til þess, það vildu þá fleiri ganga í Evrópusambandið og það vildu enn fleiri taka upp þjóðaratkvæðagreiðslu til að svara þeirri spurningu hvort við ættum að fara í aðildarviðræður eða ekki. Og þetta segir okkur auðvitað bara nákvæmlega sömu sögu og blasti við Finnum, Dönum og Svíum um svipað leyti. Við þekkjum það hvernig Svíar og Finnar fóru og brugðust við stríðinu, þeir gerðu það með því að sækja um aðild að Atlantshafsbandalaginu. Danir fóru í þjóðaratkvæðagreiðslu og með þeirri þjóðaratkvæðagreiðslu færðu þeir varnarhluta Evrópusambandsins inn í sitt evrópska samstarf sem þeir höfðu áður verið undanþegnir, þannig að það má alveg segja að hræringarnar hér hafi verið nákvæmlega þær sömu og hjá vinaþjóðum okkar. Svo má auðvitað nefna það líka að það er mikil umræða um það í Noregi hvort samningurinn um Evrópska efnahagssvæðið sé nóg fyrir Norðmenn eða hvort menn þurfi að stíga skrefið til fulls og ganga í Evrópusambandið en Norðmenn hafa reyndar tvisvar svarað þeirri spurningu í þjóðaratkvæðagreiðslu neitandi.

Þannig að þetta er allt á fleygiferð og alveg eins og hefur verið rakið ágætlega hérna þá er það ekki eitthvert risastórt skref að fara í þjóðaratkvæðagreiðslu um framhaldið. En það er mjög mikilvægt skref vegna þess að umsóknarferlið sjálft stæði styrkari fótum með það frá þjóðinni beint til stjórnmálamanna að þetta væri sú vegferð sem ætti að hefja. Þannig að það eru öll rök sem hníga að því og ég verð að segja það alveg eins og er að ég get vel skilið það að við séum ekki sammála um hvort Ísland eigi að ganga í Evrópusambandið eða ekki. Það eru margvísleg rök örugglega sem hægt er að tína til gegn aðild eins og er hægt að tína til rök með aðild. En ég fæ það ekki til að ganga upp í mínum þykka haus að það sé einhver sérstök hugmynd að leggjast gegn þessari tillögu því við erum  einfaldlega að leggja það til að þessi rembihnútur sem íslensk pólitík hefur verið föst í áratugum saman rakni upp með tilstilli íslensku þjóðarinnar. Þetta er akkúrat mál sem hentar í þjóðaratkvæðagreiðslu. Þetta er mál sem hefur áhrif á stöðu okkar í alþjóðasamfélaginu. Þetta er mál sem mögulega sker úr um það hvar við ætlum að setja okkur í sveit með nágrannaþjóðum okkar, með öðrum þjóðum í Evrópu. Þetta er mál sem hefur áhrif á lífskjör hér, alla atvinnuvegi landsins og þar fram eftir götunum og þetta er mál sem deilt hefur verið um í íslensku samfélagi í áratugi án þess að þjóðin hafi nokkru sinni fengið að segja hug sinn.

Það er nefnilega svo að það er miklu blessunarríkara að íslenska þjóðin fái að ákveða framhaldið frekar en Sjálfstæðisflokkurinn, Framsóknarflokkurinn, Samfylkingin, Viðreisn, Píratar, Flokkur fólksins eða hvaða flokkar sem það nú eru. Mér finnst það vera algerlega einboðið að hefja þessa vegferð. En ástæðan fyrir því að ég er Evrópusinni er sú að ég tel að með aðild að Evrópusambandinu þá myndi brotna upp þessi íslenski fákeppnismarkaður sem við Íslendingar erum fastir í á svo mörgum sviðum. Það var komið ágætlega inn á þetta í ræðu flutningsmanns tillögunnar hér áðan. Bankamarkaðurinn var nefndur og tryggingamarkaðurinn og það má alveg bæta við matvörumarkaðnum og öðru. Það er umhugsunarefni að engir erlendir aðilar vilji hasla sér völl þrátt fyrir að engar hindranir séu á því að menn komi hér og veiti íslenskum fyrirtækjum samkeppni. Þar vitum við að íslenska krónan er hindrun. Íslenska krónan er helsta hindrunin fyrir því að erlend fyrirtæki komi hingað til þess að auka samkeppni á íslenskum mörkuðum og nýleg dæmi sanna það svo sannarlega að við Íslendingar gætum vel notað samkeppni að utan okkur til hagsbóta.

Síðan má auðvitað nefna það líka að við erum að horfa á hátt vaxtastig og háa verðbólgu. Við erum með miklu hærri vexti hér þrátt fyrir sambærilega eða lægri verðbólgu í Evrópu. Mér finnst þetta vera mikið umhugsunarefni. Ég get vel skilið það að menn vilji ekki ganga í Evrópusambandið þótt ég sé ósammála þeim, en ég get ekki skilið það að menn sjái einhvern sérstakan hag í því eða sérstakan kost fyrir íslenskt samfélag að vera með minnsta gjaldmiðil í heimi sem nýtur engrar virðingar í alþjóðasamfélaginu, sem þykir vera aðgangshindrun hingað inn á markaðinn. Gjaldmiðill sem gerir það að verkum að meiri hluti forsvarsfólks nýsköpunarfyrirtækja telur að það séu neikvæð áhrif af krónunni á fyrirtæki sín eins og kemur fram í könnun sem sagt er frá á vefmiðlum, og hún er ekki mjög gömul þessi könnun. Þar kemur fram að 73% þeirra sem eru spurðir og reka íslensk nýsköpunarfyrirtæki telja að séríslenskur gjaldmiðill hafi neikvæð áhrif á rekstur nýsköpunarfyrirtækja hér á Íslandi. Þetta eru örfá af þeim rökum sem tína mætti til fyrir því að við Íslendingar eigum að taka upp fulla aðild að Evrópusambandinu. En auðvitað gengur tillagan hér ekki svo langt, eins og við þekkjum.

Mig langar líka að nefna það sem gerðist í kringum kosningarnar 2013. Þá var það þannig að stjórnmálamenn, Illugi Gunnarsson, Hanna Birna Kristjánsdóttir, Ragnheiður Elín Árnadóttir, Kristján Þór Júlíusson og Bjarni Benediktsson, sem nú er formaður Sjálfstæðisflokksins, sögðu öll með skýrum hætti fyrir þær kosningar að það ætti að fara fram þjóðaratkvæðagreiðsla um áframhald viðræðna við Evrópusambandið. Þetta var svikið skömmu eftir kosningarnar. Mér finnst þetta sýna það svart á hvítu að menn eru tilbúnir til að ganga ansi langt til þess að láta þrönga sérhagsmuni flokka sinna ganga framar þjóðarhag. Menn eru meira að segja tilbúnir til þess að svíkja mjög ber og einbeitt loforð um hið gagnstæða strax að loknum kosningum. Það eru öll rök sem hníga að því að þessi tillaga verði samþykkt hér á þinginu. Mig langar líka aðeins í blárestina að nefna  að við eigum ekki bara að spyrja okkur að því hvað við getum fengið út úr Evrópusamvinnunni heldur eigum við líka að velta því fyrir okkur hvað við getum lagt til hennar.


Ræðumaður: Sigmar Guðmundsson

Herra forseti. Ég þakka hv. þingmanni fyrir þetta svar, gott var það og efnismikið. Mig langar aðeins að bæta við þetta að það sem gerðist síðan eftir kosningarnar 2013 eða fyrir kosningarnar 2013 var það að fjölmargir þingmenn Sjálfstæðisflokksins, m.a. oddvitar í kjördæmum sem urðu ráðherrar í ríkisstjórn eftir kosningarnar, sögðu nokkrum dögum fyrir þær kosningar skýrt að það ætti að fara fram þjóðaratkvæðagreiðsla um framhaldið á því kjörtímabili. Það var síðan svikið með þessu bréfi sem sent var til Brussel í skjóli nætur. Ég er því ekkert endilega viss um í ljósi þess hve háfleyg kosningaloforðin voru fyrir kosningarnar að það hefði eitthvað þvælst fyrir mönnum eftir þær kosningar að hunsa þjóðarviljann og engu að síður reynt að slíta viðræðum. Hitt er síðan annað mál að það er auðvitað ekki hægt að slíta viðræðum með því að senda bréf án aðkomu Alþingis þegar það er Alþingi sem er búið að samþykkja það að fara í einhvers konar viðræður.

Ég verð að fá að spyrja hv. þingmann núna vegna þess að það hefur talsvert verið rætt um flokk þingmannsins, Samfylkinguna, og Evrópuhugsjónina. Ég hef sjálfur gagnrýnt flokkinn fyrir þá afstöðu að tala með þeim hætti, eins og formaðurinn hefur gert ítrekað, að það eigi ekki að fara af stað með þetta mál vegna þess að það sé ekki hægt að klára það innan kjörtímabils. Mig langar að fá að vita: Er eitthvað sem kemur í veg fyrir það ef Samfylkingin kemst í ríkisstjórn eftir næstu kosningar að a.m.k. þetta skref yrði stigið, að fara í þjóðaratkvæðagreiðslu um viðræður, þegar við vitum það að aðildarviðræður við Evrópusambandið geta tekið talsverðan tíma?


Ræðumaður: Sigmar Guðmundsson

Herra forseti. Ég þakka hv. þm. Þórunni Sveinbjarnardóttur fyrir sköruglega ræðu, efnismikla og mjög góða. Það var mjög fínt að fá þennan fyrirlestur um þjóðaratkvæðagreiðslur og þær fullyrðingar sem hér komu fram áður um það að ef það væru þjóðaratkvæðagreiðslur haldnar í stórum málum þá værum við einhvern veginn að gefa fulltrúalýðræðið upp á bátinn. En það er kannski ekki það sem mig langaði að spyrja hv. þingmann um, heldur meira þetta sem aðeins var farið yfir í ræðunni. Það er þetta sem gerðist árið 2009 þegar ákveðið var að sækja um aðild að Evrópusambandinu og hv. þingmaður fór mjög vel yfir það hvers konar andrúmsloft ríkti í samfélaginu þá. Við sáum það á skoðanakönnunum strax upp úr hruni að afstaða fólks gerbreyttist til Evrópusambandsins. Menn voru tilbúnir til að skoða það jákvæðari augum þá heldur en hafði verið á árunum fyrir hrun. Það var mjög auðmælanlegt og auðsjáanlegt í öllum könnunum sem birtar voru. Ég man líka, þá ekki á þingi heldur bara úr fjölmiðlum verandi að fylgjast með þessu máli þá, að það var mikið rætt um það hvort það ætti að leita liðsinni þjóðarinnar og spyrja hana hvort það ætti að fara í vegferðina eða ekki og svo sem eins og hv. þingmaður kom inn á þá var nú meiri hluti fyrir því að gera það þannig þó að sú leið hafi síðan ekki orðið ofan á.

En mig langaði að spyrja hv. þingmann, vegna þess að mönnum hefur verið mjög tíðrætt um það að það var ekki farið í þjóðaratkvæðagreiðslu áður en farið var í viðræðurnar: Að hvaða leyti veikti það ferlið? Menn hafa talað mikið um það í framhaldinu að þetta hafi veikt aðildarferlið. Mig langar að fá það bara úr þessum ræðustól í þessa umræðu hér vegna þess að það skiptir máli, að hvaða leyti það veikti ferlið, og það væri mjög forvitnilegt að fá einhverja yfirferð frá hv. þingmanni um það.


Ræðumaður: Þorgerður Katrín Gunnarsdóttir

Virðulegi forseti. Nú er ég pínulítið hissa yfir því af hverju það eru ekki einmitt Sjálfstæðismenn sem eru á þessari tillögu, því að þessi tillaga er nákvæmlega það sem ályktun á landsfundi Sjálfstæðismanna snerist um; að treysta þjóðinni fyrir næsta skrefi, halda þjóðaratkvæðagreiðslu um …  halda þjóðaratkvæðagreiðslu um það hvort við eigum að halda áfram aðildarviðræðum. Evrópusambandið … Evrópusambandið, virðulegi forseti, er ekki markmið í sjálfu sér, bara alls ekki, það er fullt af göllum, fullt af kostum. Við sjáum það hins vegar sem leið að bættum lífskjörum, opnara frjálsara samfélagi með efnahagslegan stöðugleika og fyrirsjáanleika. Ég man það fyrir nokkrum misserum síðan þegar við fengum mætan þingmann Íra á fund okkar í Viðreisn, frá systurflokki okkar í Írlandi, til að fjalla um inngöngu Íra í Evrópusambandið. Það er eftirminnilegt að hann sagði: Fyrir okkur Íra var stærsti þátturinn að við inngönguna urðum við óháðari Bretum. Við urðum óháðari Bretum. Þeir höfðu ekki sömu tökin á írsku samfélagi og þeir höfðu í gegnum efnahagsleg sambönd, menningarleg, samfélagsleg o.fl., og við þekkjum alveg þessa sögu. Íranir urðu óháðari Bretum. Ég held að það sé m.a. það sem við skuldum unga fólkinu okkar, að það fái tækifæri og val um það að vera óháðari, að vera ekki alltaf undir þessa séríslensku brotalöm sett sem heitir fákeppni á bankamarkaði, heitir fákeppni á tryggingamarkaði, heitir fákeppni á samgöngumarkaði, dýrasta matarkarfa í heimi, þrefaldir vexti, verðbólga sem er alltaf hærri en í samanburðarlöndunum. Mér finnst ég skulda unga fólkinu að það hafi val um hvaða leið það getur farið fyrir sig og sína inn í framtíðina.


Ræðumaður: Þorgerður Katrín Gunnarsdóttir

Sko …Virðulegi forseti. Aðeins að könnun Maskínu sem var svo skýr: Það eru allir flokkar sem að meiri hluta styðja það, og drjúgur meiri hluti, að halda áfram og leyfa þjóðinni að kjósa, treysta þjóðinni til að fá að kjósa. Það eru bara tveir flokkar þar sem er minni hluti, en samt með meiri hluta yfir 40%. Það eru yfir 40% Sjálfstæðismanna sem styðja það að leyfa þjóðinni að kjósa um framhaldið. Samt á ekki að taka tillit til þessa. Það er sem sagt þannig núna í augum Sjálfstæðisþingmanna að þjóðin má ekki kjósa um neitt nema um það sem er þeim þóknanlegt. Ég hef heyrt þetta svolítið, þjóðin má heldur ekki kjósa um neitt sem meiri hluti þingsins vill ekki kjósa um. Af því að hér eru Brexit-sinnar sem ég horfi á þá hefði til að mynda, ef við horfum til Englands, með sömu aðferðafræði sú þjóðaratkvæðagreiðsla í Bretlandi aldrei orðið — og hún hefði reyndar betur aldrei orðið. En það segir m.a. þetta: Af hverju er ítrekað ekki hægt að bera virðingu fyrir þeim vilja sem birtist með skýrum hætti?  — Já, í vilja þjóðarinnar með því að fá að kjósa um þetta mál. Þegar við horfum framan í fjölskyldu sem er að borga hér vexti sem eru þrefalt hærri en hjá samanburðarríkjum okkar í Evrópusambandinu og á Norðurlöndunum …  — í samanburðarríkjum okkar á Norðurlöndunum. Og ef hv. þingmaður vill fara í eitthvað annað þá skal ég líka tala um og benda á samanburðarríki í vöxtum sem er bara Rússland. Við erum komin með svipaða vexti og rússneska rúblan, ef hv. þingmaður vill fara þangað.

Við skuldum þjóðinni það að leyfa henni að hafa valkosti, leyfa henni að ákveða sjálf um eigin framtíð en ekki að það verði alltaf gömlu íhaldsflokkarnir með Sjálfstæðisflokkinn í broddi fylkingar sem stoppa þetta mikilvæga mál.


Ræðumaður: Þorgerður Katrín Gunnarsdóttir

Við erum búin að halda …Virðulegi forseti. Ég skil ekki neitt í þessu andsvari, ekki annað  en bara að það sé ætlunin að haka í boxið. Hvernig ályktaði landsfundur Sjálfstæðisflokksins 2013? Hann ályktaði um þjóðaratkvæðagreiðslu. — Já, bíddu, eins og það sé einmitt  — nákvæmlega. Það er sem sagt til í orðabók Sjálfstæðisflokksins einu sinni. Það er bara búið að stroka orðið þjóðaratkvæðagreiðsla út úr vinnu- og handbókum Sjálfstæðisflokksins í dag. Það eru akkúrat tíu ár síðan, það er kannski verið að halda upp á að það orð er ekki lengur til í orðabók og handbókum Sjálfstæðisflokksins. En Sjálfstæðisflokkurinn sjálfur hefur komið að því að segja: Þetta mál á að bera undir þjóðina, leyfa þjóðinni að ákveða næsta skref. Það er ekki að ástæðulausu sem fólk á sínum tíma var bara mjög ósátt við þá niðurstöðu sem kom síðan í kjölfarið, að sniðganga þá ályktun. Og ég minni enn á það að formaður flokksins hefur verið á þingsályktunartillögu um það að leita til þjóðarinnar. Hættulegra er það nú ekki.

En það er greinilega einhver rosa hætta í þeirra huga að fara með þetta mál til þjóðarinnar. Það sem ég óttast hins vegar meira, talandi  um Evrópumálin og horfandi á  tvo viðbótarþingmenn frá Sjálfstæðisflokknum hér í hliðarsal, er á hvaða vegferð Sjálfstæðisflokkurinn er. Gott og vel. Fyrir þessu máli er ég að berjast. Ég vil hvetja Sjálfstæðisflokkinn til að  nýta tækifærið  til að standa vörð um EES-samninginn. Mér sýnist á öllu að það sé verið að reyna að fremja eitthvert harakiri á EES-samningnum, einum mikilvægasta milliríkjasamningi sem við Íslendingar höfum gert. Ég spyr bara: Ætlar Sjálfstæðisflokkurinn ekki að hafa kjark í sér til að standa með EES-samningnum,  leggja fram bókun 35? Það mun koma í ljós. Það hefði verið áhugavert að sjá, og það er gaman að fylgjast með því að það er kominn óróleiki meðal þingmanna Sjálfstæðisflokksins þegar kemur að þessu. En ég verð að segja að það er umhugsunarefni þegar umræðan er orðin svo þung og mikil innan Sjálfstæðisflokksins um að það eigi ekki einu sinni að standa vörð um EES-samninginn. Öðruvísi mér áður brá.


Ræðumaður: Þorgerður Katrín Gunnarsdóttir

Virðulegi forseti. Ég nefndi hér orðið orðhengilshátt í minni ræðu áðan. Það er verið að benda á að ef við greiðum ekki þjóðaratkvæði um þetta mál hvort  það sé þá ekki bara um allt. Við getum tekið þessa umræðu. Þetta mál er hins vegar í sjálfheldu  að mínu mati. Það er ekki búið að draga formlega til baka aðildarviðræðurnar  sem þingið samþykkti árið 2009. Það er alveg ljóst að þáverandi meirihlutaflokkar 2013–2016 treystu sér ekki til að fara í gegnum þingið af því að þeir treystu því ekki að það yrðu ekki bara allt að því óeirðir hér úti af því að það var alveg skýr þjóðarvilji með undirskriftasöfnuninni.

Ég held að þetta væri líka ágætisspurning sem hv. þingmaður gæti beint  m.a. til síns formanns sem var á tillögu með mér í júlí 2009 um það að halda þjóðaratkvæðagreiðslu. Hann var  greinilega sömu skoðunar og ég að það væri hægt að halda þjóðaratkvæðagreiðslu um stór og mikil mál sem varða mjög víðtæka hagsmuni þjóðarinnar, sem snerta mannréttindi, efnahagsmál, varnir og öryggi og það hver staða Íslands er í heiminum.

Ég held að ef við hefðum staðið frammi fyrir því í dag að ganga  í NATO, sem var gríðarlega mikilvægt skref á sínum tíma, ég held að það væri mál sem fólk hefði talað um í dag að það ætti að greiða atkvæði um meðal þjóðarinnar. Ég held að stjórnmálafólk í dag hefði átt að treysta sér í þá leið. Tíminn var annar, tíðin var önnur á þeim tíma. En þetta er dæmi um það hvernig tímarnir geta breyst. Ég er á því að öll nálgun m.a. þingmanna Sjálfstæðisflokksins í þessu máli er alltaf til að stoppa málið, til að tempra málið, gera það tortryggilegt, gera lítið úr því, reyna að fá fólk til að hlæja að einhverjum aukasetningum að mínu mati með einhverjum misskildum húmor. Þannig  að þetta mál í mínum huga, enda er þetta fyrsta málið sem Viðreisn leggur fram, er það  risastórt að við teljum út frá efnahagslegum forsendum, eins og ég segi, öryggislegum lífsgæðaspursmálum mikilvægt að þjóðin sjálf fái valkost þannig að hún fái að ráða meira sínum málum í samfélaginu, hvort sem við erum  hér eða annars staðar.


Ræðumaður: Þorgerður Katrín Gunnarsdóttir

Virðulegi forseti. Þessi þingsályktunartillaga var síðast lögð fram á 153. löggjafarþingi. Þá var hún þriðja málið sem var skráð en náði ekki fram að ganga. Ég endurflyt því þessa tillögu núna óbreytta en þetta er reyndar ekki í fyrsta sinn sem ég flyt tillögu um nákvæmlega þetta mál, að treysta þjóðinni fyrir því að greiða atkvæði um framhald viðræðna eða í rauninni að hefja þær líka. Fyrir tíu árum síðan, eða á 141. löggjafarþingi, þegar aðildarviðræðurnar við Evrópusambandið stóðu enn yfir flutti ég einmitt sambærilega tillögu um að fram færi þjóðaratkvæðagreiðsla því það var allt byrjað að hökta um áframhald viðræðna. Sú tillaga náði heldur ekki fram að ganga. Reyndar var það árið 2009 sem ég flutti í fyrsta sinn tillögu um það að treysta þjóðinni til að taka fyrsta skrefið og þá vorum við tvö flutningsmenn um að fela þjóðinni að taka fyrsta skrefið og þá var það þáverandi og núverandi formaður Sjálfstæðisflokksins, Bjarni Benediktsson, sem var flutningsmaður. Síðan var þingsályktunartillaga um þjóðaratkvæðagreiðslu líka sett fram á 144. löggjafarþingi, það hefur verið 2014, af Árna Páli Árnasyni m.a. og Katrínu Jakobsdóttur, auk Guðmundar Steingrímssonar og fleiri, þegar ný ríkisstjórn hafði lýst því yfir að viðræðum yrði ekki haldið áfram, þ.e. ríkisstjórn Framsóknar og Sjálfstæðisflokks sem var 2013–2016. Málið á sér því langan aðdraganda. Við sem erum m.a. flutningsmenn að þessu erum að reyna að ýta þessu máli áfram og við höfum sem sagt lagt þetta fram, þingmenn Viðreisnar, Pírata og Samfylkingar, á síðustu þingum.

Með þingsályktuninni frá 2009, 16. júlí, ákvað Alþingi að fela ríkisstjórninni að leggja inn umsókn um aðild að Evrópusambandinu og að loknum viðræðum við sambandið yrði haldin þjóðaratkvæðagreiðsla um væntanlegan aðildarsamning. Það er alltaf gott að vera vitur eftir á en það varð því miður ekki þessi þjóðaratkvæðagreiðsla sem ég stakk upp á sínum tíma, hún var ekki samþykkt og við sjáum að hluta til eina stærstu ástæðuna fyrir því að þetta mál er í þeim hlekkjum sem það er í rauninni í í dag. Sú þingsályktun er samt í fullu gildi enda hefur hún ekki verið felld úr gildi með annarri ályktun Alþingis. Það er því tilgangur m.a. þessarar þingsályktunartillögu að fylgja eftir þeim vilja Alþingis sem endurspeglaðist í þingsályktuninni frá árinu 2009, nr. 137.

Þegar ríkisstjórn Framsóknarflokksins og Sjálfstæðisflokksins lagði fram tillögu til þingsályktunar um að draga aðildarumsókn Íslands að Evrópusambandinu til baka í febrúar 2014 vakti það hörð viðbrögð almennings. Það skrifuðu alls 53.555 manns undir áskorun um að efnt yrði til þjóðaratkvæðagreiðslu um aðildarviðræðurnar. Þáverandi ríkisstjórn brást ekki við kröfu meira en fimmtungs kosningarbærra manna, þrátt fyrir eindregin kosningaloforð Framsóknarmanna og Sjálfstæðismanna þar um, eindregin kosningaloforð sem voru svikin, við skulum hafa það í huga. Þessir tveir flokkar sem voru þá líka með meiri hluta á þingi treystu sér heldur ekki til þess að fara með það fyrir þingið og draga þingsályktunina formlega til baka. Það var heldur ekki gert. Það er því ekki ný umræða að mikilvægt sé að fá skýrt umboð frá þjóðinni um þetta brýna hagsmunamál þjóðarinnar og mér er ljúft og mér er líka skylt að halda þessari umræðu á lofti og ég mun gera það áfram.

Það er í mínum huga rétti tíminn til að leiða fram þjóðarvilja í þessu mikilvæga hagsmunamáli. Ég veit að hjá Brexit-sinnum þessa lands er aldrei rétti tíminn, aldrei rétti tíminn til að spyrja þjóðina, sérstaklega ekki í málum sem henta ekki nákvæmlega þeirra pólitík. Þessi tillaga sem við erum að ræða hér snýst einmitt um það að leyfa þjóðinni að kjósa um það hvort við eigum að halda þessum viðræðum áfram, viðræðum sem hófust árið 2009 en var aldrei formlega slitið. Ég man það vel að þá voru líka raddir sem sögðu hátt og skýrt að þá væri ekki tíminn til að fara í þennan leiðangur, hvað þá spyrja þjóðina, enda var komið ítrekað í veg fyrir það.

Virðulegi forseti. Heimsmyndin er að breytast og við verðum að tryggja íslenska hagsmuni innan breyttrar heimsmyndar. Það er því í mínum huga alltaf rétti tíminn til að bæta hag þjóðarinnar. En akkúrat núna þurfum við að líta alvarlega í okkar barm og spyrja hvar hagsmunum okkar er best borgið, endurmeta stöðu okkar út frá hagsmunum þjóðarinnar en ekki síst út frá þjóðhagslegum breytum og öryggi borgaranna í landinu okkar. Hvar ætlum við að vera staðsett í samfélagi þjóðanna? Í hvaða liði ætlum við að vera? Evrópsk gildi um frelsi, mannréttindi og lýðræði eru þau sem við aðhyllumst en Evrópumálin og að standa með öðrum Evrópuþjóðum snýst ekki síst um líf og hagsmuni fjölskyldnanna og heimilanna í landinu. Allt okkar daglega líf, við sjáum það, er samofið því hvaða ákvarðanir við tökum hverju sinni. Við þekkjum núna alveg þann róður sem íslensk heimili róa þessa dagana. Hækkanir á afborgunum lána eru hættar að vera fyrsta frétt í hér í fjölmiðlum og í rauninni er engin nýlunda lengur að afborganir lána hækki þegar kemur að heimilisbókhaldinu. Hin íslenska þrautseigja markast fyrst og fremst af því að hafa ekkert annað val. Við erum föst í þessu ástandi.

Viðreisn vill að fólkið sem situr núna yfir heimilisbókhaldinu og klórar sér í hausnum yfir matarkörfunni og hvernig eigi að ná endum saman um mánaðamótin fái að taka ákvarðanir um sína framtíð. Þetta er risamál fyrir hagsmuni almennings og að mínu mati ekki síst eitt stærsta velferðarmálið. En þetta er líka mikið hagsmunamál fyrir fyrirtæki, lítil og meðalstór, sprota- og nýsköpunarfyrirtæki, sem ekki hafa sömu möguleika og stóru fyrirtækin á að taka lán eða fjármagna sig með erlendri mynt. Þau eru líka, þessi litlu og meðalstóru fyrirtæki, föst í heimi íslensku krónunnar. Við viljum ekki að fámennur hópur fyrirtækja fái þetta, við viljum að allir fái að gera upp í erlendri mynt. Um það snýst málið. Það skiptir ekki máli í rauninni hvert ég fer þessa dagana, fólk er að tala um efnahagsmálin. Fólk er að tala um vexti og verðbólgu og spyr: Hvert er réttlætið í því að gera allt rétt en horfa síðan upp á tækifæri fuðra upp, eignir og verðmæti, en fá síðan engu ráðið um það hvort það sé önnur leið í boði eða ekki? Því er stillt upp og því er beint inn í einn farveg, einn íhaldssaman ríkisfarveg í boði gömlu flokkanna, því það er ekki nóg að mínu mati að vera bara á móti til að vera á móti, það er líka okkar hlutverk að skynja og leiða fram vilja þjóðarinnar. Þannig virkar lýðræði.

Í haust gerði Maskína könnun um afstöðu landsmanna til þess að halda þjóðaratkvæðagreiðslu um framhald aðildarviðræðna við Evrópusambandið og niðurstöðurnar eru áhugaverðar. Það er alveg sama hvaða breytur eru skoðaðar, og þetta er þessi tilhneiging síðustu ár, við sjáum alveg að þetta er sama tilhneigingin og stuðningurinn bara eykst, hvort sem er með tilliti til menntunar, kyns, aldurs, heimilistekna, búsetu, landsbyggðarþingmenn ættu m.a. að hafa það í huga, eða stuðnings við stjórnmálaflokka, ríkur meiri hluti er hlynntur því að það eigi að bera framhald viðræðna um aðild að Evrópusambandinu undir þjóðina. Það er hyggilegt fyrir andstæðinga þessa máls að hafa þetta í huga. Það er ekki málefnalegt að tortryggja allt og búa til einhverja skakka mynd bara af því bara. Það er ábyrgðarhluti hjá þeim stjórnmálamönnum sem gera allt að mínu mati til að þyrla upp ryki í augu almennings, sem vekja óöryggi og ótta og nota að einhverju leyti orðhengilshátt til að ýta undir sinn málflutning. Það getur verið að það virki en mér finnst þetta ekki málefnalegt.

Það eru ótal mýtur sem andstæðingar inngöngu hafa haldið á lofti um árabil sem eru mjög langlífar og sem er búið að hrekja aftur og aftur. En við hvað er fólk hrætt? Hvers vegna er vont að fá að vita hvaða lífskjör fyrir fólkið í landinu samningur fæli í sér fyrir þjóðina? Málið sem ég mæli fyrir núna er eins skaðlaust og hægt er. Þetta er málamiðlun af hálfu okkar í Viðreisn. Við vitum alveg að við teljum Íslandi betur borgið í Evrópusambandinu. Við erum ekki að fara þangað með umræðuna, við erum að fara í umræðuna þannig að treysta þjóðinni fyrir næsta skrefi. Hættulegra er það ekki. Við erum einfaldlega að fara fram á það að fá fram þjóðarvilja um það hvort við höldum viðræðunum áfram. Við erum ekki að fara fram á þjóðaratkvæðagreiðslu um sjálfa inngönguna í Evrópusambandið og ég spyr: Af hverju gerum við það ekki? Af hverju förum við ekki þá leið að treysta þjóðinni fyrir næsta skrefi, hvort við höldum viðræðunum áfram?

Ísland er eyja og eðli málsins samkvæmt reiðum við okkur á aðrar þjóðir og alþjóðasamvinnu til að eiga hreinlega möguleika á því að keppa á sviði lífsgæða og farsældar. Viðreisn vill að þjóðin spyrji sig krítískra spurninga um það hvernig við tökum þátt á sviði alþjóðamálanna en ekki síst um öryggi þjóðar, efnahagsmál heimilanna og virkilega hagsmuni; að meta sjálfa stöðuna. Evrópusambandið hefur þokast áfram, sérstaklega í skjóli stríðs í Evrópu. Evrópusambandið er talsmaður neytendaverndar, friðar í álfunni, mannréttindaverndar, loftslagsmála og samvinnu en Evrópusambandið er reyndar ekki afl sem talar fyrir pólaríseringu. Ég hef áður viðrað það á þessum stað hér að ég hef töluverðar áhyggjur af stöðu Íslands í þessum efnum þegar kemur að pólaríseringu.

Það er óhætt að segja að vatnaskil hafi orðið í umræðunni um stöðu Íslands í Evrópu með innrás Rússa í Úkraínu. Viðbrögð nágrannaríkjanna við breyttri stöðu heimsmála hafa verið skýr. Í Danmörku var haldin þjóðaratkvæðagreiðsla og samþykkt að falla frá fyrirvörum landsins um að taka fullan þátt í varnarmálasamstarfi ESB. Danir voru með fyrirvara, eru núna á fullu í varnarmálasamstarfi ESB því það skiptir þá máli. Þeir fengu þjóðaratkvæðagreiðslu, ekki við. Að sama skapi varð innrásin til þess að Svíar og Finnar sóttu um aðild að NATO, þar sem við eigum einmitt sæti við borðið og erum fullgildir þátttakendur og erum stolt af því, vegna þess að það skiptir einmitt máli fyrir okkur, herlausu eyjuna, að vera fullgildir þátttakendur við borðið, vera rödd við borðið til að verja okkar hagsmuni, hvort sem þeir eru á sviði öryggis- og varnarmála eða efnahags- og félagsmála. Þetta þýðir núna að Danir, Svíar og Finnar verða samstiga á vettvangi NATO og ESB í varnar- og öryggismálum og umræða er þegar hafin í Noregi um það hvort ástæða sé til að endurskoða stefnu landsins varðandi ESB-aðild. Eins og kunnugt er þá eru Norðmenn burðarás EFTA-stoðarinnar í EES og þar leiðir Høyre, systurflokkur Sjálfstæðisflokksins, vagninn þegar kemur að umræðu um Evrópumálin.

Íslendingar þurfa að taka ákvörðun um það hvort þeir telji sig eiga samleið með frændþjóðum okkar og helstu viðskiptalöndum á tímum vaxandi viðsjár í Evrópu. Það er ljóst að NATO-aðildin veitir hernaðarlegt skjól gagnvart utanaðkomandi ógnum en hitt blasir líka við, að þessari ógn verður ekki eingöngu mætt með hernaðarmætti heldur einnig með samstöðu um lýðræðisleg gildi og virðingu fyrir mannréttindum ásamt því að standa vörð um menningarverðmæti og hlúa að leikreglum á markaði og ekki veitir nú af miðað við síðustu skýrslur hér heima. Evrópusambandið hefur staðið vörð um frið í álfunni og við vitum hvaða afleiðingar það hefur fyrir lífsgæði og öryggi ef við gerum það ekki, enda hefur eitt fyrsta skref Úkraínu verið að lýsa því yfir að vilja vera fullgildur meðlimur í NATO og fullgildur meðlimur í Evrópusambandinu. Þannig svaraði Úkraína sinni stöðu.

Þessi þingsályktun fjallar um það sem ég tel vera fyrsta skrefið í átt að þessum markmiðum, þessum stóru markmiðum sem ég tel að við verðum að tala meira um og að þjóðin fái að kjósa um framhald viðræðna og það liggi þá fyrir í eitt skipti fyrir öll hver vilji þjóðarinnar er, hvort það sé meiri hluti fyrir því í landinu að klára aðildarviðræður og bera síðan, ef það verður já, samning undir fólkið í landinu. Ég vil gera það svo að fólkið okkar eigi ríka rödd í þessu máli, fólkið sem finnur á eigin skinni hversu aðþrengd við erum í núverandi kerfi og vill kannski fá að skoða aðra möguleika. Fjölmörg efnahagsleg, menningarleg, lýðræðisleg og söguleg rök hníga að því að það sé nauðsynlegt að gefa íslensku þjóðinni kost á því að láta í ljós vilja sinn um áframhald á aðildarviðræðum við Evrópusambandið og ég spyr: Af hverju ekki?

Flutningsmenn telja mikilvægt, virðulegi forseti, að Ísland verði strax frá byrjun núna með í áætlunum Evrópusambandsins í öryggis- og varnarmálum með þeim þunga sem fylgir fullri aðild að sambandinu. Því myndi jafnframt fylgja frekari öryggistrygging gagnvart þeim áhættuþáttum sem landið er annars illa tryggt fyrir, einkum hvað varðar samfélagsöryggi. Það er mat flutningsmanna að áframhald aðildarviðræðna við Evrópusambandið sé svo viðamikið hagsmunamál að ekki komi annað til greina en að leita leiðsagnar þjóðarinnar um framhald þeirra. Auk þeirrar mikilvægu forsendu og mikilvægu röksemda er lúta að efnahagslegum stöðugleika, bættum vaxtakjörum og fjölmörgu öðru hníga einnig sterk rök að því að Ísland taki afstöðu til aðildar að Evrópusambandinu vegna nýs veruleika, m.a. í öryggis- og varnarmálum eins og hefur komið fram áður. Þess vegna teljum við brýnt að þessi þingsályktunartillaga verði afgreidd á þessu löggjafarþingi og undirbúningur verði hafinn fyrir þjóðaratkvæðagreiðslu sem haldin verði í árslok 2024.


Ræðumaður: Sigmar Guðmundsson

Herra forseti. Ég þakka hv. þm. Birni Leví Gunnarssyni fyrir skoðanaskiptin í þessu. Mér fannst það vera þannig þegar ég hlustaði á stefnuræðu forsætisráðherra núna á dögunum að hæstv. forsætisráðherra Katrín Jakobsdóttir taki vel í þessa málaleitan og ég hef ekki fundið annað hjá þeim stjórnmálamönnum sem ég hef heyrt í en að þetta sé tilraunarinnar virði. Við verðum að muna það að útlendingalögin, þegar þeim var breytt, ég held það hafi verið 2016, þá var það gert í einhverri svona þverpólitískri sátt eða a.m.k. meiri sátt heldur en hefur verið um málaflokkinn eftir því sem þunginn í umræðunni hefur verið meiri núna á síðustu misserum og það var svo sannarlega tilraunarinnar virði. Auðvitað getur það alveg gerst að einhverjir stjórnmálaflokkar vilji ekki taka þátt og þá verður bara svo að vera en ef það eru sex flokkar af átta á Alþingi sammála um að reyna eitthvað þá er það betra en að allt sé í upplausn í umræðunni. Við getum líka litið á það þannig að ef stjórnmálaflokkarnir fara að tala með einhverjum tilteknum hætti þá hafi það mögulega róandi áhrif á umræðuna, af því að ég verð að segja alveg eins og er að þegar ég fylgdist með umræðunni í sumar þá hræddist ég það mjög þegar ég var að lesa samfélagsmiðlana hversu agressíft fólk stundum er þegar það er að tala um fólk sem er í neyð. Þarna held ég að við stjórnmálamennirnir berum talsverða ábyrgð. Við höfum öll kannski verið heit í umræðunni, öll auðvitað þeirrar skoðunar að okkar málstaður sé réttur, fagur og góður. En með því að koma stjórnmálunum saman þá kannski seytlar sú viðleitni niður í samfélagið allt. Það er a.m.k. þannig að ef stjórnmálaflokkarnir tala með ábyrgari hætti en gert hefur verið undanfarin misseri þá eru meiri líkur til þess að fólkið í landinu geri það líka.


Ræðumaður: Sigmar Guðmundsson

Herra forseti. Ég þakka hv. þm. Birni Leví Gunnarssyni fyrir andsvarið. Þetta er auðvitað eitthvað sem er vel þekkt stef, bæði að stjórnmálaöfl og ýmiss konar samtök sjái sér einhvers konar hag í því að þyrla upp moldviðri, ala á ótta við útlendinga, halda úti einhverjum falsfréttaveitum jafnvel, rugla umræðuna til þess einmitt að búa til ástand sem ýtir þá undir einhvers konar fylgisaukningu flokks eða þá einhvers konar auknum stuðningi við tiltekin samtök sem eru þannig innréttuð.

Ég ætla ekki að gefa mér það fyrir fram að hér séu flokkar á Íslandi sem væru ekki til í að taka þátt í svona samtali. Ég leyfi mér að vona það að allir ábyrgir stjórnmálaflokkar sem fulltrúa eiga á Alþingi komi inn í þessa vinnu og sjái að það er samfélaginu fyrir bestu að reyna að ná einhverjum friði og sátt um þennan málaflokk. Ég ætla ekki að gefa mér það fyrir fram að einhverjir tilteknir stjórnmálamenn eða stjórnmálaflokkar séu ekki tilbúnir í þetta. Ég hef tekið eftir því að sumir þeirra sem vilja loka landinu mjög einbeitt hafa sagt þetta sama, t.d. um flokk hv. þm. Pírata, að Píratar vilji ekki taka þátt í einhverju samkomulagi vegna þess að það hagnist þeim pólitískt að taka umræðuna frá þeim hóli sem þeir eru staðsettir á. Þetta er eitthvað sem ég ætla ekki heldur að gefa mér því ég raunverulega trúi að þegar til kastanna kemur þá viljum við öll sem erum kjörnir fulltrúar koma málum þannig fyrir að við getum horft framan í þjóðina og verið sátt við það að þótt útlendingalöggjöf verði aldrei fullkomin þá séum við a.m.k. að reyna að afgreiða hana í ágætri sátt. Það hlýtur að vera uppleggið að leyfa sér að vona.


Ræðumaður: Sigmar Guðmundsson

Herra forseti. Ég kem hingað upp til að lýsa yfir stuðningi mínum við það mál sem hér liggur fyrir og hv. þm. Arndís Anna Kristínardóttir Gunnarsdóttir þingmaður fór vel yfir hér áðan og sömuleiðis hv. þm. Björn Leví Gunnarsson. Mér finnst að núna á síðustu vikum og frá því í sumar höfum við séð að allt það sem var varað við þegar við vorum að breyta útlendingalögunum á síðasta þingvetri hefur komið í ljós. Varnaðarorðin hafa öll ræst. Það var mjög varað við þessari þjónustusviptingu sem var síðan samþykkt hér illu heilli á þinginu á vormánuðum, eða upp úr áramótum held ég að hafi verið. Það sem var búið að vara við var nákvæmlega það að fólk myndi lenda á götunni. Nú höfum við það skjalfest og vottað að það er afleiðingin af þessu einfaldlega vegna þess að þrátt fyrir að hæstv. félagsmálaráðherra hafi talað um að sveitarfélögin ættu að grípa fólkið þá eru sveitarfélögin einfaldlega ekki sömu skoðunar og hafa vísað í að það hafi ekkert samtal átt sér stað um þessa hluti á milli ríkis og sveitarfélaga áður en lögin voru samþykkt. Afleiðingin er sú að hópur fólks fellur á milli skips og bryggju, lendir utan gátta í samfélaginu og á ekki rétt á þjónustu. Við sjáum það á tölum í fjölmiðlum, bara síðast í dag, að það er búið að segja tæplega 60 hælisleitendum að þeir verði sviptir þjónustu og nokkrir þeirra þegar komnir í þá stöðu.

Við fengum fréttir af því í sumar að sumt af þessu fólki býr í tjöldum eða jafnvel í hraungjótum. Við fengum líka fréttir af því að þarna inni væru fórnarlömb mansals. Það kaldhæðnislega er að við þessu var varað aftur og aftur og aftur. Það var ekki bara hluti stjórnarandstöðunnar sem varaði við þessu aftur og aftur. Það gerðu líka ýmis mannúðarsamtök, ýmis hagsmunasamtök, samtök fólks sem beinlínis er í því að aðstoða þetta fólk og þekkir þar af leiðandi stöðu þess betur en við þingmenn gerum. Allir vöruðu við þessu og nákvæmlega það sem var sagt rættist illu heilli. Við erum með fólk á götunni vegna þess að ríkið talar ekki við sveitarfélögin. Sveitarfélögin telja sig ekki eiga að veita þjónustu sem ríkið ætlaði að færa þangað yfir án samtals. Reyndar var þetta allt gert í nafni skilvirkni, einhverrar skilvirkni, og aldrei hef ég getað skilið skilvirkni í því að ríkið hætti að veita þjónustu, ætlist til þess að sveitarfélögin geri það að þeim forspurðum en ætli síðan að borga sveitarfélögunum fyrir. Þetta er auðvitað einhver hringavitleysa og svartur blettur á vinnu Alþingis vegna þess að eins og margoft kom fram, bæði hér í þingsal og inni í nefndarvinnunni hjá allsherjar- og menntamálanefnd, voru það nánast allir, ég held að ég geti sagt allir, nema kannski einn umsagnaraðili, sem voru á móti þessum viðamiklu breytingum sem voru gerðar og þá var einkum og sér í lagi þetta ákvæði sem hér er til umfjöllunar undir.

Það sem þetta mál gengur út á er auðvitað að færa mál í fyrra horf frá því sem var fyrir breytinguna á síðasta þingvetri. Það er eitthvað sem ég styð heils hugar. Reyndar hef ég tekið eftir því að bæði hæstv. félagsmálaráðherra og hæstv. dómsmálaráðherra hafa sagt í fjölmiðlum mjög beinskeytt að Ísland sé ekki þannig samfélag að það sendi fólk á götuna. Það er engu að síður reyndin af þeirri lagabreytingu sem þetta fólk, hæstv. félagsmálaráðherra og hæstv. núverandi dómsmálaráðherra, samþykkti hér á síðasta þingvetri. Þetta er ofur einfaldlega staðan og þetta er algerlega ólíðandi. Við getum auðvitað haft alls konar skoðanir á því hvernig við eigum að haga því hvernig við tökum á móti hælisleitendum, hvernig kerfið okkar eigi að virka, hvernig við förum að því að vísa fólki burt eða ekki, hvað við setjum til grundvallar. Auðvitað erum við að einhverju leyti bundin af alþjóðasáttmálum og öllu því og flóttamannasamningnum og það allt saman. Við getum haft alls konar skoðanir á þessu en við hljótum öll að geta sammælst um að það er bragarbót að afnema þessa þjónustusviptingu sem við festum í lög hér illu heilli á síðasta þingvetri.

Síðan langaði mig kannski aðeins að fá að nefna að það sem gerðist líka í sumar og síðasta vor í umræðunni, einmitt kannski í tengslum við þetta, var að við sáum svo sterkt að pólaríseringin í samfélaginu er að aukast alveg ótrúlega mikið. Manni líður stundum eins og það séu einhverjir jaðrar, fólk sitt hvorum megin á jöðrunum að öskra hvert annað, þar á milli er stór hópur Íslendinga sem vill ekki að Ísland sé alveg opið en heldur ekki að Ísland sé alveg lokað. Þetta er fólk sem er ekki rasistar og ekki eitthvert fólk sem aðhyllist einhverja landamæralausa stefnu heldur meira kannski fólk sem er svolítið ráðvillt og ringlað af allri þeirri umræðu og allri þeirri afvegaleiðingu sem hefur átt sér stað í þessum málaflokki illu heilli, í opinberri umræðu. Við getum auðvitað ekki horft fram hjá því að svona ástand, eins og hefur verið að skapast hérna, er fóður undir það að ýtt sé undir einhvers konar upplausn í samfélaginu og mér finnst að við séum illu heilli að færast nær því sem við sjáum sums staðar í Evrópu, þar sem harkan í þessum málaflokki er miklu meiri en hún hefur hingað til verið hérna á Íslandi. Og það er til mikils að vinna að komast úr því andrúmslofti. Þess vegna hefur formaður Viðreisnar, hv. þm. Þorgerður Katrín Gunnarsdóttir, sent bréf til forsætisráðherra þar sem óskað er eftir því að forsætisráðherra setji af stað vinnu við það að reyna að sætta sjónarmið í samfélaginu, reyna að ná einhvers konar lendingu á meðal stjórnmálaflokkanna þar sem allir þurfa að koma opnir til samtalsins. Mögulega er hægt að finna einhverja leið til að hafa löggjöfina þannig að hún verði ekki andlag endalausra deilna sem svo aftur ýtir undir þessa pólaríseringu sem er svo hættuleg hverju samfélagi og við höfum náttúrlega dæmin þar að utan eins og ég var að nefna áðan. Ég vona heitt og innilega að það sé eitthvað sem stjórnmálaflokkarnir geti horft til og tekið þátt í en að því sögðu styð ég þetta frumvarp sem hér er undir heils hugar.


Ræðumaður: Þorgerður Katrín Gunnarsdóttir

Virðulegi forseti. Í haust gerði Maskína könnun um afstöðu landsmanna til að halda þjóðaratkvæðagreiðslu um framhald aðildarviðræðna við Evrópusambandið. Niðurstöðurnar eru mjög áhugaverðar. Það er alveg sama hvaða breytur eru skoðaðar, hvort sem tekið er tillit til menntunar, búsetu, kyns, heimilis, tekna eða stuðnings við stjórnmálaflokka er ríkur meiri hluti hlynntur því að bera framhald aðildarviðræðna um Evrópusambandið undir þjóðina sjálfa. Það var þó reyndar stuðningsfólk tveggja flokka, Sjálfstæðisflokks og Miðflokks, sem skar sig úr. Það kemur svo sem ekki á óvart en stuðningurinn var þó vel yfir 40% í báðum tilvikum. Innan hinna stjórnarflokkanna, VG og Framsóknar, mældist hins vegar ríflegur meiri hluti fylgjandi því að klára aðildarviðræðurnar við Evrópusambandið eða bera undir þjóðina. Það ætti því ekki, virðulegur forseti, að vera flókið fyrir þingheim að sameinast um þetta mikilvæga hagsmunamál, þetta skynsamlega en varfærna skref. Það virðist því vera að þjóðin sé, miðað við þessa skoðanakönnun, hreint út sagt ekkert klofin um þetta atriði, bara ekki neitt heldur þvert á móti. Vandamálið er að Íslendingar hafa aldrei verið spurðir álits, aldrei. Við erum því alltaf að rífast um innihald bókar sem aldrei hefur verið skrifuð. Það er því löngu tímabært að leiða fram hinn raunverulega þjóðarvilja með þjóðaratkvæðagreiðslu, fyrst um aðildarviðræður og, ef svarið er síðan játandi, þá um aðildarsamninginn sjálfan.

Ég mun mæla fyrir þingsályktunartillögu um þjóðaratkvæðagreiðslu varðandi framhald viðræðna hér á eftir. Ég vil hvetja þingheim til að taka þátt í þeim umræðum og hugleiða það raunverulega hvort ekki sé tímabært að taka þetta mál upp úr skotgröfunum og frá gíslingu Brexit-sinna þessa lands, sem vel að merkja er algjör minni hluti þjóðarinnar, og gefa okkur hinum frelsi til að ræða raunverulega hagsmuni okkar í þessu máli. Af hverju ekki?


Ræðumaður: Elva Dögg Sigurðardóttir

Virðulegi forseti. Síðastliðið ár hef ég búið í Danmörku og stundað þar nám. Í fyrrasumar, rétt áður en ég flutti út, keypti ég mína fyrstu íbúð á Íslandi. Vextir voru vissulega aðeins í hærri kantinum þá en samt heyrði ég að ég hefði verið heppin að kaupa á þessum tíma. Það á ekki að þurfa að vera byggt á heppni hvort maður geti keypt íbúð eða ekki. Þessi óvissa og óstöðugleiki er óþolandi. Á meðan ég fæ hnút í magann í hvert sinn sem vaxtabreytingar eru boðaðar þá upplifa vinir mínir í Danmörku ekki þennan séríslenska kvíða. Þau sjá lánin sín lækka og þau vita hvað þau borga í hverjum mánuði og næstu árin. Lánið er ekki kvíðavaldur. Hér á Íslandi líður varla sá dagur að ég heyri ekki rætt um vaxtahækkanir eða lánabyrði. Er eðlilegt að þetta sé eitt helsta umræðuefni í okkar daglega lífi?

Heyr, heyr.Þegar ég er spurð hvort ég ætli ekki að flytja heim aftur finn ég fyrir efa. Hér á ég rætur, hér er fólkið mitt og auðvitað langar mig að flytja aftur heim en ég get ekki sagt að þetta umhverfi sé spennandi þar sem það að eiga íbúð jafngildir fjárhagsáhyggjum. Dönum tókst að búa til fyrirsjáanleika fyrir ungt fólk og það getum við líka, þannig að ungt fólk velji að koma heim og ekki bara vegna þess að það á rætur hér heldur vegna þess að hér er best að vera. Þess vegna stend ég hér í dag, því að ég hef trú á því að við getum gert svo miklu betur. Við þurfum bara að þora og stíga skref í rétta átt. Ég veit að við getum það og þess vegna langar mig að flytja aftur heim.


Ræðumaður: Hanna Katrín Friðriksson

Herra forseti. Það eru allir að tala um heilbrigðiskerfið og sem betur fer eigum við mjög mörg sögur af því, góðar sögur af því hvernig kerfið grípur okkur. En þeim fer fjölgandi, vondu sögunum. Við þekkjum slæma stöðu bráðaþjónustu Landspítalans, við þekkjum vaxandi biðlista eftir þjónustu sérfræðilækna, eftir geðheilbrigðisþjónustu, þjónustu sálfræðinga og talmeinafræðinga, svo dæmi séu tekin. Þetta hefur því miður ekki lagast, þvert á móti. Það sem brennur á fólki nú til viðbótar er grunnþjónustan. Á heilsugæslunni eru biðlistarnir nú komnir í harða baráttu við hina illræmdu biðlista innan heilbrigðiskerfisins sem við þekkjum.

Ég ætla ekki að gera lítið úr því risaverkefni sem það er að veita stöðuga og góða heilbrigðisþjónustu óháð efnahag og búsetu en mig langar að setja þessa stöðu í samhengi við skatta. Í nýju fjárlagafrumvarpi ríkisstjórnarinnar eru skatttekjur ríkissjóðs og tryggingagjöld áætluð um 1.200 milljarðar kr. Þetta eru 27% af vergri landsframleiðslu og það þýðir einfaldlega að skattar og tryggingagjöld eru 27% af markaðsvirði allrar vöru og þjónustu sem er framleidd á Íslandi. Þetta er fjárhæðin. Þetta er hlutinn sem rennur í ríkissjóð í gegnum skatta og gjöld. Við erum og við viljum vera velferðarsamfélag og það er samfélagsleg sátt um það í íslensku samfélagi að við leggjum okkar af mörkum til þess í gegnum skattkerfið. En það var annar rauður þráður í samtölum mínum við fólk í sumar og það er sú vaxandi tilfinning fólks að skattarnir séu ekki nýttir nægilega vel til að standa undir þessari grunnþjónustu sem við erum að leggja skattpeningana okkar í, að sá tæpi þriðjungur af verðmæti allrar vöru og þjónustu sem til fellur í landinu sé ekki nýttur nægilega vel, ekki eins og best verður á kosið fyrir fólkið í landinu. Það er ótækt. Staðan í heilbrigðismálum, þar sem brýnna úrbóta er þörf, má ekki verða skjól fyrir óráðsíu í fjármálum ríkisins. Þvert á móti er brýnna en nokkru sinni fyrr að sýna ábyrgð og aðhald og leggja áherslu á bætta forgangsröðun. Fyrir því höfum við í Viðreisn talað og við munum halda því áfram og við óskum eftir að það fjölgi í þeim hópi.


Ræðumaður: Þorgerður Katrín Gunnarsdóttir

Virðulegi forseti. Ég fagna því að hæstv. ráðherra taki brýningu okkar varðandi skattahækkanir alvarlega og við munum halda okkur við skeiðklukkuna því dæmin hafa sýnt þveröfugt, að það hefur verið haldið í ákveðnar skattahækkanir. Síðan er hitt, ég fagna orðum hæstv. ráðherra í lokin varðandi það sem ég tel hann vera í raun að segja, að fara í aukna samvinnu og aukin samstarfsverkefni við einkaaðila, að hið opinbera fari í markvissa sókn í heilbrigðis- og öldrunarmálum með það að markmiði að fjölga hjúkrunarrýmum í samstarfi við einkaaðila á heilbrigðis- og öldrunarsviði. En það er ekki að ástæðulausu að ég er að reyna að draga þetta fram því að sagan sýnir að þessi ríkisstjórn, síðan hún tók til starfa 2017, gerði einmitt þveröfugt. Hún var með bremsuna á allt sem varðaði samstarf hins opinbera við sjálfstætt starfandi heilbrigðisaðila innan kerfisins. Þannig að ég vil fagna því sérstaklega ef það er viðsnúningur núna hjá ríkisstjórninni með hæstv. ráðherra í broddi fylkingar, að fara af fullum þunga í það að fjölga hjúkrunarrýmum í samstarfi við einkaaðila því við þurfum á því að halda. Það er kominn tími til að við sýnum fyrirhyggjusemi í þessum efnum.


Ræðumaður: Þorgerður Katrín Gunnarsdóttir

Virðulegi forseti. Ég hygg að við hæstv. fjármálaráðherra séum sammála um það að við Íslendingar erum meðal þeirra þjóða sem greiða hvað mest í skatt og vart á það bætandi. Viðreisn leggur mikla áherslu á að núna er ekki tíminn til að hækka skatta sem við vitum að á endanum munu bitna af miklum krafti á millitekjuhópunum m.a. sem róa nú þegar mjög þungan róður. Ríkisstjórnin hefur líka sagt að hún ætli að hækka álögur á lögaðila,  fyrirtæki. Það er tímabundið, vissulega, og hæstv. fjármálaráðherra má vita það að ég verð tilbúin með skeiðklukkuna og mun hnippa í hann til að fylgjast með því að þetta verði bara tímabundið, því fátt er jafn varanlegt í þessum heimi og boðaðar tímabundnar skattahækkanir. Hvað aðhaldið varðar höfum við í Viðreisn lagt áherslu á það að hagræða og einfalda kerfið sem mun hafa í för með sér mikinn þjóðhagslegan sparnað.

En við höfum líka lagt gríðarlega mikla áherslu á að verja grunnþjónustuna eins og fleiri flokkar, þvert yfir litrófið, og huga sérstaklega að heilbrigðis- og öldrunarþjónustu. Við þurfum að taka til þar hressilega og sýna fyrirhyggjusemi. Við vitum það að núna eru a.m.k. 500 einstaklingar á biðlistum eftir hjúkrunarrýmum og aldurssamsetning þjóðarinnar mun þróast eins og við vitum með gríðarlegu álagi á alla heilbrigðis- og öldrunarþjónustu. Á Landspítalanum eru rekin núna í rauninni dýrustu gistirými landsins og þar fyrir er gríðarlegt álag á heilbrigðisstarfsfólk.

Ég vil spyrja hæstv. ráðherra, af því að það má segja að tímasetningin núna henti í rauninni líka út frá markaðnum, hvort hann sé sammála okkur í Viðreisn um að fara af fullum þunga í samstarfsverkefni milli ríkisins, hins opinbera, og einkaaðila í heilbrigðis- og velferðarþjónustu og fara í ríkara mæli en boðað er í það að fjölga hjúkrunarrýmum. Það mun minnka biðlista fyrir hjúkrunarrými, mun minnka biðlista líka eftir erfiðum aðgerðum á Landspítala og það mun líka tryggja að þegar við, hæstv. forseti, flytjum í nýja spítalann mun hann sinna þeim verkefnum sem honum er ætlað að sinna en ekki öðrum.


Ræðumaður: Guðbrandur Einarsson

Virðulegur forseti. Ég vil þakka hv. þingmanni fyrir hans andsvar hér. Við höfum nú unnið ágætlega saman í gegnum tíðina, ég og hv. þingmaður, hafandi verið saman í bæjarstjórn Reykjanesbæjar og náð ágætisárangri við að ná utan um þann rekstur sem þar er.  Ég er eiginlega bara að verða það gamall að ég nenni ekki alltaf að vera að rífast um einhverja hluti. Af hverju reynum við ekki bara að finna einhverja niðurstöðu? Hver getur niðurstaðan verið? Á ég að fara að rífast yfir því að einhver sé að fá þetta og hitt? Ég vil að börnin mín og unga fólkið okkar búi í umhverfi þar sem fólk getur þrifist og verið öruggt. Hvernig gerum við það? Með því að búa til stöðugleika og þá þýðir ekkert að vera alltaf komandi hér og kenna hver öðrum um, en við verðum þá öll að segja: Já, ég ætla að vera í liðinu. Það þýðir ekkert fyrir suma að segja: Jú, kannski. Við verðum öll að vera í liðinu ef við ætlum að ná árangri. Það verða allir að leggjast á eitt um það að við ætlum að koma verðbólgunni niður. Við vitum að það hafa verið gerðir samningar eins og þjóðarsáttarsamningarnir sem drápu verðbólguna. Það er hægt. Af hverju ætlum við að vera hér að glíma við 7–8% verðbólgu á næsta ári? Hvernig dettur okkur það í hug? Af hverju tökum við ekki bara á? Það er bara miklu betra fyrir íslenskan almenning að geta lækkað afborgunarbyrðina um 100.000 kr. á mánuði heldur en að fá 50.000 kr. launahækkun á mánuði. Það er bara miklu betra og við þurfum að horfa á þetta. Fólk þarf líka að fá að vita: Hvað fæ ég út úr þessu, að ég sé ekki að koma með launahækkanir sem rugga bátnum? Svo eru sveitarfélög sem eru núna að fara að gera fjárhagsáætlanir fyrir næsta ár og ætla að setja einhverjar 5% hækkanir inn í þetta. Sveitarfélög verða líka bara að sitja á sér og taka þátt í þessu eins og allir aðrir ef við ætlum að ná árangri.


Ræðumaður: Guðbrandur Einarsson

Virðulegi forseti. Ég þakka hv. þingmanni fyrir hans andsvar. Sá háttur hefur lengi verið viðhafður, að aðilar vinnumarkaðarins hafa samið um kaup og kjör og það verið skilyrt á þann hátt að það verði skrifað undir ef ríkið komi svo með þetta eða hitt. Þannig hafa kjarasamningar áratugum saman oftast gengið fyrir sig. Á þessum tímapunkti þá held ég að við þurfum einhverja drastískari umræðu heldur en bara það aðilar vinnumarkaðurinn, setjist niður og ríkið komi að borðinu á seinni stigum. Ég held að það þurfi umræðu strax af því að þetta er stórt og mikið mál að fara að berjast við verðbólguna á þann hátt að við leggjumst öll saman á árarnar. Ég sé ákveðna viðleitni í þessu fjárlagafrumvarpi til að koma til móts við óskir verkalýðshreyfingarinnar, m.a. hvað varðar hlutdeildarlán og stofnframlög. Þetta skiptir auðvitað máli og er bara gott innlegg inn í þær umræður sem eru að fara fram fljótlega. En ég held að við þurfum að gera meira. Það er alltaf verið að tala um að við þurfum að taka upp eitthvert norrænt samningalíkan en hluti af norrænu samningalíkani er norræn velferð. Hún þarf að vera til staðar hér og þess vegna verður ríkið að vera við borðið þegar menn ræða það hvernig við ætlum að ná utan um þetta sameiginlega. Það skiptir máli að við séum öll samstiga í þessu ef við ætlum að ná þeim árangri sem við viljum að náist og við getum náð ef við förum öll saman í verkefnið.


Ræðumaður: Guðbrandur Einarsson

Virðulegur forseti. Ég vil nú byrja á því að þakka fyrir þær umræður sem átt hafa sér stað um fjárlagafrumvarpið frá því að það var lagt fram. Í mínum huga eru fjárlög hvers árs eitt það mikilvægasta sem við erum að fjalla um hverju sinni því að þar erum við auðvitað að forgangsraða þeim fjármunum sem eru til skiptanna og erum þá að velta fyrir okkur í hvað við ætlum að eyða þessum peningum sem teknir eru inn í ríkissjóð í formi skatta. Það skiptir máli hvernig við ráðstöfum þeim og þar erum við kannski bara alla daga að velta fyrir okkur hvernig slík forgangsröðun á að vera.

Við erum hér í 1. umræðu um fjárlög og kannski ekki mikil mynd komin á hver hin endanlega þörf verður því að það á eftir að rýna þetta alveg niður í eindir í hverri nefnd fyrir sig, fá inn í nefndirnar gesti til að fjalla um það sem að þeim snýr og vonandi kemur eitthvað vitrænt út úr því. Þegar ég sá fjárlagafrumvarpið fyrst þá fannst mér nú svona áferðarlega eins og það liti nú ekkert sérlega illa út. Hallinn væri ekki nema 40 milljarðar og það væri kannski alveg hægt að sætta sig við slíkt þegar veltan væri einhverjir 1.500 milljarðar. Við værum þá með halla upp á kannski 2% og við værum ekkert alveg að fara í kaf út af því. En svo er auðvitað hægt að skoða ýmsa hluti. Hvað er það, eins og hæstv. fjármálaráðherra hefur verið að tala um, sem hefur gert það að verkum að staðan er að batna? Er það vegna þess að við erum að búa til nýjar leiðir eða eru að verða hér einhverjar kerfisbreytingar sem eru að stuðla að auknum bata? Hvað er það? Svo þegar maður fer að skoða þetta þá sér maður auðvitað bara að mikil þensla í samfélaginu er að orsaka auknar tekjur ríkissjóðs og á sama tíma eru þessar auknu tekjur líka að valda ákveðnum vandamálum. Þrátt fyrir að búa til einhvern afkomubata fyrir ríkissjóð hefur aukin þensla þær afleiðingar í för með sér að hér ríkir mikil verðbólga og það hefur haft verulega neikvæð áhrif á mörg heimili í landinu en ekki bara heimili heldur fyrirtæki og jafnframt er auðvitað ríkissjóður að greiða margfalt hærri vexti en annars þyrfti. Þetta bítur í skottið hvert á öðru og veldur manni áhyggjum hafandi upplifað svona sveiflur upp og niður, ekki bara einu sinni heldur oft og mörgum sinnum. Það er eins og það sé bara innbyggt í íslenskt samfélag að við séum stundum uppi á toppnum og allir í svaka stuði og víman alveg að drepa okkur af því að það er svo gaman en svo förum við niður í lægðir til þess á milli. Þetta er ekki gott að búa við og erfitt fyrir fólk sem er kannski að eyða aleigu sinni í að fjárfesta í húsnæði, takandi lán, að sjá kannski eignamyndun sína bara hverfa vegna þess að verðbólga eykst hér langt umfram það sem eðlilegt getur talist.

Þegar maður skoðar þessar tölur, horfandi á ríkissjóð sem er að gjaldfæra vaxtagjöld upp á 110 milljarða — það má kannski deila um það hvort sú tala sé rétt, vegna þess að það eru lífeyrisskuldbindingar og eitt og annað í þessu. En ef maður tekur þetta bara svona gróft reiknað, 110 milljarðar á 1.700 milljarða skuld, þá væru það vextir upp á 6,5%. Ef við gætum nú bara komið vöxtunum niður um þriðjung, 2 prósentustig, þá værum við farin að sjá tugi milljarða bara þar, sem væri þá hægt að ráðstafa í eitthvað annað betra en að vera að greiða vexti. Það sama gildir auðvitað um fyrirtækin sem þurfa þá að velta auknum vaxtagreiðslum út í verðlag og það sama gildir um heimilin sem eru þá að berjast við að ná endum saman. Það eru sorglegar frásagnir af ungu fólki sem er að missa aleigu sína vegna þess að það ræður ekki við að greiða afborganir af lánum. Það sér séreignarsparnaðinn sinn sem var lagður inn í lánin hverfa vegna þess að lánið hefur vaxið langt umfram það sem eðlilegt getur talist. Séreignarsparnaður unga fólksins okkar í dag er kominn í hendur fjármagnseigenda, unga fólksins sem hefði átt að safna þessum séreignarsparnaði til efri ára, ákvað að fjárfesta í húsnæði en er að tapa séreignarsparnaðinum sínum af því að verðbólgan er svo mikil. Þá veltir maður fyrir sér hvað er til ráða. Mig langar bara að vera hérna uppi í pontu og leggja eitthvað til af því að ég hlustaði á ansi frjóa umræðu í morgun um loftslagsmál og það gleður mig þegar maður sér og heyrir þingmenn tala í lausnum og horfa á möguleikana á því að reyna að betrumbæta eitthvað. Ég gat ekki betur heyrt á þeim þingmönnum sem tóku þátt í þeirri umræðu en að það væri bara fullt af hugmyndum sem hægt væri að fara í að skoða sem gætu orðið til góðs.

Hér töluðu menn líka um milljón manna Ísland. Það er kannski eitthvað sem við þurfum að horfa til, að okkur sem þjóð er að fjölga og við þurfum að laga okkur að breyttum aðstæðum til framtíðar, hugsa ekki bara um það sem við ætlum að gera á morgun eða á eftir heldur hvernig við ætlum við að skilja við þetta samfélag til barnanna okkar. Ég er að verða gamall karl og það skiptir mig máli hvernig börnunum mínum og unga fólkinu mínu reiðir af, að það þurfi ekki alltaf að vera í sömu súpuskálinni og ég alla mína ævi. Það er kominn tími til að við förum að búa til umhverfi sem ungt fólk getur þrifist í. Það skiptir máli.

Við erum alltaf að tala um óstöðugleika. Mig langaði bara að nefna það hér að verðbólga verður ekki til af sjálfu sér. Verðbólga er mannanna verk. Við búum til verðbólgu með verðbreytingum. Ef það eru engar verðbreytingar þá verður engin verðbólga. Ef engir hlutir hækka þá eykst verðbólga ekki. Þetta er bara ekkert flóknara en það og þessu áttuðu menn sig á þegar þjóðarsáttarsamningarnir voru gerðir 1990. Þá var búið að vera ástand svo áratugum skipti þar sem víxlverkanir launa og verðlags héldu áfram endalaust og endalaust. Við erum einhvern veginn komin í þessa stöðu núna. Verðvitund er að minnka, fólk áttar sig illa á því hvað er að gerast og við bara siglum einhvern veginn áfram. Það er auðvitað hinn bitri sannleikur í þessu.

Ég gagnrýndi það mjög í fyrra þegar fjárlög voru lögð fram með nánast vísitölubindingu á krónutölubreytingar vegna þess að ríkissjóður hafði reynt að horfa til 2,5% verðbólgumarkmiða Seðlabankans, að reyna að vinna að því að verðbólga færi ekki umfram þau markmið sem Seðlabankinn hafði sett. Einhvern veginn finnst mér að við eigum núna að fara að horfa til þeirra, að við tökum þátt í því, landsmenn allir; fyrirtæki, launþegahreyfingin, ríkissjóður, að koma verðbólgunni niður. Það er hægt að koma verðbólgunni niður. Við þurfum bara að ákveða það og við þurfum að vera saman í liði til að gera það. Sú breyting verður að núna á ekki að fara í vísitölubindingu krónutöluhækkana í fjárlagafrumvarpinu og það er vel. Núna á að gera þetta þannig að það á að leggja til 3,5% hækkun á krónutölubreytingum í fjárlagafrumvarpinu. Eigum við ekki bara að horfa á þá tölu, þjóðarsátt um 3,5%? Hvernig væri það, þjóðarsátt um 3,5%? Komum verðbólgunni niður í 3,5% á þessu ári, ekki einhver 6% eins og vænta má. Þetta getum við. Við þurfum bara að gera þetta. Við eigum hundruð milljarða í gjaldeyrisvarasjóði. Við getum fest gengið. Fyrirtæki geta auðvitað bundið sínar verðlagsbreytingar við 3,5%. Ríkissjóður og sveitarfélög geta bundið sínar hækkanir við 3,5% og launþegahreyfingin getur komið og sagt: Ef allir taka þátt þá getum við sammælst um að hækka laun um 3,5% þannig að við förum ekki yfir 3,5%. Þannig gætum við komið verðbólgunni niður nánast á augabragði eins og gert var í þjóðarsáttarsamningunum 1990. Það þjónar engum tilgangi að standa hér og gagnrýna hvert annað endalaust, drullandi á bakið á hvert öðru. Við þurfum að leggja lið í þessari baráttu til þess að ná þeirri stöðu sem við viljum að sé hér á Íslandi.

Það vita sjálfsagt flestir mína skoðun. Ég tel til framtíðar að það sé ekki hægt að byggja á þeim grunni sem nú er verið að byggja á og hef lengi verið þeirrar skoðunar. En á meðan mín ósk rætist ekki þá vil ég geta unnið að því og stuðlað að því að hér ríki einhver meiri stöðugleiki en ég hef verið að upplifa í gegnum tíðina. Það skiptir okkur máli, fyrir unga fólkið okkar, hvort það muni borga 3%–4% í vexti á þessu ári eða 7%. Þetta getur ráðið því hvort fólk haldi húsnæðinu sínu eða ekki, þannig að ég held að það sé nauðsynlegt núna — það þýðir ekki að koma hér eins og hæstv. fjármálaráðherra og segja: Aðilar vinnumarkaðarins verða bara að semja um kaup og kjör. Það gengur ekki. Þetta er bara þríliðað, það verða allir að leggja sitt af mörkum ef þetta á að ganga upp. Það öfunda okkur allir, alls staðar í heiminum, af þessu norræna vinnumarkaðsmódeli sem hefur gilt í Skandinavíu en ekki nema að litlum hluta hér. En oft og tíðum hefur þetta gengið, að ríkisvaldið, atvinnurekendur og launþegar hafi talað saman og komist að einhverri sameiginlegri niðurstöðu sem skiptir máli. Það skiptir máli hvaða skatta við erum að borga. Verðlagsbreytingarnar í fjárlagafrumvarpinu skipta máli. Verðlagsbreytingarnar í verslununum skipta máli. Allt þetta talar sama tungumálið og við þurfum að sammælast um að tala sama tungumálið og vera ekki alltaf í þessum umkenningaleik vegna þess að niðurstaðan er alltaf sú að við getum þetta ef við bara viljum þetta.


Ræðumaður: Sigmar Guðmundsson

Frú forseti. Ég þakka hv. þm. Bjarkeyju Olsen Gunnarsdóttur fyrir skoðanaskiptin hérna og mig langaði aðeins að fara ofan í ræðuna sem flutt var hér áðan og þá í samhengi við það sem áður hefur verið látið falla hér um fjárlögin. Það er verið að benda á að það sé ráðuneytanna að skera niður innan þess ramma sem gefinn er í fjárlögunum. Það er líka verið að tala um það að fyrir ári, þegar verið var að benda á að það þyrfti að gera nákvæmlega þetta, hafi menn vanmetið stöðuna sem uppi var og ekki gengið nógu langt í því að beita ríkisfjármálunum sem tæki til að berjast gegn verðbólgu. Þetta var fjármálaráðherra að staðfesta í ræðu fyrr í dag. Þannig að mig langaði að spyrja hv. þingmann hvort það sé ekki þannig að menn hafi raunverulega verið svolítið sofandi fyrir ári þegar grípa átti til almennilegra aðgerða vegna þess að þó að hagaðilar séu oft gagnrýnir á það sem er verið að gera þá er þetta allt spurning um væntingarnar sjálfar, verðbólguvæntingarnar, þar sem þeir segja: Það hefur áhrif á verðbólguna. Það sem ríkisstjórnin gerir hefur líka áhrif á verðbólguna. Af hverju voru menn ekki byrjaðir fyrr?

Forseti vill minna þingmenn á að virða ræðutíma.


Ræðumaður: Sigmar Guðmundsson

Frú forseti. Ég vil þakka hv. þm. Bjarkeyju Olsen Gunnarsdóttur fyrir ræðuna hér og ágætt að við séum að gefa okkur góðan tíma í að fara í gegnum fjárlögin og ekki veitir nú af. Þetta er svolítið endurtekið efni frá því fyrir ári. Það sem við erum að heyra frá alls konar hagaðilum er sama stef og fyrir ári. Ég var nú bara síðast rétt áðan að hlusta á viðtal í útvarpinu þar sem var verið að tala við fulltrúa frá Samtökum atvinnulífsins og verkalýðshreyfingunni þar sem báðir voru sammála um það, þeir sem töluðu, að ekki væru stigin nægjanlega mikil skref og bentu á það sem við í Viðreisn höfum verið að tala um hér endalaust, þ.e. að þótt skuldahlutfall ríkissjóðs sé ekkert sérstaklega hátt þá borgum við alveg óheyrilega mikið af vöxtum.

Það sem mig langaði svona í fyrri atrennu til að spyrja hv. þingmann um er hversu veigamikið hlutverk þingmaðurinn telur að ríkisfjármálin hafi í því að ná niður verðbólgu. Ég spyr vegna þess að hæstv. fjármálaráðherra hefur talað um það þannig að það sé hlutverk ríkissjóðs að þvælast ekki fyrir Seðlabankanum, hann orðaði það þannig á einum stað og á öðrum stað orðaði hann sömu hugsun með aðeins öðru orðalagi. Þetta hefur hæstv. forsætisráðherra líka sagt hér, bent á að það sé hlutverk Seðlabankans að berjast gegn verðbólgu og talar þá um lögin um Seðlabankann á meðan allir vita að þarna skiptir líka máli hvað aðilar vinnumarkaðarins semja um sín á milli og það hversu mikið aðhald eða aðhaldsleysi er í ríkisfjármálunum.

Mig langaði því að spyrja hv. þingmann um það hversu veigamikið hlutverk ríkisvaldið hefur, ríkisstjórnin, í gegnum fjárlög þegar kemur að því að berjast gegn verðbólgu.


Ræðumaður: Hanna Katrín Friðriksson

Frú forseti. Já, það er alltaf jafn gaman að ræða þessa hluti við hv. þingmann. Það sem gerir verkefnið auðvitað líka erfitt er að stóru útgjaldaliðirnir eru þessi mikilvægu velferðar-, heilbrigðis- og menntamál. Ekkert okkar hefur gaman af því að skera niður þar. Þess vegna er ég að leggja svo mikla áherslu á forgangsröðunina, frekar að skipta út, það er líka aðhald að taka einhver verkefni út og setja brýn verkefni inn, draga úr biðlistum í mikilvægri grunnþjónustu fyrir fólk, setja eitthvað annað á bið. Það felur ekki í sér peningalegan sparnað en það lagar til í þessu.

Þetta er líka svo erfitt — hv. þingmaður kemur og talar um samspil ríkisstjórnarflokkanna sem eru svona, eins og hann orðaði það, komnir á endastöð í sínu pólitíska samstarfi og fara ekkert leynt með það. Það sem ég kannski verð að segja að ég hef ákveðnar áhyggjur af er að birtingarmyndin verði mögulega sú að það eigi sér stað einhver hrossakaup, að það verði ekki pólitískt samtal heldur að málamiðlunin felist í því að einn flokkur fái þetta og annar hitt. Það er eiginlega enn þá minni vandvirkni í því fólgin. Já. Þess vegna árétta ég bara, ég veit ekki — ég held að eitt af því mikilvægara sem hægt er að gera núna hér á þinginu sé að tryggja fjárlaganefnd einhvers konar vinnufrið og að nefndin — nú andvarpar hv. þingmaður, báðir sýnist mér. En þetta er bara svo mikilvæg vinna, að það sé farið ofan í grunninn á þessum málum. En svo má segja að það sé óskhyggja. Þetta er kannski ekki ríkisstjórn sem klárar þessi mál en það er þá annarra að taka boltann. Staðan er ekki góð.


Ræðumaður: Hanna Katrín Friðriksson

Frú forseti. Ég þakka hv. þingmanni fyrir andsvarið. Þetta er nefnilega svolítið skemmtilegt og aftur komum við að þessu sem hann nefndi með þennan flata niðurskurð og einhvern veginn excel-skjalið. Það má margt gott um excel segja en excel er ekki pólitík. Við þurfum pólitík inn í þessa umræðu og þessa vinnu.

Varðandi þetta með hvar hægt er að auka tekjumyndunina, eins og hv. þingmaður nefnir, þá langar mig að bæta við þá vídd líka, og ég kom inn á það aðeins í ræðu minni, að það er þessi nagandi tilfinning fólks fyrir óréttlætinu sem felst í því hversu auðvelt það er að sækja meiri skattpeninga á launaseðilinn en hversu mikil varðstaðan er um auknar tekjur, t.d. þegar kemur að nýtingu þjóðarauðlindanna. Ég er reyndar á þeirri skoðun að við stöndum á ákveðnum tímamótum þar. Við höfum áratugum saman verið að ræða sjávarauðlindina, fiskveiðistjórnarkerfið, og nú er svo komið að það hefur raungerst sem margir spáðu, að aðrar náttúruauðlindir eru orðnar gríðarlega eftirsóttar og þar með verðmætar í peningalegu tilliti. Við verðum að klára umræðuna um hvernig við ætlum að gera þetta vegna þess að við getum staðið hér og sagt að við séum óendanlega rík af náttúruauðlindum, það er rétt, en ættum við ekki að segja: Við ætlum að láta allan almenning njóta þess hversu óendanlega rík við erum af náttúruauðlindum. Mér finnst alltaf vanta þann hluta í, að við klárum þetta almennilega. Ég tel að við séum á tímamótum í þessari umræðu núna vegna þess að hún skiptir svo miklu máli að svo mörgu leyti. Ég átta mig á því að hv. þingmaður var líka að spyrja um breiðu millistéttina og svo þessa hátekjustétt, hvernig skattbyrðinni yrði dreift þar. Við þurfum kannski aðeins að taka samtalið, það er verið að reka mig hér úr pontu.


Ræðumaður: Hanna Katrín Friðriksson

Frú forseti. Aftur þakka ég andsvarið og ég hygg að þetta sé samtal sem við eigum eftir að taka býsna oft hér í vetur, ekki bara þegar kemur að umræðu um fjárlög heldur almennt um þessi viðfangsefni sem blasa við stjórnmálunum í dag.

Með aðhaldið, sem mér og okkur í Viðreisn er tíðrætt um, þá lítum við á það sem eitt stærsta velferðarmálið núna að sýna aðhald og skynsemi vegna þess að við teljum forgangsröðun ríkisstjórnarinnar oft ranga og lítt ígrundað í hvað peningarnir fara. Eftir situr annars vegar hrópandi þörfin á því að draga úr vaxtagjöldum með niðurgreiðslu skulda og hins vegar hrópandi þörfin á því að beina fjármunum í það sem er illa fjármagnað í dag, illa frekar en van af því að verið er að setja pening í þetta en það er ekki úthugsað. Við verðum að horfast í augu við það að á sama tíma og við þenjum út fjárlögin ár eftir ár, þá þenjast biðlistar út í velferðarþjónustu og heilbrigðisþjónustu næstum því í sama hlutfalli. Það er eitthvað rangt í þessu, það er bara þannig. Þess vegna veltir maður fyrir sér hvort 1% aðhald á allt sé það besta sem hægt er að gera. Ég skil þetta ekki og þess vegna segi ég að verkefni fjárlaganefndar sé ærið og ég vildi óska að hún hefði sjálfstæði í verkum sínum og færi vel í þetta. Ég hef hlustað grannt eftir tillögum Samfylkingarinnar á þennan hátt: Þú þarft, hv. þingmaður, að sama skapi að útskýra aðeins fyrir mér hvernig aðhald getur fólgist í auknum tekjum en að ekki sé hægt að sýna aðhald hvað varðar ákveðna hluti. — Ég átta mig á því. Ég þarf að sjá tölurnar en eins og ég segi þá held ég að áhugaverður vetur sé fram undan.


Ræðumaður: Hanna Katrín Friðriksson

Frú forseti. Ég þakka hv. þingmanni fyrir andsvarið. Hugsaðu þér nú, hv. þingmaður, hvað við gætum unnið vel saman ef þú fengir að taka vinstri velferðina og ég hægri hagstjórnina. Ég hugsa að það kæmi býsna vel út. Þetta er ekkert sérstaklega flókið, hv. þingmaður. Ég hef verið að gagnrýna hér og við í Viðreisn það sem við köllum skort á aðhaldi og skynsemi, ráðdeild í ríkisrekstri. Ég hygg að það komi hv. þingmanni ekkert á óvart þegar ég segi að það er nálgun sem gjarnan hefur verið tengd við hægri hagstjórn. Það getur vel verið að það sé ósanngjarnt og mörkin á milli hægri og vinstri hafa jú verið að þynnast út, rétt eins og — ég get alveg sagt það — það fer í taugarnar á mér þegar vinstra fólk eignar sér nálgunina í velferðarmálum, af því að mér finnst hægrið ekki síður eiga heiðurinn af mörgum úrbótum þar, ég tala nú ekki um í samfélagi eins og á Íslandi þar sem samfélagssátt ríkir um velferðarþjónustuna. Það er engu að síður svo að það er býsna þekkt að velferðarmálin og áherslan á að leggja fjármagn í þau hefur í gegnum tíðina verið tengt við vinstrið, rétt eins og ábyrg efnahagsstjórn við hægrið. Ég ætla að vona að hv. þingmaður sé ekki ósammála mér í því að þetta sé skynsamleg nálgun fyrir samfélagið okkar.

Varðandi skattbyrðina þá höfum við í Viðreisn alls ekki verið ósammála því að skattbyrði verði jöfnuð, t.d. með því að skoða fjármagnstekjuskattinn. Við viljum sjá þær tekjur sem þannig koma til fara inn í kerfið aftur og til þeirra sem eru lægst launaðir, draga úr skattbyrði þeirra. Við teljum ekki að það eigi almennt að auka álögur frekar á almenning í gegnum skattkerfið. En þessar tilfærslur erum við til í og teljum sanngjarnar.


Ræðumaður: Hanna Katrín Friðriksson

Forseti. Hér hefur ýmislegt verið látið falla í umræðu um fjárlög ríkisins og margt fyrirsjáanlegt. Hæstv. fjármálaráðherra reið á vaðið í morgun með ítarlegri yfirferð yfir hin nýframlögðu fjárlög næsta árs og talsmenn annarra þingflokka tóku svo við keflinu hver á fætur öðrum. Það er ljóst af því sem sagt hefur verið að verðbólgan, svo þrálát sem hún er,  bitnar ekki á bjartsýni fjármálaráðherra þó að hún bíti alla aðra. Vinstri flokkar vilja hækka skatta og Viðreisn heldur áfram að tala fyrir ábyrgð, aðhaldi og bættri forgangsröðun, svo ég vísi í ræðu talsmanns  Viðreisnar, hv. þm. Þorbjargar Sigríðar Gunnlaugsdóttur hér fyrr í dag.

Í sem stystu máli er hægt að kalla þessa fjárlagaumræðu endurtekið efni. Það skortir býsna mikið á að brugðist hafi verið við varnaðarorðum frá afgreiðslu síðustu fjárlaga, varnaðarorðum fjölmargra aðila sem tjáðu sig þá um fjárlögin; aðilar vinnumarkaðarins og aðrir sérfræðingar sem vöruðu við því að það væri verið að vanmeta kraft verðbólgunnar, Seðlabankinn, sem sagði beint út að ríkisstjórnin væri að gera vinnu hans erfiðari við að ná niður verðbólgunni og svona mætti áfram telja. Nú stöndum við hér með tóm veski eftir nýjar endurteknar stýrivaxtahækkanir og ríkisstjórnin bregst við með efni sem hún veit  vel að er ólíklegt til að virka. Það er enn þá svimandi há verðbólga sem Seðlabankinn einn getur einfaldlega ekki tekist á við og, það sem mögulega eru brýnni skilaboð héðan úr þingsal, það geta heimili landsins ekki heldur gert ein.

Ég minni á þegar við erum að hefja þessa umræðu að í fyrra þegar fjárlög voru lögð fram var staðan eiginlega sú að það var ekki hægt að taka efnislega umræðu í 1. umræðu því að ríkisstjórnin, stjórnarflokkarnir, svöruðu því einu til, hvort sem um var að ræða spurningar, borin fram gagnrýni eða hugleiðingar um þau fjárlög sem voru til umræðu, að það væri ekkert að marka þetta plagg, það ætti eftir að breytast svo mikið í meðförum þingsins. „Lagast“ var reyndar orðalagið sem var notað. Og jú, breytingin var sú að hallinn fór úr 89 milljörðum kr. í framlögðum fjárlögum um 120 milljarða kr. í meðförum stjórnarmeirihlutans.

Það sem mig langar til að gera hér er í grófum dráttum tvennt; mig langar annars vegar að ræða það sem tengist tekjuhlið fjárlaganna, þ.e. skattamál, og hins vegar það sem tengist útgjaldahliðinni, vaxtagjöld. Heildartekjur ríkissjóðs eru áætlaðar 1.349 milljarðar kr. á næsta ári, 30% af vergri landsframleiðslu, og af þessari fjárhæð eru skatttekjur og tryggingagjöld áætluð rétt ríflega 1.200 milljarðar. Það er fjárhæðin sem um ræðir þegar við tölum um skatta og tryggingagjöld. Þetta eru u.þ.b. 90% af heildartekjum ríkis. Samsetning tekna ríkisins af sköttum og tryggingagjaldi á næsta ári samkvæmt þessu er í grófum dráttum sú að stærsti flokkurinn er skattar á vöru og þjónustu, áætlaðar um 550 milljarða kr. Vaskurinn er auðvitað yfirgnæfandi þar, 416 milljarðar. Síðan koma aðrir neysluskattar, 46 milljarðar. Við erum að tala um gjöld á ökutæki og eldsneyti, 63 milljarðar, og áfengis- og tóbaksgjöld 32 milljarðar. Síðan koma sterkt inn í öðru sæti skattar á tekjur og hagnað, 457 milljarðar, sem skiptist þannig að  einstaklingar greiða 277 milljarða í tekjuskatt, lögaðilar 126 milljarða og síðan er fjármagnstekjuskatturinn 54 milljarðar.

Þriðji stærsti tekjuflokkur ríkissjóðs, gjaldaflokkur heimila og fyrirtækja, er síðan tryggingagjöldin sem eru áætluð 141 milljarður. Og svo koma einhverjir smærri skattaflokkar sem sjá um restina, sirka 50 milljarðar. Þetta er hellingur. Þetta eru ofboðslega miklir peningar  — 1.200 milljarðar sem velta frá fyrirtækjum og heimilum landsins á árinu inn í ríkissjóð. Það er fínt. Við erum og viljum vera velferðarsamfélag og það er sameiginlegur skilningur okkar á því að það kostar og fólk mótmælir hér almennt ekki skattheimtu, hefur ekki gert það. En við erum engu að síður einfaldlega að nálgast þolmörk fjölmargra heimila og fyrirtækja. Ég held að með skynsemina að leiðarljósi þá sjáum við að við munum ekki skattleggja okkur frekar. Við munum ekki skattleggja íslenska þjóð frekar út úr þeim efnahagsvanda sem við stöndum frammi fyrir núna. Stjórnvöld verða að taka boltann og finna aðrar leiðir, t.d. með langþráðu og nauðsynlegu aðhaldi. Ég myndi vilja sjá fjárlaganefnd núna skoða í alvöru lækkandi útgjöld, skoða það að færa skattheimtuna í ríkari mæli frá þorra almennings og yfir til stórútgerðarinnar og annarra sem nýta náttúruauðlindir landsins. Fyrst þarf að verðmeta þau   not og það er merkileg mótstaða við þær aðgerðir. Ég myndi vilja sjá mengandi atvinnustarfsemi vera gert að greiða meira. Ég myndi vilja sjá þennan skatt aukinn til að lækka á hinum endanum. Með öðrum orðum; fara frekar í tilfærslur í skattkerfinu, taka upp græna skatta, horfa til þess að þeir sem menga borgi og hætta svo að búa til skattaívilnanir fyrir þá sem ekki þurfa á því að halda. Ég kem aðeins að því á eftir.

Þetta eru þau verkefni sem væri óskandi að fjárlaganefnd meiri hlutans, af því að reynslan hefur sýnt að það er meiri hlutinn sem ræður för eða með öðrum orðum, meiri hlutinn bíður eftir skilaboðum úr ráðuneytum og knýr svo sínar breytingar í gegn. En þetta myndi ég vilja sjá vera leiðarstefið í vinnunni frekar en eingöngu það, og helst bara ekki, að hækka útgjöld í meðförum þingsins, auka enn frekar á hallann.

Ég er sem sagt að segja að almenn skattlagning er ekki svarið. Það er samfélagssátt um að við borgum háa skatta. Við borgum þá af laununum okkar, við borgum þá af innkaupum og við borgum þá yfir höfuð af öllu því sem við gerum frá degi til dags. En það sem truflar sífellt fleiri er sú vaxandi tilfinning annars vegar að skattarnir séu ekki nýttir nægilega vel til þess að standa undir þeirri grunnþjónustu sem fólk og heimili þurfa á að halda, og þar nefni ég sérstaklega heilbrigðisþjónustu og velferðarmál og bæti svo reyndar menntamálunum við, ekki síst eftir brýningu menntamálaráðherra hér í umræðum í gærkvöldi. Við þurfum einfaldlega að bera meiri virðingu fyrir skattpeninga almennings. Hins vegar er það sú tilfinning sem mér finnst ég verða vör við, að fólk orðar sífellt oftar það óréttlæti sem felst í því hve millistéttinni er gert að bera þyngstu byrðarnar. Þetta verður sífellt skýrara í samtölum við fólk. Kannski er það nátengt þeirri staðreynd að þrátt fyrir þessa miklu skattbyrði eru biðlistar eftir margs konar mikilvægri velferðar- og heilbrigðisþjónustu að aukast, ekki að minnka. Kannski er það það sem gerir það að verkum að fólk er raunverulega farið að rýna í hvernig skattpíningarnar eru nýttir. Staðreyndin er sú að alveg sama hversu þægilegt og fyrirhafnarlítið það er að auka þennan tekjustofn, þ.e. tekjuskatt á einstaklinga, þá gengur það eitt sér ekki lengur. Það þarf fleira að koma til.

Síðan langar mig að nefna að þessi sturlaða vaxtabyrði fyrirtækja og heimila, sem þurfa að sætta sig við krónuhagkerfið, er sannarlega samsvarandi viðbótarskattlagning þó að það sé ekki á það bætandi. Munurinn er sá annars vegar að þessi byrði, vaxtakostnaðarbyrðin,  er enn þá fjær því að leggjast jafnt á heimili og fyrirtæki og leggst eiginlega frekar á þau sem síst skyldi. Svo er munurinn líka sá að þessar tekjur skila sér ekki í ríkissjóð heldur til fjármagnseigendanna. Þetta er fjármagnsflutningur frá heimilum til fjármagnseigenda.

Og vaxtagjöld, þau bíta auðvitað víða en það er full ástæða til að hafa mestar áhyggjur af þeim sem eru með íþyngjandi húsnæðisvexti. Hér í umræðunum fyrr í dag, ég held reyndar að það hafi verið í andsvörum, kom hæstv. fjármálaráðherra inn á það að Íslandsbanki, held ég að hann hafi nefnt, hafi kynnt til sögunnar úrræði fyrir fólk sem er að sligast undan afborgunum, verðbólguskotnum afborgunum og vöxtum, og það væri að flytja byrðina aftar á lánstímann, fara eiginlega tímabundið  úr óverðtryggðu lánunum yfir í verðtryggðu. Þetta á að vera fullkomið neyðarúrræði og það þarf að fylgja  sögunni í hvert einasta skipti sem þetta úrræði er borið á borð fyrir lántakanda, að það er verið að lengja í ólinni. Það er verið að bæta á höfuðstólinn, það er verið að gera greiðslubyrðina þyngri þegar upp er staðið. Ég er ekki að gera lítið úr því að þetta úrræði getur bjargað einhverjum sem ella myndu ekki klára sig á þessum tímum, en þetta þarf að vera síðasta úrræðið.

Ég ætla ekki að gera neinum það hér inni að gera lítið úr þessum vanda fólks sem við blasir en ég saknaði þess að sjá ekki meiri áherslu á undirliggjandi vanda frekar en skyndilausnir, þótt þær geti verið mikilvægar líka. Þær eru það bara ekki einar og sér. Formaður Viðreisnar, Þorgerður Katrín Gunnarsdóttir, gerði það m.a. að umtalsefni í umræðu um stefnuræðu hæstv. forsætisráðherra hér í þingsal í gærkvöldi hversu ósanngjarnt þetta tvöfalda peningahagkerfi okkar er þar sem stærri fyrirtæki  eiga þess kost að gera upp rekstur sinn í erlendri mynt og taka lán á hagstæðari kjörum í erlendri mynt en önnur fyrirtæki og heimili landsins sem eru föst í viðjum krónuhagkerfisins og þeirri vaxtaáþján sem því fylgir. Þessi orð formanns Viðreisnar kölluðu á viðbrögð álitsgjafa RÚV í kjölfarið. Framkvæmdastjóri Viðskiptaráðs og fyrrum pólitískur ráðgjafi fjármálaráðherra hafði það að segja um þetta óréttlæti, sem bitnar bæði á heimilum landsins og fjölmörgum fyrirtækjum, að það væri holur hljómur í orðum formanns Viðreisnar af því að hún hefði greitt atkvæði með því hér á árum áður, ég held í alvöru að það séu um 20 ár síðan, að fyrirtæki fengju að gera upp í erlendri mynt. Formaður Viðreisnar mun áfram, líkt og við hin í Viðreisn, tala fyrir því að sem flestir hér á landi njóti frelsis til að fá að nota erlenda mynt; stór fyrirtæki, lítil fyrirtæki, stofnanir, sveitarfélög, ríkissjóður og ekki síst heimili landsins. Þetta snýst um almannahagsmuni. En þetta litla dæmi sýnir kannski fyrst og fremst að varnargarðarnir liggja víða og svo reyndar  líka það hversu lítt merkilegir þeir geta verið.

En forseti, það eru sem sagt ekki bara heimili landsins og fyrirtæki, þau sem eru í krónuhagkerfinu, sem eru að sligast undan vaxtagjöldunum. Vaxtagjöld ríkisins eru sérkapítuli. Þau eru áætluð 111 milljarðar á næsta ári. Auðvitað er óraunhæft að núlla þessa upphæð út. Það væri líka ósanngjarnt af mér að halda því fram hér að ríkissjóður  sé nú skuldsettur mjög mikið úr hófi fram. En fórnarkostnaðurinn við krónuna, þessi vaxtamunur sem íslensk heimili, fyrirtæki, stofnanir, sveitarfélög og ríkissjóður greiða, hann bítur. 111 milljarðar gætu verið miklu lægri fjárhæð sem nemur tugum milljarða. Og hugsið ykkur hvað væri hægt að gera við þá fjárhæð inni í almannaþjónustunni.

Morgunblaðið,Svo mætti reyndar halda að þessi gjaldaliður, vaxtagjöld ríkisins, sé eitthvert feimnismál. sem er þekkt fyrir stuðning sinn við ríkisstjórnina,  birti þannig í gær súlurit yfir helstu gjaldaliði fjárlaganna og þar vakti athygli mína hvernig skautað var yfir þann fjórða stærsta, nefnilega vaxtagjöldin. Sú súla var einfaldlega ekki í súluritinu. Af leiðara blaðsins í dag má svo ráða að við gerð súluritsins  hafi verið notast við samantekt á heimasíðu fjármálaráðuneytisins þar sem þennan lið vantaði, svo ég vísi í leiðara í dag. Blaðið bætti sem betur fer úr þessari handvömm  í dag og birti fína frétt um hækkandi vaxtagjöld ríkissjóðs.

Framsetning skiptir máli og auðvitað er fullkomlega óábyrgt að vera að fara í einhvern feluleik hér um þessi mál. Við verðum þvert á móti að ræða vaxtavanda ríkisstjórnarinnar opinskátt. Vextir sem hlutfall af landsframleiðslu hér á landi eru með því hæsta sem þekkist í hinum vestræna heimi þó svo að við séum mun neðar á listanum þegar kemur að skuldahlutfallinu. Þetta er fjórði stærsti útgjaldaliður ríkissjóðs. Á árunum eftir hrun þótti það fréttnæmt þegar vaxtaliðurinn var, að ég tel, í þriðja sæti, og ég man ekki hvort gjaldaliðirnir voru nákvæmlega eins þá. Það var fréttnæmt en við virðumst vera orðin ónæm fyrir þessu í dag. Þetta er óþægilega nálægt fjárhæðinni sem ríkisstjórnin ver til sjúkrahúsþjónustu á komandi ári. Og auðvitað kemur þetta niður á okkur öllum, allt frá því að þetta kemur niður á getu ríkissjóðs, ríkisstjórnarinnar til að sinna hlutverki sínu, innviðauppbyggingu, fjármagna þjónustu, og þetta kemur niður á öllum þeim sem eru að fjármagna sig frá degi til dags.

Á sama tíma eru svo útgjöld A-hluta ríkisfjármála aukin um rúmlega 127 milljarða kr. á milli ára. Þetta er upphæð sem setur auðvitað aðhaldsvæntingar hæstv. fjármálaráðherra upp á 17 milljarða í mjög skýrt samhengi en er að sama skapi í takt við vinnulag ríkisstjórnarinnar sem hefur aukið útgjöld sín um 9% að meðaltali hvert einasta ár sem hún hefur setið í stóli. Og aftur, þegar rætt er um útgjöld ríkissjóðs, þegar rætt er um skattlagningu, skatttekjur, þá þarf að setja það í samhengi við það hvað við erum að fá fyrir það. Það sem við erum að fá fyrir það eru vaxandi biðlistar á óþægilega mörgum sviðum velferðarþjónustunnar og grunnþjónustunnar. Það er staðreynd. Það eru vonbrigði, herra forseti, að horfa upp á þetta forystuleysi í efnahagsmálum. En svo má líka spyrja sig hvort forystusauðirnir séu of margir.

Mig langar aðeins, af því að ég nefndi það áðan, að segja að eitt af því sem mætti gera, og ég held að það væru  hreinlega mikilvæg skilaboð frá stjórnvöldum, er að hætta að verja peningum í skattaívilnanir til aðila sem ekki þurfa á því að halda. Mig langar að nefna tvö dæmi; annars vegar þær fréttir sem berast um gríðarlega arðsemi bílaleiganna, sem hafa fengið ríflega milljarð í  styrk til að skipta út bílum við að taka upp rafmagnsbíla, og síðan úthlutanir Orkusjóðs sem virðast ekki endilega  lenda þar sem gagnið yrði mest. Það skiptir máli hvernig fjármununum er varið þó svo að verið sé að takast á við gríðarlega mikilvæg verkefni eins og loftslagsaðgerðir.

Það hefur verið rakið hér vel í dag að áskoranir í ríkisfjármálunum eru miklar. Ríkissjóður veltir gríðarlegum fjármunum. Skattbyrði á heimili og fyrirtæki er mjög mikil en mikið af þeirri grunnþjónustu sem samfélagið þarf á að halda,  og aftur ber þar  hæst heilbrigðis- og velferðarmál, er illa fjármögnuð.

Menntamálin, aftur, svo ég vitni í skilaboð ráðherra málaflokksins frá í gær, eru í þeim flokki líka. Ég nota orðin illa fjármögnuð frekar en vanfjármögnuð. Mér finnst vera blæbrigðamunur á því og ég er þeirrar skoðunar að með skýrri sýn, auknu gegnsæi og samstilltu átaki megi nýta fjármagnið betur. Við getum ekki leyft okkur að fara ekki í þá vinnu. Ég verð að segja að 1% aðhaldskrafa þvert á allt, án tillits til hvað er í gangi og án þess að það komi skilaboð um vinnuna, finnst mér ekki vera besta leiðin til þess, svo ég taki nú ekki dýpra í árinni.

Ég minntist á það í upphafi hvernig stjórnarliðar, jafnt ráðherrar sem óbreyttir þingmenn, nálguðust 1. umræðu um fjárlög 2023 hér fyrir ári síðan, þar sem öllum spurningum og gagnrýni var mætti á þann veg að þetta væri svo til marklaust plagg. Síðan fólst vinna meiri hlutans í að auka á hallann á ríkissjóði um ríflega 30 milljarða. Núna erum við að leggja af stað í þessa vinnu með fjárlög sem bera í sér halla upp á 46 milljarða. Sú upphæð er reyndar háð því að á næsta ári verði lokið við sölu á helmingshlut í Íslandsbanka sem enn er í eigu ríkisins, tæplega 50 milljarðar á næsta ári. Ég verð að segja að það fer einfaldlega eftir því við hvaða fulltrúa ríkisstjórnarinnar er rætt hvort búast megi við því að af þeirri sölu verði. En þetta verður nokkuð augljóslega eitt af stóru málunum af því að auðvitað munar um þennan pening.

Ég ætla að óska fjárlaganefnd góðs gengis við vinnuna nú að lokinni 1. umræðu. Þau gerast varla mikilvægari verkefnin en að sigla  báruna vel á milli þess að takast á við verðbólguskrattann og himinháan vaxtakostnað með því að gæta aðhalds í meðferð þeirra fjármuna sem renna í ríkissjóð í gegnum skattgreiðslur einstaklinga og lögaðila og svo þess að standa þannig að uppbyggingu og rekstri mikilvægra samfélagsinnviða og mikilvægrar samfélagsþjónustu að sómi sé að.

Ég ætla að ljúka máli mínu með því að segja að áhersla á hægri hagstjórn og vinstri velferð er gott veganesti inn í þá vinnu.


Ræðumaður: Þorbjörg Sigríður Gunnlaugsdóttir

Frú forseti. Ég held ég hafi aldrei í mínu máli verið að tala um samanburð við 2017, ég er einfaldlega að tala um það sem við blasir og ferðaþjónustan sjálf talar um að hún er í örum vexti. Það eru staðreyndir málsins. Ég er að tala um það að ég held að það hljóti að skipta máli varðandi þau verkefni sem eru núna að detta inn á borð fjárlaganefndar að það fari að sjást skýrt á spilin um það hver stefnan er. Liggja fyrir einhver viðmið um það hvar þolmörkin liggja? Eru þolmörkin hin sömu í Reykjavík og í byggðum landsins? Auðvitað ekki. Það hlýtur að vera aðstæðum háð hverju sinni. Ég bara fagna öllu slíku samtali en mér hefur fundist vanta verulega upp á það, af hálfu stjórnarliða ekki síst, að ræða það hver þáttur ferðaþjónustunnar er til góðs en líka um áhrif á innviði í stóra heildarsamhenginu.




Ræðumaður: Þorbjörg Sigríður Gunnlaugsdóttir

Frú forseti. Ég held að það sé ekki endilega þannig að þeir sem eru manni ósammála hafi ekki kynnt sér málin. Ég þekki þá hópa, þeir eru nokkrir, sem hæstv. ferðamálaráðherra hefur sett upp. Ég sakna hins vegar ákveðinna spurninga þar undir. Við vitum hver framleiðnin er í greininni og ég vil bara taka það fram að mér finnst það eilíflega koma sem viðbragð þegar maður ræðir um ferðaþjónustuna, að í því felist einhver andstaða við greinina. Þvert á móti. Við sem þjóð erum, held ég öll, meðvituð um það hversu mikið byggðamál ferðaþjónustan hefur reynst, hvað hún hafi gert fyrir byggðir landsins, hversu mikilvæg hún var okkur eftir hrun. En það eru þættir þarna eins og ruðningsáhrifin sem hún hefur, t.d. bara hér í Reykjavík. Ef því fylgir ekki markviss stefna þá hefur það afleiðingar, framleiðnin í greininni í samhengi við hagvöxtinn og allt þetta, innflutningurinn hingað til lands. Ég held að ef stefnan er ekki skýr — og ég fagna þeirri vinnu sem ráðherra er að lýsa að sé að fara af stað — þá held ég að við getum komist upp að þeim mörkum að velvild almennings geti farið dvínandi.


Ræðumaður: Þorbjörg Sigríður Gunnlaugsdóttir

Frú forseti. Auðvitað skipta þessar ytri aðstæður máli en ekki er Ísland eitt að glíma við afleiðingar Úkraínustríðsins. Við meira að segja sluppum við orkuhlið afleiðinganna í því samhengi. Þegar hv. þingmaður nefnir fjölgunina þá er ég kannski einmitt að nefna það að mér finnst skína svo sterkt í gegn að sundruð ríkisstjórn boðar aldrei stefnu. Við þurfum ekki að fara aftur til aldamóta. Skoðum bara hvað gerist á síðustu fimm til tíu árum, hvernig ferðaþjónustan er að vaxa og á hversu miklum hraða. Af hverju hefur ríkisstjórnin ekki skoðun á því eða stefnu hver mörkin eru í því samhengi? Innflutt vinnuafl til að vinna í ferðaþjónustunni, allir ferðamennirnir sem hingað koma — við höfum öll taugar til greinarinnar og höfum metnað fyrir henni en það þarf sýn. Hún hefur áhrif, ruðningsáhrif á húsnæði, hún hefur áhrif á álag hjá lögreglu, í heilbrigðiskerfinu, á vegunum okkar, skólunum, björgunarsveitir tala um þetta. Fólksfjölgunin, það hlýtur að vera einhver stefna á bak við það hver æskileg mörk eru í því samhengi.


Ræðumaður: Þorbjörg Sigríður Gunnlaugsdóttir

MorgunblaðsinsVirðulegi forseti. Varðandi tímalínu þess að ríkissjóður fór í halla, þá var hann orðinn ósjálfbær fyrir heimsfaraldur. Eins og ég nefndi hérna í gríni, þó að maður eigi kannski ekki hlæja að því, þá var kominn faraldur í fjárlög fjármálaráðherra löngu fyrir heimsfaraldur. Það er bara staðan. Er vaxtakostnaðurinn minni en hann var áður? Já. En er það rétta spurningin? Er ekki spurningin frekar: Er hann of mikill? Hefur hann áhrif á burði ríkisins til að hreyfa sig, til þess að fjárfesta í þjónustu og innviðum? Ég bendi bara á mjög fína umfjöllun um þetta því ég held að allir sem reka heimili eða fyrirtæki skilji þetta. Það er svo sláandi hvað hlutfallið er hátt, hvað kostnaðurinn er mikill. Það er óábyrgt að ræða málin þannig, ég er ekki að ætla hv. þingmanni það, að ræða bara um skuldir vegna þess að skuldir eru ekkert sérstaklega háar í samanburði, en geta þess ekki hvað skuldirnar eru að kosta okkur.


Ræðumaður: Þorbjörg Sigríður Gunnlaugsdóttir

Frú forseti. Kannski þessu tengt með þjónustuna, þá hef ég stundum staldrað við þegar við erum að fá frumvarp inn í nefndirnar þar sem kemur stöðluð setning um að það hafi ekki í för með sér aukinn kostnað. Þá hefur frumvarpið ekki í för með sér aukinn kostnað vegna þess að þá þegar er starfandi einhver ríkisstarfsmaður sem á að taka við þessum nýju verkefnum. Það er einhvern veginn aldrei sú hugsun að diskurinn sé kannski fullur hjá þeim ríkisstarfsmanni sem á að taka við verkefnunum og aldrei neitt tekið af, bara viðbætur. Það felur líka í sér kostnað að haga málunum með þeim hætti. Þess vegna held ég að það sé rangur mælikvarði, eða það sé mjög lítil vinna á bak við þessar greiningar sem við fáum inn í frumvörpin okkar um að eitthvert tiltekið frumvarp hafi ekki í för með sér neinn aukinn kostnað vegna þess að ríkisstarfsmaðurinn sem vinnur verkefnið, eða innir þau af hendi, hann á bara alltaf að vinna meira og meira en það fer aldrei neitt af disknum.


Ræðumaður: Þorbjörg Sigríður Gunnlaugsdóttir

Frú forseti. Ég þakka hv. þingmanni kærlega fyrir spurninguna og einkar gott samstarf í fjárlaganefnd. Ég held nefnilega, eins og ég nefndi hérna áðan, að það sé ekki ágreiningur um það hvaða þjónustu þurfi að taka algerlega til hliðar í öllu samtali um hagræðingu, heilbrigðiskerfið þar á meðal. Ég myndi alltaf tala fyrir löggæslunni og réttarkerfinu þar og síðan eru þarna aðrir póstar líka. En af þeim þáttum sem fara í hagræðingu, þá blasir ekki við að það sé sama svarið fyrir alla. Við eigum að geta farið markvisst í það að skoða hvaða verkefni geta farið út þannig að við séum að taka út mögulega einhver ónauðsynleg verkefni einhvers staðar — hér er alla daga verið að setja lög með nýjum og nýjum verkefnum — og við séum að skoða hvaða verkefni eru nauðsynleg og hvaða verkefni eru síður nauðsynleg til að verja þjónustu. Þá værum við mögulega ekki að hlusta á svona ræður eins og við gerðum í gær hjá hæstv. menntamálaráðherra sem sagði það berum orðum að hann er kominn í það núna að sameina framhaldsskóla vegna þess að hann er kominn upp að vegg með kröfur frá fjármálaráðherra. Það er nú kannski líka bara mjög skýr spegill á sundraða ríkisstjórn.


Ræðumaður: Þorbjörg Sigríður Gunnlaugsdóttir

Virðulegi forseti. Þegar hæstv. fjármálaráðherra talar um skjól fyrir þá sem þurfa á að halda þá myndi ég líka vilja heyra hann vera skýran um það hverjir það eru, af því að mér sýnist, eins og ég hef nefnt hérna núna í nokkur skipti, að það sé verið að skilja millistéttina eftir. Það er verið að skilja barnafjölskyldur eftir, fyrstu kaupendur, fólkið sem er að taka þetta á sig. Þetta úrræði sem hæstv. fjármálaráðherra nefnir, gott og vel, fínt, þetta er samt plástur. Það sem út af stendur fer ofan á höfuðstólinn og þarna erum við komin með einhverja rammíslenska blöndu af óverðtryggðu og verðtryggðu með breytilegum vöxtum og föstum vöxtum. En við biðjum um meira en þessa plástra. Við viljum stöðugleika og þess vegna erum við líka að reyna að taka samtalið til lengri tíma með því að tala um hvað krónan gerir almenningi á Íslandi — ekki plástra.


Ræðumaður: Þorbjörg Sigríður Gunnlaugsdóttir

Frú forseti. Ég þakka hæstv. ráðherra kærlega fyrir svörin. Ég hefði viljað sjá það gerast þegar fjármálaáætlunin var afgreidd núna í vor eða sumar og þegar fjárlög síðasta árs voru afgreidd, að ríkisstjórnin væri skýr til þess að hafa áhrif á væntingar um hver markmiðin væru — skýrari markmið. Jú, myndum við ekki öll vilja sjá verðbólgu fara niður? Það vilja það allir. Segja hver markmiðin eru, hvenær ríkisstjórnin væntir árangurs til að geta haft áhrif á væntingar, því að auðvitað hlýtur maður að staldra við það að þegar fjárlög eru afgreidd sem hafa það meginmarkmið að kæla verðbólgu, þá halda vextir áfram að hækka. Þegar fjármálaáætlunin er afgreidd sem hefur það meginmarkmið að kæla verðbólgu, hvað gerist? Stýrivextir hækka. Það vantar eitthvað inn í samtalið þarna. Ég held að það vanti náttúrlega fyrst og fremst  aðgerðir en ég velti þessu upp. Kannski væri þetta stef og taktur sem ætti að heyrast skýrar frá hæstv. fjármálaráðherra núna.


Ræðumaður: Þorbjörg Sigríður Gunnlaugsdóttir

Frú forseti. Í stuttu máli er hægt að kalla þessa fjárlagaumræðu, 1. umræðu alla, endurtekið efni. Endurvinnslan er svo mikil að þegar ég skoðaði ræðu mína frá því í fyrra sá ég að hana get ég endurflutt. Það segir töluvert mikla sögu af stöðunni.

Nú segir hæstv. fjármálaráðherra frá því að hann hafi vanmetið krafta verðbólgunnar. Frá þessum orðum fjármálaráðherra var greint á vef Ríkisútvarpsins. Þetta segir ráðherrann þrátt fyrir að allir þeir sem tjáðu sig um frumvarpið í fyrra, aðilar vinnumarkaðarins allir sem einn og allir þeir sérfræðingar sem komu t.d. fyrir fjárlaganefnd en tjáðu sig líka opinberlega, hafi varað við þessu. Raunar gekk Seðlabankinn svo langt, að mig minnir síðustu jól, að segja ríkisstjórnina beinlínis gera vinnu hans við að ná verðbólgunni niður erfiðari. Í stjórnmálum hlýtur það að vera ákveðin list að geta hlustað.

Núna erum við aftur og enn þá í þessari stöðu með verðbólguna. Vissulega hefur hún aðeins minnkað í sumar og það er sannarlega óskandi að framhald verði á því, en við sáum samt eftir afgreiðslu fjárlaga og aftur eftir afgreiðslu fjármálaáætlunar mjög skýrar vísbendingar um að ekki þyki nóg að gert. Seðlabankinn heldur áfram að hækka vexti, sem ég held að hljóti að teljast vera dómur um það að ríkið sé ekki að gera sitt. Við hlustuðum síðan á hæstv. fjármálaráðherra í sumar tala með orðalagi eins og því að hann þvælist ekki fyrir Seðlabankanum eða vinni ekki gegn honum. En ég sakna þess alltaf að heyra hann segja það berum orðum og fullum fetum að hann ætli að vinna með Seðlabankanum, ekki bara þvælast ekki fyrir. Reyndar heyrðum við líka sama ráðherra segja frá því, að mig minnir í lok sumars, að það sé strangt til tekið ekki hlutverk hans að vinna gegn verðbólgunni.

Þótt af nógu sé að taka í þessari umræðu þá langar mig að leggja áherslu á þrjá punkta í 1. umræðu. Í fyrsta lagi vil ég nefna ríkisútgjöldin sjálf. Þau eru mikil og svo mikil að þau magna upp verðbólguna sem er að sliga heimilin og fyrirtækin í landinu. Hér heyrum við gjarnan söguna af því að ástæða útgjaldanna sé heimsfaraldur, en vandamálið er auðvitað að kominn var faraldur í fjárlög þessarar ríkisstjórnar löngu áður en heimsfaraldurinn skall á.

Í öðru lagi er það áhyggjuefni að mér sýnist sem millistéttin verði skilin eftir með þungann af byrðunum og þungann af vaxtahækkunum. Hún borgar brúsann en virðist ekki eiga að fá stuðning frá stjórnvöldum í gegnum þetta tímabil.

Í þriðja lagi er það svo hagvöxturinn sem ég nefndi í andsvörum við hæstv. fjármálaráðherra í morgun. Fjármálaráðherra nefndi líka hagvöxtinn í gærkvöld, þennan mikla hagvöxt, en það er auðvitað þannig að þegar hagvöxturinn er skoðaður með tilliti til fólksfjölgunar á Íslandi, sem er gríðarlega mikil, er hagvöxturinn lítill sem enginn þegar við skoðum hvernig hann er á mann. Sú saga af hagvexti lítur öðruvísi og töluvert verr út.

MorgunblaðsinsMorgunblaðinuAftur ætla ég að leyfa mér að nefna, því að við erum og hljótum að eiga að vera að ræða stóru myndina við 1. umræðu fjárlaga, ágæt skrif í morgun, t.d. í leiðara þar sem bent er á hið augljósa, að það vanti af hálfu ríkisstjórnarinnar að ræða stóru myndina; heildartekjur, heildarútgjöld, heildarafkomu og ævintýralega háan vaxtakostnað ríkisins. Undan þessu er kvartað í og við í Viðreisn höfum svo sem líka verið á svipuðum slóðum í okkar gagnrýni því að það að tala um frumjöfnuðinn og afkomubatann án þess að setja það í samhengi við heildarniðurstöðu er að segja hálfa söguna. Það er stóra myndin sem skiptir máli þegar við erum að ræða um lífskjör og lífsgæði fólksins á Íslandi, aðstæður og umhverfi fyrirtækja. Í því samhengi vil ég minna á þær fyrirætlanir ríkisstjórnarinnar núna að hækka skatt á lögaðila um 1%.

Með vaxtakostnaðinn þá blasir auðvitað við að þegar útgjaldaliðurinn vaxtakostnaður er jafn sturlað hár og hann er þá hefur það áhrif á getu ríkisstjórnarinnar til að verja innviði, bæta grunnþjónustu og fjárfesta til framtíðar.

Ef við horfum fyrst á útgjöld ríkisins þá sýnist mér að þau verði 127 milljörðum kr. hærri en á síðasta ári. Það setur auðvitað fyrirætlanir um 17 milljarða kr. aðhald í mjög skýrt samhengi. Þetta hefur í sjálfu sér verið sagan alla tíð hjá þessari ríkisstjórn og ráðgátan er kannski ekki síst sú hvernig staðan getur samt verið sú sem hún er hvað varðar þjónustu fyrir fólkið í landinu. Útgjöld aukast en þjónustan batnar ekki. Þarna er ég að vísa í það sama og ég nefndi eftir stefnuræðuna í gærkvöld, grunnþjónustuna og myndina eins og hún lítur út hvað varðar heilsugæslu, stórt hlutfall þjóðar sem ekki er með heimilislækni, hjúkrunarheimilin og öldrunarþjónustu. Útgjöld hafa verið að aukast að meðaltali um einhver 9% á hverju ári hjá ríkisstjórninni og samt er staðan í grunnþjónustunni þessi. Þá verður að spyrja þeirrar spurningar aftur og aftur: Í hvað fara peningarnir eiginlega? Hvernig má það vera að útgjaldaaukningin til heilbrigðismála sé sú sem hér er verið að tala um án þess að almenningur finni fyrir því að þjónustan sé að batna?

Seðlabankinn biðlar til hæstv. fjármálaráðherra um að styðja sig í baráttunni gegn verðbólgunni og sérfræðingar hafa varað við því lengi að útgjaldavöxtur ríkissjóðs muni kynda undir verðbólgubálið. Hvað hefur líka gerst? Nákvæmlega það. Fyrir vikið er verðbólgan enn allt of há og það er áhyggjuefni að markaðurinn gerir ráð fyrir því að hún verði há áfram og til lengri tíma. Þess vegna er svo mikilvægt að stjórnvöld fari í það verkefni af festu að sýna aðhald og ábyrgð, því að það skiptir máli og er sjálfstætt vandamál að verðbólguvæntingar og verðbólguhorfur eru þær sem þær eru. Alþjóðagjaldeyrissjóðurinn spáir því að tímabilið verði langt og auðvitað skiptir það máli fyrir viðbrögðin hvort við erum að horfa á stutt tímabil eða langt. Fjórði stærsti útgjaldaliður ríkisins, vaxtakostnaðurinn, er rúmlega 110 milljarðar kr., upphæð sem er hærri en fjárframlög til háskólanna, fjölskyldumála og samgangna. Því gengur auðvitað ekki í ábyrgri umræðu um fjárlög að ræða ekki um skuldir og kostnaðinn af þeim, því að innviðir og þjónusta við fólkið í landinu líða fyrir það að staðan sé sú sem hún er.

Það er talað um að halli ríkissjóðs verði 46 milljarðar á árinu ef bjartsýnustu spár ganga eftir. Þegar verið er að tala um halla upp á 46 milljarða þá er það með inni í myndinni að ríkisstjórninni takist að fara samhent í gegnum það verkefni að selja Íslandsbanka. Áður þarf að leggja niður Bankasýslu og innleiða nýtt sölufyrirkomulag og þá verður hægt að selja. Myndin af heildarniðurstöðunni er auðvitað umtalsvert dekkri ef ekki verður af sölunni. Síðan er það punktur um stöðuna að bankasala færir ríkinu tekjur í eitt sinn, einskiptistekjur, og þessar tekjur á annaðhvort að nýta til að greiða niður skuldir eða í fjárfestingu sem skilar sér til framtíðar, ekki í áframhaldandi hallarekstur ríkissjóðs og ekki í rekstur sem bætir tugmilljörðum við útgjöld síðasta árs. Þetta er líka endurtekin gagnrýni á þessa ríkisstjórn úr öllum áttum, að nýjar tekjur fara bara í ný útgjöld. Það er aldrei verið að búa í haginn. Viðreisn lagði í fyrra fram ákveðnar tillögur um aðhald og niðurgreiðslu skulda hins opinbera um 20 milljarða kr. Það þótti ekki mikið þá en hefði haft þýðingu. Til samanburðar má nefna núna 17 milljarða kr. aðhaldskröfu ríkisstjórnarinnar.

Hvað varðar millistéttina og millitekjuhópinn, sem er punktur sem ég vil leggja sérstaka áherslu á, þá verður að horfa til þess að sá hópur ber mjög þungar byrðar í þessu ástandi. Ríkisstjórnin talar um þensluna og um afkomubata, sem stafar reyndar fyrst og fremst af þenslunni. Sama þensla er að skila heimilunum í landinu endurteknum vaxtahækkunum. Ríkissjóður finnur fyrir afkomubata, heimilin fá á sig vaxtahækkanir. Síðan eru fyrirtæki í landinu sem gera upp í erlendri mynt og finna auðvitað minna fyrir þessu ástandi en aðrir. Það eru fjölskyldur landsins, fyrstu kaupendur, ungar barnafjölskyldur og fólk sem er á þeim hluta æviskeiðsins að útgjöld eru mikil og þung — matarkarfan er há — sem finnur fyrir því hvernig húsnæðislánin eru að umturnast. Fólk sem gat fest vexti á besta mögulega tíma er núna að fá á sig vaxtaflóðið. Þegar ég lét kanna það í fjárlaganefnd í fyrra og óskaði eftir upplýsingum um það frá Seðlabankanum hver hlutföllin væru þarna að baki þá kom í ljós að fjórðungur lántakenda, fjórðungur heimila sem var með lán á annað borð, var með óverðtryggt lán á breytilegum vöxtum. Þetta er mjög stór hópur. Síðan er það þessi hópur sem dettur inn í ár og annar á næsta ári.

Fjölskyldur með verðtryggð lán eru ekki í góðri stöðu heldur því að þær sjá höfuðstólinn hækka og horfa upp á verðbólguna éta upp það sem fólk á í eigninni. Stýrivextir eru, ótrúlegt en satt, að nálgast rússneskt vaxtastig. Tugþúsundir Íslendinga, manna og kvenna, finna fyrir þessu ástandi og það bitnar mjög hart á ungu fólki og barnafjölskyldum. Ég get ekki séð að fjárlagafrumvarpið geymi svör fyrir þennan hóp. Það er mikilvægt, gott og jákvætt, og við studdum það, að ríkisstjórnin fór í það í fyrra að koma til móts við tekjulægstu hópana. En mér sýnist sem millistéttin verði skilin eftir núna, aftur, og hún er ekki vel sett í þessu ástandi. Fyrst ríkisstjórnin gerir það ekki, en ég bind nú vonir við að breyting verði þar á, þá mun Viðreisn aftur leggja fram tillögur um að styðja við þennan hóp, tillögur um vaxtabætur og húsnæðisbætur til að verja barnafjölskyldur og fyrstu kaupendur.

Varðandi þennan punkt sem ég nefndi, að ákveðin fyrirtæki geri ekki upp í íslenskum krónum og taki þar af leiðandi ekki þetta högg á sig, þá heyrir maður stundum að fólk undrast þessi sjónarmið Viðreisnar. Ég hef heyrt hæstv. fjármálaráðherra tala með þeim hætti og aðstoðarmaður hans fyrrverandi gerði það líka í umræðum eftir stefnuræðuna í gær. Þar er auðvitað verið að snúa þessari umræðu okkar á haus á dálítið fyndinn hátt, því að varla getur það komið mönnum á óvart að Viðreisn hafi stutt það á sínum tíma að fyrirtæki fái að gera upp í annarri mynt en krónunni. Það er sannarlega ekki punkturinn. Við viljum að fleiri búi við þessi tækifæri og ég held að hæstv. fjármálaráðherra átti sig á því meginstefi, nóg fáum við að heyra að við tölum ekki um annað en evru. Ég hugsa að Viðreisn væri síðasti flokkurinn til að gagnrýna það að fyrirtæki hafi fengið að njóta þess að gera upp með þessum hætti. Við erum einfaldlega að benda á það að á meðan þetta er ekki staðan hjá öllum þá verður staðan sú sem hún er. Fátt myndi hafa jafn jákvæð áhrif á hag almennings á Íslandi og upptaka evru og í því sambandi má kannski segja: Hver hefur sinn djöful að draga og krónan er þungbær djöfull fyrir millistéttina í landinu í dag.

Varðandi hagvöxtinn þá heyrum við mikið að Ísland sé á fullri ferð og að hvergi sé meiri hagvöxtur en á Íslandi, og hagvöxtur er sannarlega mikill hér. Ég sakna þess alltaf að heyra nefnt hvað býr þar að baki, þ.e. mikil fólksfjölgun og síðan það að hagvöxturinn er að miklu leyti drifinn áfram af ferðaþjónustunni. Þegar leiðrétt er fyrir fólksfjölgun er myndin af hagvextinum önnur. Þetta skiptir máli. Hagvöxtur eykst en hagsældin kannski ekki. Framleiðnin fylgir ekki vextinum. Við þurfum að brauðfæða fleiri og fleiri íbúar þurfa þak yfir höfuðið. Eins og ég hef áður nefnt þá finnst manni stundum eins og hér sé verið að setja stærri súpupott á borðið en búið er að þynna súpuna með vatni.

Afkomubatinn sem hæstv. fjármálaráðherra stærir sig af byggist á þessari þenslu og þessum hagvexti og bókhald ríkisins lítur sannarlega betur út vegna hennar. En hvað gerist þá þegar ríkið nær tökum á þenslunni? Er þessi staða sjálfbær í því samhengi þegar bætt afkoma byggist á þensluástandi? Við munum halda áfram að leggja áherslu á að það þurfi að halda þéttar um veskið og setja hagsmuni fólks í forgang. Við höfum ekki efni á stöðnun þegar framleiðni þjóðarinnar stendur ekki undir útgjöldum ríkisstjórnarinnar. Ég held að það þurfi að horfa á stöðuna þannig að þótt við séum vissulega að afgreiða fjárlög núna til eins árs, eins og jafnan, þá ættum við í leiðinni að spyrja okkur að því hvaða samfélag börnin okkar munu erfa. Hvernig mun þjónustan líta út eftir 10, 20 eða 30 ár? Hvernig á þekkingariðnaður t.d. að dafna þegar efnahagurinn er undirlagður af sveiflum og fyrirsjáanleikinn er lítill sem enginn? Er þetta breyta sem við höfum efni á að líta fram hjá? Hvernig á ungt fólk að búa sér heimili þegar uppbygging heldur ekki í við íbúafjölda?

Húsnæðismálin eru, eins og við þekkjum öll hér í þessum sal, mjög stór breyta í efnahagsmálunum og við erum að sigla inn í alvarlega stöðu. Í Reykjavík býr um þriðjungur þjóðarinnar og borgin stendur undir um helmingi íbúðauppbyggingar, en við þurfum að sjá meiri kraft um allt land. Hvernig á að tryggja að innviðirnir okkar séu efldir í takti við uppgang ferðaþjónustunnar þegar þetta er staðan? Eru einhver þolmörk á því hvað ferðaþjónustan á að vera stór? Hver er óskastaðan um fjölda ferðamanna? Hversu hratt á þessi atvinnugrein að vaxa? Kæmi til álita að fara í aðgerðir til að dreifa ferðaþjónustunni betur um byggðir landsins, í samhengi við innviðina á höfuðborgarsvæðinu?

Fjárlagafrumvarpið í ár hefur, með þessar stóru spurningar sem eru undirliggjandi, meiri þýðingu en oft áður. Við erum, rétt eins og við vorum að ræða um í fyrra, að glíma við verðbólgu. Við erum að afgreiða fjárlög í aðdraganda erfiðra kjarasamninga og í því samhengi að staða heimila er að þyngjast vegna hækkandi vaxta. Það að sitja hjá í aðgerðum mun hafa afleiðingar. Þegar stjórnvöld gera of lítið í aðgerðum gegn verðbólgu þá gerir það kjaraviðræður erfiðari.

Eins og ég nefndi áðan liggur hér fyrir frumvarp sem hljóðar upp á rúmlega 46 milljarða kr. halla. Merkilega lítið er rætt um þennan halla og það er talað um að afkoman sé betri en reiknað hafði verið með. Nú heyrir maður þingmenn Sjálfstæðisflokksins hér í ræðustól og í fjölmiðlum tala um að þeir óttist útgjaldasuð frá þinginu. Það er eins og þeir gleymi því að Sjálfstæðisflokkurinn leggur fram frumvarp ár eftir ár með halla, algerlega óháð því hverjar efnahagsaðstæður eru. Það er eins og þeir gleymi því að það er beinlínis markmið ríkisstjórnarinnar og hæstv. fjármálaráðherra að reka ríkissjóð með halla í einhver níu eða tíu ár. Það þarf að ræða það af mikilli alvöru hvað það er samfélaginu dýrkeypt að skulda, og skulda til lengri tíma. Það kostar að skulda og það þekkja heimilin á Íslandi vel.

Það hefur líka afleiðingar í för með sér að flytja vandann yfir á næstu ríkisstjórn. Ríkið hefur auðvitað stóru hlutverki að gegna við að halda aftur af verðbólgunni en er aftur að stíga að mér sýnist of lítil skref. Ég vona að það mat sé rangt en ef það er rétt þá eru það fjölskyldur landsins sem fá reikninginn af aðgerðaleysinu. Af einhverri ástæðu, þrátt fyrir að við afgreiðum fjárlög, fjármálaáætlanir og mikið sé talað, hefur Seðlabankinn engu að síður hækkað stýrivexti fjórtán sinnum í röð. Auðvitað ætla ég ekki að standa hér og tala þannig að ríkisstjórninni sé einni um allt að kenna. En hvar voru markmiðin þegar síðasta fjármálaáætlun var afgreidd? Hvar voru töluleg markmið um það hvers væri að vænta um árangur? Hvers vegna gerist það að Seðlabankinn heldur áfram að hækka stýrivexti? Í allt sumar hefur þessi erfiða staða verið til umfjöllunar og ört hækkandi vextir á húsnæðislánum. Þar sem fjárlagafrumvarpið setur í grunninn sömu svör á dagskrá og gert var í fyrra, þar sem árangurinn gagnvart verðbólgu var ekki mikill, þá velti ég fyrir mér hvort ekki sé eðlilegt að við setjum spurningarmerki við árangurinn núna.

Ég nefndi skatta í andsvörum við hæstv. fjármálaráðherra í morgun og þá staðreynd að Íslendingar greiða háar fjárhæðir í skatta og lífeyri. Á árinu 2021 námu skatttekjur hins opinbera, að viðbættu framlagi í lífeyrissjóði, um 45% af landsframleiðslu. Einungis Danmörk var hærri á þennan mælikvarða á því ári. Auðvitað skiptir máli að hér er verið að taka saman skatta og lífeyri, eins og hæstv. fjármálaráðherra benti á, en gleymum því ekki að mörg lönd fjármagna lífeyriskerfið með gegnumstreymi og þess vegna er eðlilegt að telja sjóðsöfnunina með. Svo hár skattur á að skila heilbrigðum opinberum rekstri sem stenst samanburð við kerfi annars staðar á Norðurlöndum, en það er ekki niðurstaðan í dag.

Í lokin langar mig aðeins að ræða stuttlega um heilbrigðismálin, sem eru jú stærsti liður fjárlaganna og sá málaflokkur sem þjóðin er í öllum könnunum og mælingum sammála um að sé mikilvægastur. Almenningur er einhuga um að vilja bæði verja hann og efla. Hér blasir við ákveðinn vandi sem þarf að bregðast við strax og þarna sjáum við að þetta spilar allt saman. Það þarf að tækla verðbólguna til að geta staðið undir heilbrigðiskerfinu til framtíðar. Það þarf að líta til þess hvað það kostar að skulda til að geta staðið undir heilbrigðiskerfinu til framtíðar. Mönnunarvandinn blasir við, hjúkrunarfræðingar eru að hverfa til annarra starfa, heilbrigðisstarfsfólk er í dag eftirsóttasti starfskraftur heims og við þurfum að standast samkeppni að utan. Viðreisn hefur áður talað fyrir þjóðarsátt um þessar kvennastéttir og bætt kjör þeirra, þar á meðal hjúkrunarfræðinga. Það gæti verið liður í því að styrkja heilbrigðiskerfið til lengri tíma litið og höfum við einmitt lagt fram þingsályktunartillögu um þessi skref.

Hér verð ég líka að lýsa furðu minni yfir þeim tölum sem við heyrum um stöðuga aukningu í heilbrigðismálin en að grunnþjónustan sé á sama tíma sú sem hún er. Auðvitað eru fjárveitingar ekki eina svarið og þurfum við að geta rýnt kerfið sömuleiðis og horft á tækifærin til umbóta. Við munum fylgjast sérstaklega með þessum málaflokki í gegnum fjárlagavinnuna alla.

Ríkisstjórnin talar eðlilega mikið um að verðbólga sé ekki bundin við Ísland og það er hún svo sannarlega ekki. Ég ætla þó að fá að leyfa mér að setja fram sömu spurningu og ég gerði í gær um það hvers vegna vextir á Íslandi þurfa að hækka margfalt meira hér til að taka á og tækla verðbólgu sem er ekki endilega hærri en annars staðar. Að fara vel með fjármuni ríkisins og almennings er auðvitað líka pólitískt hagsmunamat um að velja gjaldmiðil sem auðveldar okkur lífið í stað þess að gera almenningi stundum lífið erfiðara, gjaldmiðil sem auðveldar fólki að eignast húsnæði og gerir vaxtaumhverfið á Íslandi sambærilegt við löndin í kringum okkur. Það á að vera markmið til lengri tíma litið. Þetta er ekki spurning sem getur leyst úr læðingi nein svör fyrir fjárlagavinnuna núna, en hluti af því að hafa metnað fyrir Íslandi hlýtur að vera að búa í haginn til lengri tíma litið. Það er gott að hallinn er að minnka, hann mætti minnka meira og ég myndi vilja sjá markvissari skref um hagræðingu í ríkisrekstri því að með henni held ég að til lengri  og skemmri tíma litið munum við ná betri árangri í að verja lífskjör, samkeppnishæfni þjóðarinnar og um leið velferðina.

Ég ætla að leyfa mér að fullyrða að það er enginn ágreiningur á Alþingi um það að í þeirri vinnu sem fram undan er stendur þingið sameinað um að vilja undanskilja heilbrigðiskerfið, löggæslu og þá málaflokka sem ríkisstjórnin hefur sérstaklega tiltekið. En það má alveg fara í það að skoða hvort einhver verkefni þarna megi missa sín. Við eigum að velta við öllum steinum. Fyrir þá aðila sem fá á sig hagræðingarkröfurnar þá er kannski ekki augljóst að það sama gildi um alla. Auðvitað er þetta erfiðari vinna að fara í, að velta við hverjum steini og rýna það hvaða verkefni geta mögulega farið út, að við séum að hagræða í verkefnum en ekki bara að klippa á þjónustu. Til að fara í svoleiðis verkefni þarf auðvitað samhenta stjórn.

Pólitíkin hérna í dag snýst kannski um frekar einfalda en mjög mikilvæga spurningu sem er, þrátt fyrir að við séum að afgreiða fjárlög til eins árs: Hvernig viljum við að samfélagið okkar sé? Hvernig virkar samfélagið okkar best? Hvernig viljum við takast á við verkefnin og hvernig ætlum við líka að búa í haginn fyrir verkefni næstu ára? Svörin finnast ekki bara í frumjöfnuðinum og ekki bara í þeim hagvexti sem við búum við í dag. Svörin finnast heldur ekki í því að láta millistéttina borga brúsann eins og hér virðist vera uppleggið.

Að lokum vil ég segja að það er mikil vinna fram undan í fjárlaganefndinni og ég hlakka til að fara í þá vinnu og hlakka til samstarfs við verðandi nýjan formann nefndarinnar og vona að okkur takist að fara inn í þá málaflokka sem ég hef sérstaklega nefnt.


Ræðumaður: Guðbrandur Einarsson

Virðulegi forseti. Ég vil þakka hv. þingmanni fyrir hans svar. Já, það þarf að tala miklu meira um lífeyriskerfið. Það þarf líka að velta fyrir sér þeim skerðingum sem þar eru að eiga sér stað. Hér er verið að tala um að það sé verið að hækka persónuafslátt og hækka þetta og hitt og þetta eru hlutir sem hafa verið í deiglunni í talsverðan tíma, stundum hefur persónuafslátturinn verið verðtryggður og stundum ekki og verkalýðshreyfingin hefur verið að djöflast á ríkisstjórninni fyrir að aftengja persónuafslátt frá launabreytingum þannig að í raun og veru er ríkið alltaf að taka talsvert meira til sín. Þannig hefur það líka gerst með skerðingarmörkin. Ég held að frítekjumörk lífeyristekna hafi ekki hækkað síðan 2016. Þá spyr maður: Af hverju eru ekki skerðingarmörk látin fljóta í samræmi við breytingar sem eru að eiga sér stað í samfélaginu? Maður upplifir það þannig að það sé alltaf verið að taka stærri skerf af kökunni inn í ríkissjóð.


Ræðumaður: Guðbrandur Einarsson

Frú forseti. Ég þakka fyrir þessa orðræðu sem hér er að eiga sér stað, hún er um margt áhugaverð og skiptir okkur miklu máli að vel takist til. Mig langar aðeins að fjalla um séreignarsparnað sem varð til á sínum tíma í gegnum kjarasamninga vegna þess að það var ekki talið nægjanlegt að fólk væri að safna sér 54, 55% í lífeyrissjóð af heildarævitekjum. Það myndi ekki duga til og þess vegna þyrfti að koma til aukinn sparnaður sem fékk síðan nafnið séreignarsparnaður eða viðbótarlífeyrissparnaður. Það var bara af hinu góða að fólk gæti safnað sér til viðbótar fyrir hin seinni æviár þannig að auðveldara yrði að komast af, það dygði kannski ekki fyrir manneskju sem hefði haft, við getum nefnt 700.000 kr. í laun og fengi ekki nema helminginn af því eða rúmlega það í lífeyristekjur þegar komið væri á hin efri ár. Það sem hefur síðan gerst í millitíðinni er að það er búið að heimila það að nota séreignarsparnað til að greiða inn á íbúðalán. Staðan er í raun og veru sú að margir sem hafa valið þá leið að greiða inn á íbúðalán eru orðnir uppiskroppa með sinn séreignarsparnað en eignamyndun í íbúðinni hefur engin orðið. Þá veltir maður fyrir sér, í þessari stöðu, að þetta getur verið góð leið í stöðugleika en skelfileg leið þegar staðan er eins og við erum að upplifa núna. Það er greinilega verið að færa séreignarsparnaðinn frá vinnandi fólki til þeirra sem eiga lánin. Maður veltir því fyrir sér: Hver á séreignarsparnað unga fólksins í dag?


Ræðumaður: Guðbrandur Einarsson

Virðulegur forseti. Við erum endalaust að glíma við sömu vandamálin. Það voru margir sem trúðu kosningaloforðunum um lágvaxtalandið Ísland og stukku á vagninn og sá hópur er að verða illa fyrir barðinu á þessu. Við erum mörg sem höfum upplifað ansi margar uppsveiflur og niðursveiflur á okkar starfsævi og þurft að takast á við verðbólgu, ja hátt að 100%. Maður veltir fyrir sér þeim undirstöðum sem efnahagslegt umhverfi okkar hvílir á. En nóg um það.

VíkurfréttumMig langar, kannski bara af því að tíminn er takmarkaður í þessu — ég nefndi hér ræður í gær, m.a. ræðu hæstv. mennta- og barnamálaráðherra varðandi sameiningar framhaldsskóla sem eru fyrirhugaðar á Norðurlandi, Suðurnesjum og hér á Reykjavíkursvæðinu. Ég gat ekki annað á ráðherrunum heyrt en að þetta væri að eiga sér stað vegna þess að það vantaði peninga og það hefur komið í ljós síðan að meira að segja ráðherrar Framsóknarflokksins eru farnir að rísa upp á afturfæturna og mótmæla þessum breytingum sem eru að eiga sér stað. Mig langar aðeins að biðja hv. þingmann um að reifa þetta. Eru Framsóknarmenn sáttir við þessar sameiningar sem nú eru fyrirhugaðar? Það hafa verið mikil átök á Norðurlandi um þetta. Ég lét frá mér fara grein í í dag einmitt um sameiningar á Suðurnesjum sem vissulega eru líka umdeildar. Hvað finnst hv. þingmanni um að ekki sé verið að skaffa nægjanlegt fjármagn til að reka framhaldsskólana í landinu?


Ræðumaður: Guðbrandur Einarsson

Virðulegi forseti. Ég vil byrja á því að þakka hv. þingmanni fyrir hans framsögu í dag. Við erum auðvitað að ræða stærsta mál hvers þings sem eru fjárlög og hvernig þeim fjármunum sem ríkið aflar í formi tekna er ráðstafað til Íslendinga. Það er voðalega auðvelt að týna sér í öllum þessum talnaflaumi sem dynur yfir og ég held að venjulegur Íslendingur átti sig illa á því hvað í þessu felst. Venjulegt fólk hlýtur að spyrja sig: Hvað þýðir þetta fyrir mig? Hvað þýðir það að hér sé verið að ræða um, eins og hv. þingmaður nefndi, að kaupmáttur ráðstöfunartekna hafi aukist — mér fannst ég heyra töluna 18% á væntanlega tveimur árum. Hv. þingmaður sagði líka að laun hefðu hækkað umfram verðlag og kaupmáttur aukist á ný. Maður veltir fyrir sér þegar maður er — jú, það getur vel verið að sé hægt að segja að laun hafi hækkað umfram verðlag en hvað fæ ég fyrir launin mín? Það hlýtur alltaf að vera spurningin. Hvað gerðist hinum megin? Það voru margar athyglisverðar ræður fluttar hér á þinginu í gær við stefnuræðu forsætisráðherra, m.a. kom það fram að ungir Íslendingar sem hafa tekið lán upp á 40 milljónir eru að upplifa það að afborgunin hefur farið úr 190.000 í 400.000 og þá spyr maður hver sé kaupmáttur þessa hóps. Hvað er verið að reyna að segja við fólk? Að það sé einhver kaupmáttur fólginn í því að lánin hafi hækkað um 200.000 á mánuði þegar laun hafa hugsanlega hækkað á þessu ári um 10%? Ef við tökum bara hjón með sitthvorar 700.000 kr. þá eru þau með 140.000 kr. aukalega í ráðstöfunartekjur sem fer allt og meira til í að borga af láninu.


Ræðumaður: Þorbjörg Sigríður Gunnlaugsdóttir

Ég þakka hæstv. ráðherra fyrir svörin því að auðvitað skiptir þetta máli, hver hagvöxturinn er, hver framlegðin er, hvernig myndin lítur út hvað varðar viðskiptahallann, en við erum að byrja hér í 1. umræðu að horfa á myndina eins og hún er stór og eins og við ættum að hefja leika á.

MorgunblaðiðHæstv. fjármálaráðherra talaði líka um það að hér væri ekki endalaust til og ég er því alveg sammála og hef áhyggjur af því hvort aðhaldið sé nóg og þá ætla ég að setja það í samhengi við kostnað ríkisins af vöxtum sínum því að auðvitað er ekki hægt að ræða skuldir án þess að ræða kostnaðinn af þeim. Þar myndi ég aftur vísa í sem talar um að ríkissjóður sé að þessu leyti í svipaðri stöðu og heimilin; það eru ekki bara skuldirnar sem telja, það er kostnaðurinn af þeim, vextirnir og vaxtagjöldin eru þau sem þau eru.

En varðandi skatta þá hef ég áhyggjur af millistéttinni og að hún sé að gleymast í þessu fjárlagafrumvarpi og hafi reyndar gleymst á vakt þessarar ríkisstjórnar. Það er auðvitað þannig að Íslendingar greiða háar fjárhæðir í skatta og lífeyri og þar erum við aftur í samanburði við OECD mjög há, þegar við skoðum t.d. tölur frá 2021 — 45% af landsframleiðslu samkvæmt gögnum frá OECD skatttekjur að viðbættu framlagi í lífeyrissjóði. Í þeim samanburði eru það bara Danir sem eru hærri.

Ég veit að hæstv. fjármálaráðherra leggur mikið upp úr því að segja söguna af því að honum sé umhugað um það að hækka skatta ekki úr hömlu. Hvernig líst honum á þann samanburð þegar við horfum til þess að launafólk á Íslandi, millitekjufólk, barnafjölskyldur, er að taka á sig kostnaðarverðbólgu, vaxtahækkanir og búa við það skattstig sem þeir gera á Íslandi í dag?


Ræðumaður: Þorbjörg Sigríður Gunnlaugsdóttir

MorgunblaðiðVirðulegi forseti. Ég var að búin að skrifa hérna niður einhverja punkta á blað en ég get eiginlega ekki orða bundist þegar hæstv. fjármálaráðherra kemur hér trekk í trekk upp í ræðustól og talar um það að allir þeir þingmenn sem hann gagnrýna skilji ekki fjárlögin. Mér finnst eiginlega blasa við að það er hæstv. fjármálaráðherra sem ekki skilur. Hann talar hérna um að ríkisstjórnin hafi verulega góða sögu að segja. En það skiptir auðvitað máli að sú saga sé rétt og   hún sé sönn. Það er bara ekki þannig að það sé bara stjórnarandstaðan sem er að benda á framsetninguna, það gera hefðbundnir hagaðilar líka; verkalýðshreyfingin, aðilar vinnumarkaðarins. Ég sé ekki betur en að markaðurinn sýni rautt eftir að frumvarpið var kynnt. Og þegar ég les í dag þá er þar í leiðaranum  verið að benda á það sem við í Viðreisn höfum dálítið verið að tala um, frumjöfnuðinn blessaðan, sem ótýnd alþýðan hljóti að gleðjast yfir að nóg sé til af. Það skiptir máli að segja söguna eins og hún er. Hverjar eru heildartekjurnar? Hver eru heildarútgjöldin? Hver er heildarafkoman?

Nei.Hæstv. fjármálaráðherra  talar mikið um afkomubata, frumjöfnuð. Mér heyrist hann hér vera að leiðrétta eigið fjárlagafrumvarp um vaxtakostnað. Það stendur í frumvarpinu að hann er 111 milljarðar. Sá kostnaður kemur til greiðslu  — auðvitað kemur hann til greiðslu, það er spurning hvenær hann kemur til greiðslu. Þá bíður hann bara næstu ríkisstjórnar eins og öll önnur verkefni sem hér eru á borðinu.

Hann talar um hagvöxtinn, öfundsverða stöðu þar og það var eiginlega spurningin sem ég ætlaði að beina til hans; hvernig hæstv. ráðherra sér stöðuna hvað það varðar að hagvöxtur á Íslandi á mann er lægri en í nágrannaríkjum okkar, af því að  ráðherra var nú að biðla til okkar að fara endilega í samanburð. Hann er lægri en í nágrannaríkjum okkar. Hann er lægstur hér af öllum OECD-ríkjum. Það er meiri súpa í pottinum en það er stöðugt verið að þynna hana. Hvaða áhrif hefur þetta atriði? Er ég fjórði þingmaðurinn hér í röð sem ekki skilur?


Ræðumaður: Þorbjörg Sigríður Gunnlaugsdóttir

Frú forseti. Tækifærin til að gera betur fyrir Ísland blasa við okkur. Tækifæri næstu ríkisstjórnar til að starfa fyrir fólkið í landinu.  En ríkisstjórnin náði sér á ofboðslega gott flug í sumar, reyndar eftir að hún fór að vinna eins og hún sé öll í stjórnarandstöðu. Og með fullri virðingu fyrir okkur sem erum í stjórnarandstöðu þá eru það ráðherrarnir sem eiga vinninginn þegar kemur að því að kæfa mál ríkisstjórnarinnar. Auðvitað má brosa að opinberum rifrildum og skriðtæklingum í samherja en þetta ástand þýðir samt að mikilvæg verkefni þurfa að bíða næstu ríkisstjórnar.

Staðan núna er að bara vextirnir af skuldum ríkisins kosta 110 milljarða í ár. 110 milljarða. Þessi ævintýralegi vaxtakostnaður hefur auðvitað áhrif á þjónustu við fólk í landinu. Fjármálaráðherra birtist síðan bara eins og töframaður með orð eins og afkomubati, frumjöfnuður, staðan sé frábær — ef þú bara lætur skuldirnar hverfa. Og samt talar Sjálfstæðisflokkurinn alltaf eins og honum einum sé treystandi fyrir peningaveskinu. Fólkið í landinu veit að það er ekki hægt að bara gleyma skuldunum. sínum.

Mig langar til að segja ykkur tvær sögur fólks sem ég talaði við í sumar. Ég heyrði í manni sem keypti sína fyrstu íbúð fyrir tveimur árum. Afborganirnar eru í dag  hærri en það sem fjölskyldan ræður við. Hann sagðist heppinn að eiga foreldra sem gætu hjálpað. Þannig væri ekki staðan hjá öllum.

Stýrivextir eru að nálgast rússneskt vaxtastig. Tugþúsundir finna fyrir því eins og þessi maður. Vaxtahækkanir bitna harðast á ungu fólki og barnafjölskyldum. Þetta er millistéttin. En fjárlagafrumvarpið geymir því miður engin svör fyrir þetta fólk og Viðreisn mun aftur leggja fram tillögur til að styðja við þennan hóp, tillögur um vaxtabætur og húsnæðisbætur til að verja barnafjölskyldur og fyrstu kaupendur. Fólkið í landinu bíður eftir lausnum, ekki bara í efnahagsmálum heldur bíður eftir allri grunnþjónustu og vörumerki þessarar ríkisstjórnar er biðlistar.

Um daginn talaði ég síðan við konu sem hafði greinst með brjóstakrabbamein og hún sagði mér hvað hún væri þakklát fyrir góða þjónustu og stuðning í heilbrigðiskerfinu. Bætti svo við að sennilega hefði hún verið heppin. Svona væru ekki allar sögur. Samt býr hún á Íslandi þar sem við eigum frábæra lækna, hjúkrunarfræðinga og sjúkraliða. Þannig að hvernig má þetta vera? Jú, hún heyrir í fréttum að fólk er beðið um að hafa ekki samband við heilsugæsluna, að stór hluti þjóðarinnar á ekki heimilislækni, að það eru biðlistar alls staðar eftir þjónustu fyrir börnin okkar, okkur sjálf, foreldra, ömmur og afa.

Í heilbrigðismálunum bíður nýrrar ríkisstjórnar stórt verkefni. Það snýst um opinbera fjárfestingu og umbætur. Það snýst um tækifæri til að gera betur og að skapa von. Við segjum skýrt að íslenskt heilbrigðiskerfi á að verða fyrirmynd og standa jafnfætis öðrum Norðurlöndum. Verkefnin varða efnahag og velferð í nútíð og framtíð og í dag stendur eftir stór lífskjaraspurning sem gjarnan er hin sama á Íslandi: Hvers vegna þarf margfalt hærri vexti til að kæla verðbólgu hér en annars staðar? Það er verkefni stjórnmálanna að rýna hlutverk krónunnar þar og þeir flokkar sem verja óbreytt ástand verða þá að svara því hvers vegna almenningur á að taka á sig kostnaðinn af margfalt meiri vaxtahækkunum sem alltaf fylgja krónunni. Hvers vegna?

Þessi vandi verður ekki leystur í þessu óveðri en við þurfum að þora að horfa til framtíðar því forysta snýst um meira en bara að bregðast við. Við þurfum forystu um bætt lífskjör til lengri tíma líka. Og þegar við heyrum að núna sé ekki rétti tíminn til að horfa fram á við þá segir Viðreisn: Það er alltaf rétti tíminn til að búa í haginn því við getum ekki bara treyst á það að vera alltaf heppin.


Ræðumaður: Þorgerður Katrín Gunnarsdóttir

Virðulegi forseti. Það er gott að vera komin aftur til starfa á Alþingi. Sumarið var, eins og alþjóð veit, afhjúpandi fyrir ríkisstjórnina og veikleika hennar. Hver ráðherrann situr nú í sínu horni og spilar á sitt hljóðfæri. Vanalega væri það ekki vandamál fyrir utan að þau eru ekki að spila sama lagið og það er hvorki taktfast né áhrifaríkt. Það er ekki trúverðugt eða grípandi og það er ekki óskalag þjóðarinnar.

Sú óvenjulega staða er sem sagt komin upp að stjórnarandstaðan þarf ekki að eyða púðri í að skjóta á ríkisstjórnina sem hefur málefnalega runnið sitt skeið. Stjórnarliðar sjá um það sjálfir. Þetta er auðvitað dæmalaust, en gefur okkur tækifæri til að ræða grundvallarhugmyndir og hver helstu verkefni næstu ríkisstjórnar verða.

Ég hef sterka sannfæringu fyrir því að hugmyndafræðin á miðju stjórnmálanna þurfi að koma öflugri inn á Alþingi eftir næstu kosningar til að treysta betur efnahagslegan, félagslegan og pólitískan stöðugleika. Viðreisn mun áfram byggja á þeim frjálslyndu víðsýnu hugmyndum sem lagðar voru til grundvallar við stofnun flokksins. Ég er að tala um jafnvægið milli athafnafrelsis og velferðar og mikilvægi alþjóðlegrar samvinnu, til að treysta öryggi landsins, auka efnahagslega grósku og skapa jöfn tækifæri.

Stundum heyri ég að stjórnmálabaráttan eigi bara að snúast um þá hluti sem má kippa strax í liðinn og lítið annað. En mannlegt samfélag og búskapur heillar þjóðar krefst miklu meira af stjórnmálunum, að þau hugsi um raunhæfar lausnir sem lifa. Þótt eitthvað taki tíma, jafnvel meira en eitt kjörtímabil, þýðir það ekki að það eigi ekki að byrja. Brýning Þorsteins Erlingssonar er sígild:

Því sá, sem hræðist fjallið og einlægt aftur snýr,fær aldrei leyst þá gátu, hvað hinum megin býr.

Byrjum á því að spyrja okkur sjálf grundvallarspurninga: Er það land jafnra tækifæra að bóndi borgi þrefalt hærri vexti af nýja fjósinu en útgerðarmaður af nýja frystihúsinu? Er það land jafnra tækifæra að starfsfólk á hótelinu borgi þrefalt hærri vexti af nýju íbúðinni sinni en eigandi hótelsins af nýju hótelbyggingunni. Og er það land jafnra tækifæra að kynslóð eftir kynslóð horfi á sparnaðinn hverfa og eignir rýrna?

Þessi mismunur er afleiðing þess að við búum í tvískiptu peningahagkerfi; þau sem eru nauðbeygð til að nota krónuna og svo hin sem gera upp í erlendri mynt. Við eigum að tryggja öllum jafnan aðgang að hagstæðum gjaldmiðli, ekki bara sumum. Þau sem hafna því að rétta hlut borgaranna og litlu og meðalstóru fyrirtækjanna eru í raun að segja að þau vilji ekki jafna leikinn.

Og eigum við að ræða stöðu ríkissjóðs? Yfirgengilegur kostnaður vegna skulda ríkisins þrengir ekki síst að velferðarkerfinu — 110 milljarðar á næsta ári, hugsið ykkur hvað við gætum gert fyrir slíka fjármuni. Flokkarnir lengst til hægri loka augunum fyrir þessum vanda. Vinstri flokkarnir sjá ekki aðra lausn en að hækka skatta. Höfum í huga að við erum nú þegar í hópi þeirra þjóða sem greiða hvað mest í skatta.

Ríkisstjórnin hefur síðan lítið annað gert en að færa fjármagnseigendum feitari bita í formi hærri vaxta í stað þess að ráðast að rótum vandans, lækka vaxtabyrði ríkisins og skapa þannig nauðsynlegt svigrúm fyrir velferðarkerfið. Við verðum að snúa þessu við þótt það taki tíma. Auðvitað eigum við líka að nota vannýtta tekjustofna líkt og auðlindagjöld til að lækka álögur á almenning og fjármagna brýn verkefni. Skárra væri það nú.

Verkefnalisti næstu ríkisstjórnar er að lengjast, enda skilar þessi ríkisstjórn auðu á flestum sviðum. Ný ríkisstjórn verður að vera tilbúin með markvissa áætlun til að ná markmiðum um orkuskipti og grænan hagvöxt. Hún þarf að ryðja brautir og leysa fjötra með frjálslyndri hugmyndafræði á miðju stjórnmálanna, án skyndilausna og með alvöruframtíðarsýn. Ljóst er að þessi ríkisstjórn getur ekki leyst þetta, hægagangur og stöðnun í orkuöflun síðustu sex ár staðfestir það.

Ný ríkisstjórn verður að tækla húsnæðismálin strax. Við verðum að komast út úr átaksverkefnum og inn á braut fyrirsjáanleika og jafnvægis á milli framboðs og eftirspurnar. Þjóðin á skilið stöðugleika á lána- og húsnæðismarkaði eins og nágrannaþjóðir okkar, en til þess þurfum við m.a. nýjan gjaldmiðil. Almenningur á ekki að þurfa að greiða húsnæði sitt upp þrisvar sinnum.

Ný ríkisstjórn þarf að tryggja heilbrigðan samkeppnismarkað sem neytendur hafa hag af. Við sjáum m.a. nýleg dæmi um samráð sem sýna sannarlega þörfina á að opna stærstu höfn landsins fyrir meiri samkeppni. Jöfn samkeppnisskilyrði eru forsenda fyrir heilbrigðum og frjálsum markaði, en þegar leikreglurnar eru ekki þær sömu þá ræður aðstöðumunurinn úrslitum en ekki hæfnin og á því tapa neytendur. Það er óréttlæti sem okkur ber að taka á.

Afstaða okkar í Viðreisn er skýr: Við teljum m.a. að aðild að Evrópusambandinu myndi auðvelda okkur að ná þessum markmiðum um að tryggja hér jöfn tækifæri og samkeppni. Á endanum er aðild eitt stærsta velferðarmálið. Viðreisn vill leggja það í dóm þjóðarinnar hvort eigi að ljúka þeirri vegferð. Í glænýrri könnun frá Maskínu kom í ljós að ríflegur meiri hluti þjóðarinnar vill fá að kjósa um framhaldið en aðeins 19% eru því andvíg. Viðreisn vill ekki leyfa Brexit-sinnum þessa lands að ráða heldur þjóðinni sjálfri. Þjóðin á að ráða þessu og ég spyr: Af hverju ekki?

Ágætu landsmenn. Ég hef dregið fram nokkur grundvallaratriði sem öll snerta lífsgæði þjóðarinnar, á sviði velferðar- og skattamála, orku- og loftslagsverndar, stöðugleika á húsnæðismarkaði og jafnra samkeppnisskilyrða. Og við skulum ekki gleyma fjölskyldunum þar sem afborganir hafa hækkað á 45 millj. kr. láni úr 190.000 kr. í 400.000 kr., eða fólkinu okkar sem situr uppi með dýrustu matarkörfu í heimi og nauðsynjar sem hafa hækkað um 40–60% á einu ári. Gleymum heldur ekki dæmalausri fákeppni á banka-, trygginga- og flutningamarkaði, því að á endanum er það alltaf almenningur sem borgar brúsann. Allar þessar séríslensku brotalamir birtast okkur aftur og aftur, með tilheyrandi tjóni fyrir íslenskt samfélag. Samt yppta gömlu flokkarnir bara öxlum og grámyglan heldur áfram og varðstaðan um kyrrstöðu og óréttlæti líka.

En þetta þarf ekki að vera svona, kæru landsmenn. Viðreisn er tilbúin í samtalið. Við erum tilbúin í málamiðlanir, en Viðreisn var ekki stofnuð til þess að láta aðra flokka eða skuggaráðgjafa þeirra taka mál af dagskrá. Brýning Þorsteins Erlingssonar getur verið okkar leiðarstef. Við verðum að þora að klífa fjallið til að sjá hvað leynist hinum megin.


