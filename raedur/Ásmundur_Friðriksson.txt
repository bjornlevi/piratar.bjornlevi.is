
Virðulegi forseti. Í gær var hér í þessum sal undarleg uppákoma þegar dómsmálaráðherra mælti fyrir frumvarpi um breytingu á útlendingalögum. Mótmælandi af erlendu bergi brotinn klifraði yfir svalahandrið á áheyrendapöllunum þannig að þingverðir, lögregla og Jón Gunnarsson þurftu að skerast í leikinn. Fyrir utan þingið hafa Palestínumenn mótmælt meintu aðgerðaleysi íslenskra stjórnvalda í málefnum Palestínu. Einkennilegt hvað það fólk er vanþakklátt fyrir gestrisni Íslendinga. Það er auðvitað mikilvægt að halda því til haga að Ísland hefur tekið á móti fleiri Palestínumönnum en nokkurt annað land Norðurlandanna þrátt fyrir fámenni okkar.

Virðulegur forseti. Ég vil gera það að umfjöllunarefni mínu hér hversu mikilvægt það er að löggjafinn geti starfað óáreittur. Það gengur ekki að þingmenn verði fyrir aðkasti á leið í og úr vinnu eins og m.a. hefur verið fjallað um í fjölmiðlum að undanförnu. Það gengur ekki að gera þurfi hlé á þingfundi þegar verið er að mæla fyrir nauðsynlegri og tímabærri lagabreytingu á útlendingalögum til þess að girða fyrir séríslenskar reglur og samræma löggjöfina okkar hinum Norðurlöndunum. Við ráðum ekki við þennan fjölda. Innviðir bresta vegna álags. Á sama tíma og við verjum meiri peningum í málaflokkinn eykst óánægjan og gremjan. Þær breytingar sem nú eru lagðar fram á lögum um útlendinga verða að ná fram. Ef þingmeirihlutinn hefur ekki þrek til þess er hann að dæma sig úr leik.

###

Virðulegur forseti. Ég ætla ekki að lengja þessa umræðu mjög mikið. Ég vil bara fyrst og fremst þakka hæstv. ráðherra og samstarfshópnum fyrir glæsilega og frábæra vinnu og fyrir að gefa okkur þann tón hér í þinginu að standa saman að þessu verkefni sem er ærið og svakalegt. Þetta eru þung spor fyrir okkur, hvern einasta þingmann hér inni, að þurfa að standa í þessum sporum og þurfa að taka þessa ákvörðun. Hún mun auðvitað alltaf vera að einhverju leyti umdeild en þetta er niðurstaða sem hér hefur verið fengin í þinginu og mér finnst vinnan á bak við hana algerlega til fyrirmyndar.

Ég þekki þessi skref og hugur minn er hjá Grindvíkingum. Það búa margir við þröngan kost, eins og hér hefur komið fram. Það er verkefni bæði þings og okkar allra sem vinnum að þessu og hjálparaðila að koma þeim til hjálpar sem búa við skert húsnæði eða þröngt húsnæði, að bæta úr því eins fljótt og hægt er. Heimili hvers einasta manns og okkar allra er okkar heimahöfn, hvers og eins, og það er engin heimahöfn án atvinnulífs, virðulegur forseti. Það minnir okkur á að við þurfum að gera allt til þess að vekja þá von í brjósti að aftur geti hafist atvinnulíf í Grindavík. Til þess þurfa þeir sem stjórna atvinnulífinu þar að hafa aðgang að fyrirtækjunum. Það mun taka einhvern tíma og það er áhætta í því fólgin að koma atvinnufyrirtækjunum í gang en það er lífsneisti Grindvíkinga að þau komist af stað aftur.

Ég segi bara við Grindvíkinga: Ég vona að framtíðin muni gefa okkur það að við komumst allir aftur heim í okkar eigin heimahöfn. Ég segi: Takk fyrir okkur. Takk fyrir samstöðuna. Áfram Grindavík.

###

Virðulegi forseti. Ég vil byrja á því að þakka framsögumanni fyrir þessa umræðu sem er ekki hægt að taka án þess að þakka í leiðinni björgunarsveitarmönnum og viðbragðsaðilum fyrir magnaða seiglu og dugnað í þeim störfum sem þeir hafa sinnt í Grindavík að undanförnu. Þrátt fyrir að álagið hafi verið yfir öllum mörkum í Grindavík koma þar að margar sveitir og mikill fjöldi björgunarmanna hefur staðið vaktina. Björgunarsveitir á Íslandi eru magnaðar í viðbragðinu og skipulagi en álagið er slíkt að ekki er hægt að stóla eingöngu á sjálfboðaliða eða að smáfyrirtæki standi undir launum þeirra dögum og vikum saman á ári hverju. Þar verður þingið að koma að. Við erum ótrúlega góðir, Íslendingar, fádæma útsjónarsamir og áræðnir þegar á reynir.

Virðulegur forseti. Við heyrðum það á sérfræðingum að áhættumat til langs og skamms tíma þarf að vinna fyrir öll svæði í landinu. Samkvæmt mínum upplýsingum hefur Veðurstofan unnið áhættumat frá 2012 og það liggur fyrir fyrir vestanverðan Reykjanesskaga og innviði í Vestmannaeyjum, aðeins brot af landsbyggðinni og landinu öllu. Í áhættumati þurfa öll gosbelti að vera undir svo við getum gert fyrirbyggjandi ráðstafanir víða um land. Ef við værum í þeirri stöðu hefðu varnargarðarnir í Grindavík verið byggðir í tíma án mikillar tímapressu og með minni kostnaði. Huga þarf að slíkum fyrirbyggjandi aðgerðum víða um land. Það er til fullnægjandi þekking í landinu varðandi áhættumat sem við þurfum að nýta okkur en okkur vantar fótgönguliða til að koma verkum í hús. Við gætum flutt út reynslu og þekkingu ef við hefðum til þess mannskap, er mér sagt. Margt af okkar besta fólki er komið á seinni hluta ferils síns og það þarf að huga að endurnýjun og vekja áhuga ungs fólks á mikilvægi jarðvísinda. Við verðum að auka þekkingu á öllum sviðum í umhverfi okkar, byggja upp þekkingargrunna og fá fleira fólk að verkefnum. Þar horfum við á jarðfræðinga, verkfræðinga, sálfræðinga í áfallahjálp, skipulagsfræðinga og sérfræðinga í skipulagningu almannavarna. Við þurfum allt þetta fólk svo að við búum í öruggara samfélagi, í húsum á öruggum svæðum. Lærum af sögunni sem endurtekur sig.

Virðulegur forseti. Hluti af styrkingu innviða í viðbragði vegna náttúruhamfara er styrking björgunarsveitanna, lögreglunnar, löggæslunnar og heilbrigðisþjónustunnar.

###

Virðulegur forseti. Maður gleymir sér yfir svona erfiðum ræðum. Í dag ætla ég að ræða um frétt frá netmiðlinum eyjar.net þar sem lesa má um samgöngu- og húshitunarvandamál í Vestmannaeyjum. Í mars 2007 var lögð fram skýrsla stýrihóps um  byggingu ferjuhafnar í Bakkafjöru og með leyfi forseta ætla ég að vitna í skýrsluna:

„Siglingastofnun hefur lokið öllum nauðsynlegum frumrannsóknum í Bakkafjöru. Niðurstöður þeirra eru í einu og öllu jákvæðar og styðja fyrri niðurstöður. Mögulegt er að byggja ferjuhöfn í Bakkafjöru og verða frátafir í rekstri vegna veðurs og ölduhæðar um 3,5% tímans og þar af yfir vetrarmánuðina frá nóvember til mars 7–12%. Náttúrufarslegar aðstæður við Bakkafjöruhöfn eru þannig, að dýpi við innsiglingu í höfnina fer aldrei undir ákveðin mörk. Sanddæling vegna viðhalds hafnarinnar verður ekki vandamál og ekki meiri en eðlilegt getur talist.“

Virðulegur forseti. Fram til ársins 2020 er uppsafnaður stofn- og fjárfestingakostnaður vegna Landeyjahafnar og viðhaldsdýpkunar  um 8,2 milljarðar, þar af 45% eða 5 milljarðar vegna viðhaldsdýpkunar og á síðasta ári var hann 619 milljónir. Hér eru algjörlega óásættanlegar staðreyndir komnar fram. Herjólfur, sem átti að sigla 97% ferða í Landeyjahöfn, siglir nú einungis um 70% ferða.  Þetta eru sláandi tölur.

Vatnsbúskapur í Eyjum er  á sama stað. Þar hefur hitaveita hafi hækkað um tugi prósenta á síðustu mánuðum og er kostnaðurinn nú þrefaldur á við það sem ég þarf að borga á Suðurnesjum miðað við í Eyjum. Þetta er auðvitað aðstöðumunur sem er óþolandi og er víða í landinu. Það er mikill þungi í umræðunni í Eyjum um stöðu íbúa þegar kemur að samgöngum og hita, kostnaði og öryggi í vatnsbúskap.

###

Virðulegur forseti. Frumskilyrði þess að gæta öryggis íbúa landsins er að landamæraeftirlitið virki og við vitum hverjir koma til landsins. Þess vegna hvílir sú skylda á flugfélögum að skila stjórnvöldum og lögreglunni farþegalistum yfir þá farþega sem koma til landsins. Árum saman hafa sömu flugfélögin sem fljúga til landsins komist upp með það að skila ekki farþegalistum.

Virðulegur forseti. Það er ólíðandi að flugfélög eins og allir aðrir sitji ekki við sama borð og fari eftir þeim lögum og reglum sem gilda í landinu. Glæpamenn eru sérstaklega útsmognir við að finna smugu á kerfinu og koma sér til landsins með þeim flugfélögum sem skila ekki listum. Það er heimatilbúið vandamál að hafa þessi mál í skötulíki. Samkvæmt lögum er hægt að svipta flugfélög lendingarleyfi sem afhenda ekki stjórnvöldum og yfirvöldum farþegalistana og því á miskunnarlaust að beita.

Virðulegi forseti. Lögregluembættið á Suðurnesjum er annað stærsta lögregluembætti landsins. Það er húsnæðislaust. Lögreglustöðin við Hringbraut í Reykjanesbæ er lokuð vegna myglu. Það sama á við um stöðina í Grindavík sem auk þess er á hættusvæði og er lokuð og þangað fer enginn maður.

Virðulegur forseti. Við gerum gríðarlegar kröfur til lögreglunnar á Íslandi. Verkefni og aðstaða lögreglunnar á Suðurnesjum er algerlega fordæmalaus. Er til of mikils mælst að við tryggjum lögreglunni á Suðurnesjum viðunandi vinnuaðstöðu og byggð verði ný lögreglustöð í Reykjanesbæ til að hýsa þá mikilvægu starfsemi sem lögreglan sinnir og glímir við þessa dagana, sem er nánast óviðráðanleg?

###

Virðulegi forseti. Það var þriðjudaginn 23. janúar 1973, fyrir 51 ári, þegar Eyjamenn yfirgáfu heimili sín og fluttu flestir upp á land um stundarsakir. En það var þegar flest húsin voru að fara undir hraun, tugir á hverri nóttu, sem loðnuveiðar hófust og gúanóreykurinn liðaðist upp úr skorsteinunum á fiskimjölsverksmiðjunni í Vestmannaeyjum. Þannig kviknaði lífsneistinn þegar allt var á fullu í gosinu. Í dag standa Eldfellið, hraunið, Villavík, Prestavík og Páskahellir sem minnisvarði um þennan atburð og finnst nú öllum Eyjamönnum hann ekki endilega fallegur, sérstaklega okkur þessum gömlu sem þótti vænt um austurbæinn. Eyjamenn eru minntir á það enn þann dag í dag að þeir búa á eyju. Það er ekki langt síðan vatnsleiðslan skemmdist í óheppilegu slysi sem varð þegar bátur var að koma til hafnar en Eyjamenn voru löngu búnir að benda þingi og þjóð á að sú staða sem þá kom upp væri óásættanleg, enda hættan mikil þegar vatnsleiðslan fer. Það sama gerðist árið 2014 þegar rafmagnskapallinn milli lands og Eyja bilaði og hann hefur bilað og nýr lagður tvisvar sinnum a.m.k. Skerðanleg orka hefur haldið hitaveitunni í Eyjum í hæfilegum kostnaði og fiskimjölsverksmiðjunum í að keyra rafkatla en nú er svo komið að nú þurfa menn að keyra allt þetta í Vestmannaeyjum með olíu. Frá því að rafstrengurinn slitnaði á sínum tíma hefur hitaveitan keypt 4,5 milljónir lítra af olíu til Vestmannaeyja til að framleiða rafmagn. Núna vantar tvo rafstrengi milli lands og Eyja. Það vantar nýja vatnslögn. Það er mikilvægt fyrir öryggi íbúa í Eyjum, fyrir öryggi framtíðarfólks þar að koma þessum hlutum í lag.

###

Virðulegi forseti. Ég vil byrja á því að þakka hæstv. forsætisráðherra fyrir þessa umræðu sem hér fer fram í dag og er afar mikilvæg eins og hefur komið fram. Við erum að senda Grindvíkingum baráttukveðjur. Ég tek líka undir baráttukveðjur sem sendar hafa verið kærum samstarfsmanni, hæstv. matvælaráðherra Svandísi Svavarsdóttur, á þessari stundu.

Hjarta mitt er fullt af djúpri samúð í garð Grindvíkinga. Æðruleysi þeirra er ótrúlegt í þeim hremmingum sem þeir eru að lenda í núna og það er afar mikilvægt fyrir okkur í þinginu að við tökum fast á málum og flýtum okkur eins hratt og hægt er. En ég veit að það er alveg sama hvað við munum hlaupa hratt í þinginu, þeim mun finnast spretturinn hægur. Þannig er það þegar maður býr við mikla örbirgð eða örvæntingu og reiði yfir stöðu sinni, þá er tíminn ótrúlega lengi að líða. En það er mikil reisn yfir þinginu í dag þegar við erum saman, hver einasti maður, að vinna að þessum málum fyrir hönd Grindvíkinga og ég tek undir það sem hér hefur verið sagt um að við mættum gera það oftar af því að þá liði okkur oftar betur en oft gerist hér á þessum stað.

Virðulegur forseti. Ég var 17 ára þegar ég stóð í þeim sporum sem margir Grindvíkingar hafa staðið í núna og horfði upp á húsin brenna, húsin fara undir hraun, hús foreldra minna, og hvernig heilsu móður minnar hrakaði ár frá ári, áratugum saman þangað til ekki varð neitt við ráðið. Þetta klingir í höfði mínu núna þegar þessi stund er runnin upp og Grindvíkingar eru að berjast við það sama: Við verðum að bjarga þeim sem berjast við sálarkreppu, sem missa hús sín og heimili, missa allt sitt öryggi. Öryggið  er heimilið, jafnvel þótt maður þurfi að flýja heimilið um stundarsakir þá sækjum við öryggið þangað. Það er alveg ótrúlegt fyrir ungar konur að þurfa að yfirgefa heimili sitt með börn og buru og eiga kannski ekki afturkvæmt þangað. Það reynir á og það er alveg gríðarlega mikilvægt fyrir okkur í þinginu að grípa alla sem við getum.

Þess vegna var það að við í velferðarnefnd óskuðum eftir því strax fyrir jólin að við hefðum forgöngu í þessu máli, værum á undan og óskuðum eftir samstarfi við félagsmálayfirvöld á Suðurnesjum og á Reykjanesi, við Rauða krossinn og þá sérfræðinga sem hafa verið að aðstoða Grindvíkinga, okkar besta fólk, um að koma á fund nefndarinnar og ræða þessi mál og fara yfir þau með okkur í nefndinni, þar sem líka er algjör samstaða í öllum þessum málum. Það er mjög gefandi fyrir okkur öll og ég þakka fyrir það hér á þessari stundu. Það er gott fyrir Grindvíkinga og okkur öll að vita að það ríkir algjör samstaða.

Heyr, heyr.Ég er búinn að vera tíu ár í velferðarnefnd og ég hef aldrei átt erfiðari fund. Það er svo rosalegt að vera að fjalla um málefni dagsins í dag og sjá ekki fram úr þeim, hvað komi upp úr hattinum þegar verður búið að skoða stöðu fólksins. Það er svo mikilvægt að við grípum hvern einasta mann sem er að fyllast af myrkri í hjarta sínu. Það kostar kannski einhverja peninga en það kostar allan peninginn ef við náum ekki að grípa þá, þá fyrst fer það að kosta. Það mun kosta samfélagið, það mun kosta okkur öll, það kostar líf þessa fólks sem er svo mikilvægt, fólkið í Grindavík sem hefur fengið allt þetta hrós hér í dag og á það svo mikið skilið. Það á ekkert annað skilið frá okkur en að við hjálpum því fyrr. Ég þakka líka fyrir Stinningskalda sem mætir á hvern körfuboltaleik hjá Grindvíkingum og hvetur sitt lið til dáða. Það sýnir líka mikla reisn í samfélaginu sem gefst aldrei upp. Áfram Grindavík.

###

Forseti vill gera grein fyrir því að við lok umræðu í 9. dagskrármáli áðan láðist að vísa málinu til nefndar, en það á að ganga til velferðarnefndar og leiðréttist það hér með.

###

Virðulegi forseti. Dugnaði Grindvíkinga er viðbrugðið. Hjól atvinnulífsins eru farin að snúast í Grindavík. Við heyrum að Bláa lónið er að fara að opna, fiskvinnslan er að fara af stað, bátarnir eru á sjó. Það lítur allt ágætlega út. Í kjölfarið munu íbúarnir sigla heim í friðarhöfn. Það er gríðarlega mikilvægt að þessi þróun haldi áfram og Grindvíkingar komist að lokum  allir heim.

Ég man það  í gosinu í Vestmannaeyjum 1973 að þegar reykurinn úr gúanóunum kom upp úr strompunum  þá kættust björgunarmennirnir. Náttúran er auðvitað ólíkindatól. Hún mun aldrei svara þeim spurningum sem við spyrjum þegar við veltum því fyrir okkur hvernig framtíðin muni líta út. Þess vegna er Ísland í rauninni eitt stórt hættusvæði. Ég held að við séum í miklu meiri hættu á Íslandi af mannavöldum eins og nú er  en af völdum náttúrunnar. Ferðaþjónustan berst í bökkum og við þurfum á öllu okkar að halda til að ná fótfestu þar  aftur.

Heyr, heyr.En að Grindvíkingum. Ríkisstjórnin og Alþingi hefur unnið að málefnum þeirra af miklum krafti og sameiningu og núna síðast varðandi breytingar á almennum íbúðalánum til að búa til leiguhúsnæði fyrir  Grindvíkinga. Vonandi  þarf  ekki eins margar íbúðir og við héldum. Staðan í Grindavík er bara mikið betri, bæði á húsum og almennum innviðum, þannig að framtíðin eins og hún blasir við mér í dag fyrir hönd Grindvíkinga er  góð. Þar er dugmikið og duglegt fólk sem við hér í þinginu eigum að styðja í hvívetna.

###

Fór ég fram yfir?Forseta finnst þessi ábending góð. Hann mun taka hana til greina og minnir þingmanninn á að það er líka virðing við áhorfendur og þingið að fara að þingsköpum og virða tímatakmörk. Ekki í þetta skipti.

###

Virðulegi forseti. Mig langar undir þessum lið að minna á það að nýlega lýstu almannavarnir yfir neyðarástandi í Vestmannaeyjum. Ég tel mjög mikilvægt að þingið taki  til umfjöllunar það ástand sem þar ríkir í vatnsmálunum og að við fáum skýrslu um þau mál, hvar þau standa, og að þingið verði upplýst um það hvernig staðan er á þessum málum úti í Eyjum vegna þess að staðan þar er grafalvarleg. Hún er grafalvarleg. Þetta er enn eitt áfallið sem er að ríða yfir þetta þjóðarbú ef verstu sviðsmyndir teiknast upp úti í Vestmannaeyjum. Það er mjög mikilvægt fyrir okkur hér í þinginu að fá umræðu um þetta mál, að í næstu viku verði sérstök umræða hér í þessum sal og að þingið finni svigrúm til þess að ræða þetta mikilvæga mál um eina stærstu verstöð landsins þar sem tæplega 5.000 manns búa. Ef versta sviðsmyndin teiknast upp  þá þyrftu þeir jafnvel að yfirgefa heimili sín og við þurfum að freista  alls til að koma í veg fyrir að slíkt gerist.

###

Virðulegi forseti. Ég ætla ekki að lengja þennan lið mjög mikið. Ég vil bara þakka ráðherranum og hann starfsliði fyrir skjót og öflug viðbrögð í því að koma fram með þetta frumvarp. Ég veit að í ráðuneytinu var unnið alla helgina og í gær var málið kynnt fyrir velferðarnefnd. Auðvitað komu ýmis álitamál og sjónarmið þar fram og spurningar sem nefndin fær að glíma við þegar málið kemur til hennar á morgun. Ég geri ráð fyrir því að um þetta mál muni ríkja góð samstaða meðal þingmanna eins og verið hefur í þeim málum sem við höfum verið vinna hér að fyrir Grindvíkinga. Það ber að fagna því að allir flokkar í þinginu hafa staðið sem einn maður að því að klára þessi mál fljótt og vel. Við munum gera það. Hér hefur verið afskaplega vel að verki staðið og ég hlakka til að geta komið þessu máli í höfn, Grindvíkingum öllum til heilla.

###

Virðulegur forseti. Ég ætla nú bara rétt að stíga í pontu til að leggja áherslu á það sem hv. þm. Guðmundar Einarssonar sagði, ég tek heils hugar undir það sem hann var að segja. Ég vil byrja á því að þakka formanni velferðarnefndar fyrir þetta nefndarálit og nefndinni fyrir samstarfið. Mér finnst það einkennandi fyrir aðkomu okkar í þinginu að þessu máli hvað við erum samtaka um að aðstoða Grindvíkinga í þeim hörmungum sem þar ríða yfir á þessum dögum og vikum. Ég hef talað mjög skýrt fyrir því að við tryggjum fjárhagslega afkomu og fjárhagslegt öryggi íbúa í Grindavík. Það er lykillinn að því að halda sæmilega sönsum í þessum erfiðleikum sem yfir dynja og þegar það þarf að huga að sálartetrinu og fjölskyldunni allri þá mega fjárhagsáhyggjur, eða alla vega óþarfa fjárhagsáhyggjur, ekki bætast við og við hér í þinginu og ríkisstjórnin eigum að gera hvað við getum til að létta þetta.

Velferðarnefnd var að funda í morgun um áframhaldandi stuðning við íbúa í Grindavík og þar er líka mikil samstaða og ég ætla rétt að koma hingað til að lýsa því yfir að við Sjálfstæðismenn styðjum heils hugar þær aðgerðir sem hér eru settar fram. Ég vek líka athygli á því að það eru allar líkur til þess að við þurfum að halda áfram að setja ný lög eða reglugerðir vegna þess að sviðsmyndin breytist stöðugt, frá degi til dags. Við skulum ekki kvíða því að þurfa að snúa við og taka nýjar ákvarðanir vegna þess að þegar náttúran er annars vegar þá ræður hvorki þing eða ráðherra för heldur er það hún sjálf sem tekur völdin og við þurfum að taka til máls og mæta þeim verkum sem við blasa á hverjum degi. Þetta upplifði ég sjálfur á sínum tíma úti í Vestmannaeyjum og átta mig vel á því að það sem við erum að gera í dag kannski dugar ekki nógu vel á morgun og þess vegna verðum við að vera tilbúin hér í þinginu að halda áfram. Og ég fagna þeirri samstöðu sem Grindvíkingar eiga skilið frá okkur úr þessum ræðustól.

###

Virðulegi forseti. Þingstörfin snúast að mestu leyti um stöðuna í Grindavík. Tímabundinn stuðningur til greiðslu launa vegna náttúruhamfara í Grindavíkurbæ er lagafrumvarp sem þingið er að fjalla um og hefur verið í velferðarnefnd frá því í gær. Þar eru allir að leggjast á eitt við að koma því í gegn sem fyrst. Ég verð bara að segja það hér úr þessum stól að maður þakkar fyrir þá samstöðu og þann samhug sem ríkir í nefndinni um þetta mál. Til okkar koma aðilar vinnumarkaðarins og auðvitað er ýmislegt sem þeir eru spurðir um og eðlilega eru kannski ekki allir hlutir algerlega ljósir en það er mikill vilji hjá okkur í nefndinni, hjá öllum nefndarmönnum, til að gera vel.

Það er gríðarlegt atriði og eitt af lykilatriðum Grindvíkinga í dag að fjárhagslegt öryggi þeirra verði tryggt. Við byrjuðum að tala við þau strax á mánudaginn og snerum okkur líka að bönkunum og ég heyri og ég sé og les það í blöðunum að bankarnir eru að koma til baka og ætla að standa vörð um afkomu Grindvíkinga og það er mikilvægt. Grindavík er samfélag verðmætasköpunar, virðulegur forseti, og það er mikilvægt að hafa það í huga á þessum tíma hvað samfélagið í Grindavík skiptir miklu máli. Þegar ég er að tala um það, og við sendum allar okkar bestu kveðjur þangað, þá hef ég líka áhyggjur af mínum gamla heimabæ í Vestmannaeyjum þar sem vatnsleiðslan er sködduð. Þar er líka samfélag mikillar verðmætasköpunar og kannski hefðum við átt að hlusta fyrr, við þingmenn, á þau viðvörunarorð sem þaðan komu vegna vatnsleiðslunnar. Sú dökka mynd sem hægt er að draga upp af því sem gæti gerst ef á versta veg fer er náttúrlega hörmulegri en nokkur orð fá lýst. Við vonum auðvitað að það gerist ekki. En við munum standa með Vestmannaeyingum líka algerlega og vinna að því að leiðslan verði löguð og við munum tryggja rafmagn og vatn til Eyja um ókomin ár og tíð.

###

Virðulegi forseti. Ég vil byrja á því að þakka hæstv. mennta- og barnamálaráðherra Ásmundi Einari Daðasyni kærlega fyrir þessa umræðu. Það er mjög mikilvægt, ekki aðeins fyrir Alþingi heldur hvert og eitt okkar og auðvitað samfélagið allt, að þingið sé vel upplýst um það sem er að gerast í Grindavík og á vettvangi íbúa Grindavíkur á þessari stundu. Umræðan í gær með hæstv. dómsmálaráðherra var líka mjög mikilvæg fyrir okkur og ég veit að þessu verður fylgt eftir á næstu dögum og að þingið mun verða upplýst um það sem er að gerast.

Ég er aðeins búinn að eiga orðastað við ráðherrann um þá hluti sem standa fyrir dyrum í Grindavík og snúa að börnum og ungmennum þar í bæ og um það mikla verkefni sem fram undan er, að tryggja hag þeirra og menntun og að enginn heltist úr lestinni á meðan við erum að reyna að fóta okkur og rykið er að setjast. Ég held að það sé gríðarlega mikilvægt núna að við gefum öllum svigrúm. Það þurfa allir svigrúm. Það er mikið áfall fyrir barn að missa heimilið, missa skólann sinn og tengingarnar við félagana. Börn þurfa að ná áttum með foreldrum sínum, með ömmu og afa og vera nærri fjölskyldunni.

Þetta segi ég vegna þess að þetta hef ég upplifað sjálfur. Það eru reyndar 50 ár síðan ég stóð nákvæmlega í þessum sporum, að þurfa að yfirgefa skólann minn og sjá suma skólafélagana ekki fyrr en mörgum árum seinna. Það voru auðvitað aðrar aðstæður í fjölmiðlum þá og í því hvernig haft var samband á milli fólks en það er klárlega gríðarlega mikilvægt það svigrúm sem börnin þurfa að fá til að festa rætur á nýjum stað og að nýr staður verði framtíðartímabundin lausn og það verði ekki fyrr en þá sem börnin fara að sækja skóla og kynnast nýjum skólafélögum og taka þátt í lífinu í nýju umhverfi sem er framandi og þau enn með hugann við gamla skólann sinn, við félagana og það líf sem áður var.

Það kom fram í ræðu hér áðan að það þarf að tryggja íþróttastarfið og ég heyri það strax að margir hafa áhyggjur af því að það splundrist. Ég man vel eftir því í Eyjum að t.d. æfði ÍBV knattspyrnu í Keflavík, eða reyndar í Njarðvík, og leikmennirnir áttu heima hér alveg frá Þorlákshöfn og upp á Akranes og úti um allar trissur og það var farið til Keflavíkur eða Njarðvíkur á hverju kvöldi til að æfa knattspyrnu.

Við skulum leggja ofuráherslu á það að börnin fái svigrúm til þess að átta sig svolítið sjálf á því hvernig þau vilja nálgast þessi verkefni. Það er hlutverk okkar sem stjórnum og þeirra sem eru úti á vettvangi, fólksins sem munu bera ábyrgð á þessu í enda dagsins, að taka á móti þeim þegar þau verða tilbúin og búa þeim það atlæti sem er þeim fyrir bestu og að við gerum það á þann hátt að við getum verið stolt af því. Það mun auðvitað fylgja því einhvers konar brölt. Fólk er að flytja á milli húsnæða núna. Það er að koma sér fyrir hjá Stínu frænku uppi í Árbæ, fær svo íbúð í Vesturbænum eða inni í Vogahverfi og það er best að börnin fari í skólann þar sem framtíðarhúsnæði finnst. Einhverjir verða á Suðurnesjum en auðvitað er fólk að tínast út um allt land. Ég var að útvega fólki íbúð í Eyjum í gærkvöldi og öðrum sumarbústað uppi í Holtum í fyrrakvöld og svo stendur íbúð undir Eyjafjöllum öðrum til boða, þannig að fólk er að fara út um allt og við erum öll að aðstoða og hjálpa til.

Þessu fólki öllu fylgja börn sem eru að takast á við ný verkefni um leið og sorgin hefur komið harkalega aftan að þeim, mjög harkalega. Ég er ekki alveg viss um að við öll áttum okkur á því hvað þetta geta verið þung spor fyrir þau. Þess vegna er svo mikilvægt að við sem erum hér í þinginu, með ráðherrann í broddi fylkingar og hann með sitt fólk úti um allt, starfsmenn Grindavíkurbæjar og okkar besta fólk, að við treystum því til þess að gera það sem best er fyrir börnin og koma þeim til náms að nýju. En það liggur ekkert rosalega mikið á, eins og kom fram í ræðu áðan, við vitum aldrei hvað það mun kosta ef við flýtum okkur of hratt. Gefum svigrúm, leyfum rykinu að setjast og tökum síðan til óspilltra málanna, sem ég veit að allir eru að gera á þann hátt sem best er. Við óskum Grindvíkingum og ykkur öllum guðs blessunar.

###

Virðulegi forseti. Ég verð að byrja á því að þakka fyrir þá umræðu sem hér fer fram í dag og er að frumkvæði hv. þm. Guðmundar Inga Kristinssonar. Ég dáist að dugnaði hans og elju við að halda málefnum fatlaðra einstaklinga á lofti. Þann tíma sem við höfum verið hérna saman á þinginu hefur  enginn þingmaður barist af jafn mikilli hörku og dugnaði og vilja fyrir þessum málstað og hann. Það er kannski ástæðan fyrir því að trúlega hef ég   sjálfur ekki flutt fleiri ræður um nokkurt málefni í þessum sal en einmitt málefni fatlaðra einstaklinga og hef tekið þátt í starfi velferðarnefndar allan tímann. Ég verð bara að segja það að þrátt fyrir allt, og þrátt fyrir það að við getum verið óánægð —  hér koma ágætar tillögur um nám fatlaðra sem ég tek undir alveg heils hugar — þá hefur margt  áunnist. Það er margt sem hefur verið mjög vel gert. En við erum líka á mörgum stöðum aftarlega á merinni. Við höfum verið að innleiða NPA-þjónustu hingað til Íslands að erlendri fyrirmynd og auðvitað var það stórkostlegt skref fram á við. En það hafa því miður ekki allir sem á því þurfa að halda fengið þá þjónustu og jafnvel þeir sem hafa fengið NPA-samninga hafa sumir hverjir ekki fengið þannig samninga að þeir   dugi hreinlega fyrir því sem verkefnið er, að koma þeim út af stofnununum og inn á heimili sitt þannig að þeir geti verið þar með sinni fjölskyldu og fengið aðstoð til  þess.

Ég tek  undir að hér hefur margt verið gott gert, frítekjumark fært upp í 200.000 kr., sem er gríðarlega mikill ávinningur fyrir fatlaða einstaklinga, hámark 25% í leigu og ýmsir aðrir hlutir sem við erum sammála um að við þurfum að halda áfram að bæta. Ég mun leggja mitt af mörkum til þess og halda áfram að styðja þennan góða þingmann sem er ötull talsmaður þessa málaflokks.

###

Virðulegi forseti. Alþingi og ríkisstjórn eru svona slökkvilið í þeim vandræðum sem Grindvíkingar standa frammi fyrir núna. Það er mjög mikilvægt að við mætum á staðinn og bregðumst hratt og örugglega við. Heimili eru ónýt og þau sem standa heil eru ónotuð vegna þeirra aðstæðna sem þarna eru og fólkið þarf að finna sér annan viðverustað og finna öryggi á nýjum stað. Í því ljósi, virðulegur forseti, finnst mér það tilboð sem bankarnir gerðu Grindvíkingum um að stöðva afborganir en halda áfram að rukka vexti og verðbætur á fasteignalánum nánast hjákátlega broslegt í þeirri stöðu sem núna er uppi. Bankarnir þurfa ekki undir þessum kringumstæðum að hagnast á Grindvíkingum. Vaxtaokrið í þessu landi er nóg og verðbæturnar sem ofan á það bætast. Og svo ef fólkið þarf að leigja sér húsnæði á höfuðborgarsvæðinu eða annars staðar til viðbótar því sem fyrir er þá nær enginn endum saman undir þeim kringumstæðum. Fólkið getur ekki borgað tvöfalt af húsnæði.

Virðulegur forseti. Ég byrjaði þessa umræðu á mánudaginn var og varaði við því strax, það yrði að bregðast við svo að íbúar í Grindavík gætu losnað undan afborgunum af fasteignalánum, vöxtum og verðtryggingu og þeim yrðu tryggð laun og fyrirtækjunum yrði tryggt að þau gætu haldið áfram að greiða laun til starfsmanna sinna og þeim yrði gert kleift að hefja rekstur eins fljótt og hægt er og við gæfum íbúunum svigrúm til að koma sér fyrir. Við verðum að gera það á þann hátt að þeim líði eins bærilega með það og hægt er. Í því ljósi er það tilboð sem nú liggur fyrir frá bönkunum og lánastofnunum algerlega óviðunandi. Það er nánast móðgun við fólk að bjóða þetta.

###

Virðulegi forseti. Ég vil byrja á því að þakka fyrir þessa umræðu sem hér fer fram í dag og framsögu hæstv. forsætisráðherra. Við sem þekkjum þessa tilfinningu að þurfa að yfirgefa heimili okkar stöndum í hjarta okkar með Grindvíkingum í dag. Það er engin spurning. Þetta þurfti ég sjálfur að gera fyrir 50 árum síðan og við áttum okkur á því, Vestmannaeyingar, í hvaða stöðu þeir eru, enda hafa þeir sent þeim samúðarkveðjur og hvatningu til að starfa með þeim.

Ég vil líka þakka viðbrögð Alþingis og ríkisstjórnarinnar að vilja verja mikilvæga innviði og almannahagsmuni á þessari stundu. Það er gríðarlega mikilvægt að þau skilaboð séu skýr og að þingið afgreiði þetta einróma og að við tökum okkur skamman tíma til þess.

Virðulegur forseti. Í þessari stöðu þurfum við að horfa inn á við, horfa á fjölskylduna, horfa á börnin og afa og ömmu og gefa tíma, láta rykið setjast. Það liggur því ekki alveg á því að koma öllum í skóla sem fyrst. Það liggur mest á því að fjölskyldan sameinist og standi vörð um hvert annað á þessum erfiðu stundum sem nú ganga yfir. Ég veit að það eru margir að leita sér að húsnæði og það er fyrst og fremst það sem þarf að finna til að fá festu í lífið. Svo koma skólarnir og atvinnan  í framhaldinu.

Virðulegur forseti. Það er líka mjög mikilvægt að frá þinginu og  ríkisstjórninni komi skýr skilaboð um það að lán og skuldbindingar og afborganir sem íbúar í Grindavík eiga yfir höfði sér og hafa tekið verði fryst og fólk þurfi engar áhyggjur að hafa af því á meðan þessi staða er uppi, á meðan  fólk er að koma sér fyrir. Það er gríðarlega mikilvægt að þau skilaboð komi sem fyrst til fólksins að fyrirtækjunum og heimilunum verði hjálpað til að bjarga verðmætum. Það er líka mjög mikilvægt. Það eru gríðarleg verðmæti í húfi. Og að tryggja greiðslugetu fyrirtækjanna og heimilanna í náinni og lengri framtíð. Það er gríðarlega mikilvægt að um þetta sé samstaða í þinginu og að skilaboðin frá þinginu til Grindvíkinga sé algerlega skýr hvað þetta varðar. Ég óska Grindvíkingum blessunar og velfarnaðar á þessari stundu.

###

Virðulegur forseti. Ég flyt hér tillögu til þingsályktunar um þyrlupall á Heimaey. Flutningsmenn auk mín eru hv. þingmenn Birgir Þórarinsson, Ásthildur Lóa Þórsdóttir, Óli Björn Kárason, Hafdís Hrönn Hafsteinsdóttir og Njáll Trausti Friðbertsson.

„Alþingi ályktar að fela innviðaráðherra að gera nú þegar ráðstafanir til að Isavia geti hannað og staðsett þyrlupall á Heimaey til að auka enn frekar öryggi í sjúkra- og neyðarflugi til Vestmannaeyja.“

Eftirfarandi greinargerð fylgir.  Þingsályktunartillaga þessi var lögð fram á 149., 150., 151., 152. og 153. löggjafarþingi og er nú lögð fram að nýju óbreytt.

Þyrlur Landhelgisgæslunnar hafa farið tugi ferða á undanförnum árum til Vestmannaeyja í sjúkraflug þegar engin önnur leið er fær milli lands og Eyja. Sjúkraflugferðir til Vestmannaeyja eru um 100 á ári en flugið er mörgum annmörkum háð. Aðkallandi sjúkraflug sem Landhelgisgæslan hefur farið í síðastliðin ár skipta tugum og hafa þyrlur Landhelgisgæslunnar oft þurft að lenda við afar erfiðar aðstæður þegar flugvöllurinn er lokaður allri umferð. Í slíkum neyðartilvikum þarf að notast við Hamarsveg, vestan Dverghamars, sem lendingarstað. Að þurfa að lenda björgunarþyrlu á vegi með almennri umferð í slæmu skyggni getur ekki talist örugg aðferð til langframa. Ekkert merkt svæði eða lendingarpallur er í Vestmannaeyjum í slíkum tilfellum og mikilvægt að auka öryggi íbúanna með gerð þyrlupalls. Staðsetningu þyrlupalls þarf að ákveða í samráði við Isavia í Vestmannaeyjum, yfirstjórn sjúkraflutninga HSU, Flugdeild Landhelgisgæslu Íslands og skipulagsyfirvöld í Vestmannaeyjum. Að útbúa þyrlupall opnar á möguleika að gera svokallað GPS (RNAV) aðflug að pallinum, jafnvel stutt EGNOS-leiðréttingamerki í framtíðinni, sem myndi auka á öryggi flugs.

Það tekur um það bil tvær klukkustundir að undirbúa og koma sjúkraflugvél til Eyja frá því að útkall kemur og þar til vélin lendir í Eyjum. Staðsetning sjúkraflugs á Akureyri er nánast lengsta mögulega flugleið frá landsbyggðinni til Eyja. Veður getur breyst eins og hendi sé veifað í Vestmannaeyjum og það gerist að sjúkraflugvél sem lögð er af stað til Eyja á ekki möguleika á að lenda þar. Þar getur verið mjög misvindasamt, skýjahæð undir 500 fetum og oft krefjandi aðstæður sem sjúkraflugvél ræður ekki við. Við þær aðstæður þarf að kalla út þyrlu Landhelgisgæslunnar til að sækja sjúka eða slasaða til Eyja.

Í Vestmannaeyjum búa samkvæmt tölum Hagstofu Íslands 4.523 manns við áhættusækið atvinnulíf og skerta sjúkrahúsþjónustu í alvarlegustu tilfellum. Fæðingarþjónusta er rekin með ljósmæðravakt, en ekki er rekin sérfræðiþjónusta lækna allan sólarhringinn. Sjúkraflug er því mikilvægur öryggisventill sem alls ekki má bregðast þegar neyðarástand skapast í Eyjum. Fyrirséð er að þyrla verður áfram mikilvægt öryggistæki fyrir sjúkraflug frá Eyjum þegar flugvöllurinn er lokaður, Herjólfur ekki í siglingum og Landeyjahöfn jafnvel lokuð. Það er því mikilvægt að búa þannig að þyrlufluginu að besta mögulega aðstaða verði gerð sem fyrst og nýtist þegar flugvöllurinn í Eyjum lokast vegna veðurfarsaðstæðna sem enginn ræður við eins og gerist iðulega fyrirvaralítið í Eyjum. Einnig þarf vel skilgreind þjónusta að fylgja þyrlupallinum eins og sjálfvirk veðurstöð, ljósabúnaður og blindaðflug.

Þá má auðvitað bæta því við, virðulegi forseti, að sjúkraþyrla sem fyrirhuguð er á Suðurlandi þarf líka góða aðstöðu og lendingaraðstöðu til að hægt sé að bregðast við og nota við hvers konar aðstæður. Það er einnig náttúruvá sem hvílir nú yfir Suðurlandi og við þurfum að útbúa okkur sem best til að geta tryggt öryggi íbúa í Eyjum.

Þetta er í sjötta skipti sem ég flyt þessa þingsályktunartillögu. Það vekur athygli mína að svona tiltölulega lítið mál á mælikvarða þingsins en stórt mál varðandi öryggi og sjúkraflug til Eyja skuli ekki ná í gegn. Ég vona að á þessu þingi fái málið farsæla afgreiðslu og við náum að lenda því farsællega í höfn fyrir Eyjamenn og bætt öryggi þeirra.

###

Virðulegi forseti. Það er ástæða til að taka undir með hv. þingmanni um að þessi gangagerð í gegnum Reynisfjall er afar hagkvæm og góð leið. En ég ætla að tala um kviku undir mannlífi og undir yfirborði jarðar á Suðurnesjum.

Lífið einkennist af mikilli óvissu á Suðurnesjum um þessar mundir og það er mikilvægt að viðbragð og undirbúningur til að takast á við við náttúruvá sé samtaka. Ég hef heyrt í dómsmálaráðherra sem segir mér að hún og ríkisstjórnin, sveitarfélögin, ríkislögreglustjóri, almannavarnir, Veðurstofan, almenningur, atvinnulífið og fólkið séu öll á sömu blaðsíðu á Suðurnesjum um að vinna saman í því takast á við þann vanda sem við getur blasað, komi til þess að það verði gos á svæðinu, sem kannski eru meiri líkur á en minni. Það er auðvitað ekki vitað nákvæmlega hvar slíkt gos myndi koma upp en það er gríðarlega mikilvægt að almenningur sé vel upplýstur um þá stöðu sem kemur upp hverju sinni og að sú kvika sem er í mannlífinu verði róuð sem mest.

Ég var  í Grindavík á föstudagsmorgninum og hitti þar nokkra eldri borgara í Kvikunni þar sem við ræddum saman og ég fann auðvitað að þeir bera kvíðboga, ekki aðeins fyrir sjálfum sér heldur fyrir fjölskyldum sínum, börnum og barnabörnum, verðmætum og öðru slíku. Við þurfum öll að standa vörð um að upplýsa almenning sem fyrst. Það er líka mjög mikilvægt að vísindamenn, jarðvísindamenn og menn í hættuvörnum, vinni saman að hættumati og upplýsi íbúana.

Virðulegur forseti. Til sjós er það skipið sem er besti staðurinn til björgunar, þannig er það, þar til allt um þrýtur. Það vona ég svo sannarlega að heimili Suðurnesjamanna, að heimili okkar allra, Grindvíkinganna, að það verði sú björg sem brýtur á, komi til einhverrar vár á Suðurnesjum.

###

Forseta hefur borist eftirfarandi dagskártillaga og  bréf:

„Undirrituð gerir það að tillögu sinni, í samræmi við 1. mgr. 77. gr. laga um þingsköp Alþingis, að dagskrá næsta fundar verði:

1. Störf þingsins.

2. Tillaga til þingsályktunar um að fordæma aðgerðir Ísraelshers í Palestínu og kalla eftir tafarlausu vopnahléi af mannúðarástæðum, 452. mál, frá Þórhildi Sunnu Ævarsdóttur, fyrri umræða,

ásamt öðrum dagskrármálum sem forseti Alþingis leggur til.

Með þessu gefst þingheimi tækifæri til að standa saman gegn stríðsglæpum sem eiga sér stað fyrir botni Miðjarðarhafs á tímum þegar fordæmalaus óvissa ríkir um afstöðu ríkisstjórnar Íslands til ástandsins.

Þess er óskað að tillagan verði borin upp til atkvæðagreiðslu í samræmi við áðurnefnda grein þingskapa.“

Undir bréfið ritar Þórhildur Sunna Ævarsdóttir.

Þessi tillaga verður borin upp til atkvæða í upphafi næsta þingfundar.

###

Virðulegur forseti. Ég hef áhyggjur af því að þessi breyting sem er fyrirhuguð á næstunni geti haft áhrif á greinina. Það er þó ekki víst. Mér finnst að það hafi aðeins verið dregið í land með að það sé verið að leggja búgreinina af. Ég heyri það á bændum og forystumönnum bænda að það sé afar einkennilegt að þessi grein sérstaklega sé gerð að einhverju vísinda- eða tilraunaverkefni núna þegar hún er búin að standa í 40 ár og það eru dýralæknar og lyfjafræðingar og alls konar menntað fólk sem starfar við þetta. Það er í rauninni ekki neitt nýtt sem þarf að leita að eða fræðast um, það þarf bara að halda áfram að gera það besta sem hægt er í þessu og gera það á vísindalegan og góðan hátt.

###

Virðulegur forseti. Það eru svolítið miklir afarkostir að standa hér í púlti Alþingis og velja dauðdaga eða blóðgjöf. Ég held að blóðgjöf okkar mannanna til hvers annars sé náttúrlega mjög göfugt og þarft verkefni. Ég held að mikilvægast sé að við tökum höndum saman, bæði um blóðmerahald og búskaparhætti og að þeir séu allir þannig, sama hvar þeir eru, að dýrunum líði sem best. Við þekkjum þennan gang. Þetta er gangur lífsins, búinn að vera það frá ómunatíð, frá því að land byggðist og löngu áður. Fæðukeðjan er svona og við erum efst í henni og búum við það að sækja okkur mat og þess vegna er mjög mikilvægt að við allt það starf og alla þá vinnu sem við vinnum við, hvort sem það er til sjós eða lands, sé unnið af virðingu við dýrin og við sýnum þeim þá virðingu að ljúka þessu á þann hátt að sem minnstur skaði verði og sársaukinn verði sem minnstur. Ég vil nú bara segja það að þó að hv. þingmaður hafi talið spurninguna eitthvað út í bláinn þá er það auðvitað mjög mikilvægt að við setjum okkur í þessi spor. Meðferðin skiptir miklu máli og við eigum aldrei að láta hjá líða að gera athugasemdir við það þegar illa er farið með menn eða skepnur vegna þess að það á enginn að stunda þá iðju við hvorki menn né dýr.

###

Virðulegur forseti. Við eigum samleið, ég og hv. þm. Eyjólfur Ármannsson, eins og svo oft áður, gamlir Austurbæingar úr Eyjum. Það er nú annaðhvort að við séum ekki í sama liði. Fyrir mér er blóðmerahald í sjálfu sér orðið hefðbundinn búskapur eftir 40 ára tilverurétt á Íslandi. Ég get ekki meint annað. Við getum auðvitað haft skiptar skoðanir um það, það er bara hið eðlilegasta mál. Ég hef fyrst og fremst verið að gera athugasemdir við  umræðuna, hvernig hún er lögð upp og hvernig er farið í  bændur í þessu máli. Mér finnst það bara ekki okkur sæmandi að gera það, hvorki á þennan hátt né að gera þeim það eða nokkrum öðrum sem ekki geta komið hingað í púltið og svarað fyrir sig, að saka þá um alvarlegan glæp sem er kallað dýraníð.

###

Virðulegur forseti. Ég  þakka andsvarið. Ég vil nú biðja hv. þingmann afsökunar á því að ég náði ekki alveg fyrri hlutanum af því sem hann var að segja, var nú bara aðeins  upptekinn. Að því er varðar fjöldagjaldþrot bænda og hverjum er um að kenna þá liggur það alveg ljóst fyrir að ég hef aldrei hlaupist undan þeirri ábyrgð sem ég ber sem þingmaður eða nokkru öðru sem ég geri. Það er auðvitað þyngra en tárum taki að afkoma bænda hefur versnað á minni vakt. Það er bara þannig. Ég held reyndar að stór hluti af vanda bænda sé náttúrlega vandi okkar allra. Það er verðbólga, hækkandi vaxtastig og hækkandi kostnaður vegna hráefnis. Því held ég að það skýri sig sjálft.

Af því að hv. þingmaður talar um afkomu bændanna þá er auðvitað ömurlegt að kúabóndi sem gat tekið út úr rekstrinum u.þ.b. 8 milljónir á ári til að borga sér laun, nær eingöngu 2 milljónum  í dag. Hver getur sætt sig við þá ömurlegu afkomu? Hvað þá þegar við tölum um sauðfjárbúskapinn sem hefur nánast verið rekinn undir núllinu. Ég þekki bara ágætlega vel til í sauðfjárbúskap í gegnum góðan kunningsskap og vináttu í sveitinni. Þetta er náttúrlega algerlega ekki bjóðandi nokkru fólki að lifa við þau kjör sem sauðfjárbændur hafa búið við. Það fer ekki saman hljóð og mynd hjá okkur í þinginu þegar við tölum um að matvælaöryggi og fæðuöryggi í landinu þurfi að treysta en svo viljum við ekki treysta búskap og viðgang sveitanna í landinu með því að halda byggðinni gangandi.

###

Er það þess vegna sem okkur gengur svo vel í baráttunni gegn fátækt?Virðulegur forseti. Það var eiginlega ekki andsvar í þessu, það var kannski haldið áfram að dylgja um dýraníð. Ég bara forbýð okkur að tala á þann hátt um þessa grein. Við getum alveg skipst á skoðunum um það hvort þetta sé eðlileg búgrein eða ekki en að nota þessi orð og þessa framkomu gagnvart fólkinu í sveitinni finnst mér bara algerlega fyrir neðan allar hellur. Það er fyrst og fremst það sem ég var að benda á. Ég náði ekki að svara varðandi stærsta hagsmunaflokk í heimi en ég held að Sjálfstæðisflokkurinn sé auðvitað alltaf tilbúinn að huga að þeim hagsmunum sem skipta máli fyrir land og þjóð. Það er nú bara okkar verkefni hér inni, 63 einstaklingar kosnir á þing að gæta hagsmuna.

###

Virðulegur forseti. Ég þakka fyrir þetta andsvar. Hér er talað um að brjóta dýraverndarlög. Ég hef bara upplýsingar um það af þessum fundi atvinnuveganefndar að það hafi engin dýraverndarlög verið brotin á blóðmerum. Það hefur ekki komið fram. Það er hægt að fullyrða það, en það er bara ekki rétt samkvæmt því sem ég best veit. Og að við séum eina landið þar sem tekið er blóð úr merum og ásýnd okkar — ég held að eina ásýndin sem við þurfum að sýna hér er að við stöndum vörð um traust og gott atvinnulíf og um það gildi góðar og einfaldar reglur. Hvað varðar önnur lyf þá kom það líka fram á títtnefndum fundi að það væru auðvitað til önnur lyf, þau gerðu bara ekki sama gagn. Ég er náttúrlega hvorki lyfjafræðingur né lögfræðingur, ég er bara ekki sérfræðingur í neinu, en ég held að þetta sé ekki gert til gamans. Þetta er auðvitað bara gert vegna þess að þetta er það sem virkar best í þeim tilgangi að fjölga svínum. Það kom líka fram á fundinum að nú eiga gyltur heilmikið fleiri grísir heldur en áður. Það sparar mikið búfjárhald í þeirri grein þannig að þetta er auðvitað alls konar fram og til baka. Varðandi það að ríkisvaldið styðji bændur sérstaklega út af þessu þá held ég að við í þinginu ættum ekki að koma alltaf hér upp þegar við erum á móti einhverri atvinnugrein eða höfum einhverja athugasemd við hana, og benda á það að ríkið eigi að koma að og borga, menn geti bara hætt að vinna og ríkið borgi. Þetta er náttúrlega þannig að Ísland er að verða eitt allsherjarfríríki fyrir þá sem vilja ekki gera neitt og vilja fá allt frítt.

###

Virðulegur forseti. Ég ætla aðeins að taka til máls undir þessum lið. Ég vil reyndar byrja á að lýsa því yfir að ef ég vildi síst munnhöggvast við einhverja þá væri það við þessa ágætu vini mína í Flokki fólksins. Við erum ekki sammála í þessu máli en erum trúlega sammála í flestum öðrum málum. Það er vík milli vina í smástund og við látum það yfir okkur ganga.

Það sem hræðir mig mest, virðulegur forseti, í þessari umræðu sem hér hefur farið fram er þessi þungi fullyrðinga og ásakana um dýraníð. Mér finnst það ekki sæmandi að tala svona hér í þingsal um íslenska bændur, að tala svona um fólk sem hefur sinnt þessu dýrahaldi í yfir 40 ár með miklum sóma. Ég þekki marga bændur og þeirra fólk og veit ekki um nokkurn mann, alla vega sem ég þekki, sem er vísvitandi að fara illa með blóðmerar. Ég hef upplýsingar um það að það séu minni afföll hjá blóðmerum en öðru afurðagefandi búfé í landinu. Það er einhver regla um það hvað talið er eðlilegt að afföll séu í bústofninum. Ég þekki það ekki, en ég hringdi til að fá upplýsingar um hvernig það væri almennt í bústofni. Það liggur fyrir og kom líka fram í atvinnuveganefnd um daginn að blóðmerahald hefur í 40 ár trúlega verið sú búgrein með hross sem fer hvað best með skepnuna. Ég ætla ekki að endurtaka hvað er tekið mikið blóð og hvað oft. En það vitum við og komið hefur fram í þessari umræðu að það er ekki gengið lengra í blóðtöku en leyft er. Fylgst er með því. Fyrir blóðtökuna er deyft þannig að hún sjálf á ekki að vera sársaukafull. Við sem höfum stundað atvinnulífið, hvort sem er í sveit eða úti á sjó, vitum það að atvik gerast. Þau gerast alls staðar í atvinnulífinu og jafnvel á Alþingi. Menn eru bara þannig á Alþingi að þeir og við erum bara mannleg. Auðvitað er alltaf óheppilegt þegar það gerist en þannig er nú lífið. Ég er ekki að gera lítið úr því en mér finnst þær ásakanir hérna, að segja að dýr liggi og blæði út eins og hvert annað rusl — er okkur sæmandi að segja þetta? Er sæmandi að segja það um fólk sem stendur þannig að búskap sínum? Ég segi nei.

Ég vil biðja íslenska bændur afsökunar á því að þessi orð skuli hafa fallið í þingsal. Ég bið þá afsökunar á því og mér finnast þetta ekki góðar kveðjur til ungra bænda, sem margir hverjir stunda einmitt blóðmerarækt, að nú þegar þeir eru að berjast fyrir lífi sínu og fyrir lífi sveitanna séu þeir kallaðir dýraníðingar og sagt að þeir labbi fram hjá deyjandi skepnu eins og hún komi þeim ekki við. Það særir mig. Það særir hvern einasta mann að svoleiðis sé talað og þannig eigum við ekki að tala. Við myndum ekki einu sinni tala svona hvert við annað hér, hvað þá um bændur sem eiga allt gott skilið og þurfa á öllu frekar að halda núna en svona sendingum.

Mér finnst í þessu máli eins og í of mörgum í þinginu að við séum í einhverju stríði við atvinnulífið. Þetta er bara árás á atvinnulífið. Þetta er búgrein sem er búin að vera innan Bændasamtakanna í 40 ár og er sérstök deild, og það á að fara að breyta því í það að vinna í vísindaskyni? Ætlum við að fara að stoppa fiskveiðar og fara að vinna þær í vísindaskyni? Við þyrftum þá ekki annað en að senda einhverja tvær trillur á sjó til að vita hvernig þorskurinn hefur það í sjónum. Er bara hægt að gera það eftir aldabúskap, í þessu tilfelli 40 ára búskap með blóðmerar, að segja að nú þurfi að fara að rannsaka þetta? Þeir vita allt um þetta og það þarf ekkert að rannsaka neitt, en það þarf að standa vel að öllu og við skulum halda áfram að tala fyrir því að bændur standi sig í stykkinu. Ég hef ekki áhyggjur af íslenskum bændum, að þeir standi sig ekki í stykkinu. Ég hef meiri áhyggjur af því að við hérna í þinginu stöndum okkur ekki í stykkinu og stöndum með þeim núna þegar allt er að fara til andskotans hjá þeim í búrekstrinum, og ekki allt þeim að kenna og örugglega fæst af því. Þeir stjórna ekki verðbólgunni í heiminum eða hækkunum á aðföngum, hvað þá hækkunum á vöxtum sem eru að drepa allt, ekki bara þá heldur okkur öll; börnin okkar sem eru að kaupa hús.

Ill meðferð á dýrum.Ég held að við ættum að senda hlýjar kveðjur í sveitina og ekki ásaka fólk þar um dýraníð. Það er alvarlegt að ásaka fólk um dýraníð. Ég veit ekki hvað fylgir þeirri sekt eða því broti að fólk sé sakað um dýraníð.  Það kom fram í atvinnuveganefnd þegar yfirdýralæknir kom að ekkert benti til þess að meðferð á blóðmerum bryti í bága við dýraverndarlög. Það er ekkert sem hefur komið fram um það að bændur hafi brotið dýraverndarlög gagnvart blóðmerum. En það er hægt að hlusta þegar útlendingar koma hingað og standa í þrjú ár og taka myndir af atvikum og klippa saman á ljótan hátt. Þá líta menn ekki vel út. Og hvað gerðu þeir þegar MAST óskaði eftir því að fá óklippt efni? Þá kom ekkert. Þeir vildu ekki senda sannleikann. Það má ekki segja sannleikann. Það á að halda lyginni á lofti. Það er óþverraskapur, alger óþverraskapur. Hvernig haldið þið að það væri ef ljósmyndari stæði á þingpöllunum í þrjú ár og tæki myndir af þingmönnum? Ég hugsa að það væri hægt að birta mynd af hverjum einasta þingmanni í einhverri stellingu sem væri óheppileg. Svo væri hægt að segja: Já, þetta er nú þingheimur. Svona lítur hann út.

Þetta er auðvitað bara óþolandi umræða. Fólk getur auðvitað haft allar skoðanir á blóðmerahaldi, ég skil það alveg. Þannig erum við bara gerð. En ásakanir í garð einstaklinga, í garð heillar stéttar blóðmerabænda, eru ódrengilegar.

Ég á það til.Fjölmiðlarnir hafa tekið þátt í þessu líka. Þeir senda dróna inn í fjárhúsin þar sem er verið að taka blóð, þar sem fjölskyldan á bænum stendur við merarnar og tekur blóð með dýralækninum sem er búinn að deyfa þær. Þá koma svífandi drónar frá fréttastofu Ríkisútvarpsins inn um gluggann sem enginn hafði boðið í heimsókn og þeir brjóta öll lög. Hvar eru fréttirnar af því í Ríkisútvarpinu eða ríkissjónvarpinu? Þeir segja ekki fréttir af sér og sínum, hvorki þegar þeir brjóta lög gagnvart persónufrelsi eða öðru frelsi, eða sameiginlegum tekjum okkar landsmanna. Ég held að þeir ættu nú að hætta að leika sér í drónaleik, snúa sér að því að segja sannar fréttir og láta fólk í atvinnulífinu í friði sem er að vinna sína vinnu og vill fá frið. Það er lágmark að banka upp á, vegna þess að í sveitinni er vel tekið á móti öllum. Ég er alveg sannfærður um það að þeir sem urðu fyrir þessu hefðu boðið fólkinu í kaffi og leyft því að koma og vera viðstatt ef fólk hefði bara sýnt almenna kurteisi, sem vantar upp á. Hana vantar líka upp á í þeim orðum sem hér hafa fallið í dag gagnvart bændum.  Ég bið þá afsökunar á því fyrir hönd þingsins að þetta skuli vera sagt á þeim tíma sem við þurfum að senda hlýjar kveðjur í sveitina, baráttukveðjur, og þyrftum kannski að horfa í eigin barm og hvernig við getum betur staðið með bændum í þeirra erfiðleikum í dag.

###

Virðulegi forseti. Laun fyrir lífi — ungra bænda og íslenskra sveita er yfirskrift fundar sem ungir íslenskir bændur standa fyrir í Salnum í Kópavogi annað kvöld. Það er mikilvægt að við hlustum á þá rödd sem íslenskir bændur hafa og á það ákall sem þeir senda þjóðinni núna vegna afkomu sinnar og afkomubrests, sem er auðvitað ekki nýr en hefur með tilkomu Covid, stríðs í Úkraínu og hárra vaxta farið afar illa með mörg bú.

Engum dylst erfið staða bændanna. Án breytinga á umhverfi þeirra og landbúnaðarins verður ekki eðlileg endurnýjun í sveitum landsins. Tómlæti samkeppnisyfirvalda kostar bændur og neytendur milljarða á ári. Breytingar voru gerðar um samstarf afurðastöðva og sölukerfis kúabænda fyrir nokkrum árum með gríðarlega mikilli hagræðingu. Sauðfjárbændur þurfa að feta sömu leið. Það er líka ljóst að hér í þinginu erum við oft ekki að lyfta undir með stöðu bænda.

Í dag verður flutt frumvarp um að banna blóðmerahald í landinu. Það liggur fyrir að á annað hundrað býli í þessu landi byggja afkomu sína að verulegu leyti eða alfarið á blóðmerahaldi. Í landinu eru 70.000 hross, þar af eru 2.000 merar sem eru teknar í blóðmerahald. Samkvæmt upplýsingum sem fram komu í atvinnuveganefnd um daginn, þar sem yfirdýralæknir var fyrir svörum þegar ég óskaði eftir að hún yrði þar, hafa engin hross í landinu það betra en blóðmerar, engin hross. Minnsta álagið er á þeim. Það eru u.þ.b. 40 mínútur á ári sem þær eru undir álagi en annars eru þær úti á beit.

Hvers vegna erum við að þvælast fyrir bændum og koma í veg fyrir tekjur þeirra? Sendum bændum jákvæð skilaboð.

###

Til svara eru: Umhverfis-, orku- og loftslagsráðherra, utanríkisráðherra, félags- og vinnumarkaðsráðherra og heilbrigðisráðherra.

###

Forseta hefur borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurn á þskj. 290, um aldurstengda örorkuuppbót, frá Jóhanni Páli Jóhannssyni, og á þskj. 298, um þróun bóta almannatrygginga, frá Vilhjálmi Árnasyni.

Þá hefur borist bréf frá forsætisráðherra þar sem óskað er eftir fresti til að veita skriflegt svar við fyrirspurn á þskj. 269, um ferðakostnað, frá Birni Leví Gunnarssyni.

Einnig hafa borist bréf frá dómsmálaráðherra þar sem óskað er eftir fresti til að veita skrifleg svör við fyrirspurnum á þskj. 294, um málsmeðferðartíma umsókna um alþjóðlega vernd, frá Oddnýju G. Harðardóttur, á þskj. 299, um brot gegn áfengislögum, frá Eyjólfi Ármannssyni, og að lokum eftirfarandi fyrirspurnum frá Arndísi Önnu Kristínardóttir Gunnarsdóttur; á þskj. 250, um dvalarleyfisskírteini, á þskj. 251, um kostnað við flutning umsækjenda um alþjóðlega vernd úr landi, á þskj. 300, um skilamat á þjónustu talsmanna umsækjenda um alþjóðlega vernd, og á þskj. 301, um skipun og störf talsmanna umsækjenda um alþjóðlega vernd.

###

Forseta hefur borist erindi frá þingflokki Samfylkingarinnar um mannaskipti í nefndum, sbr. 1. mgr. 16. gr. þingskapa, þannig að Dagbjört Hákonardóttur taki sæti sem varamaður í Íslandsdeild þings Öryggis- og samvinnustofnunar Evrópu í stað Loga Einarssonar. Þessi mannabreyting skoðast samþykkt án atkvæðagreiðslu ef enginn hreyfir andmælum.

###

Forseti vill tilkynna að á fundi Íslandsdeildar Alþjóðaþingmannasambandsins, sem haldinn var fimmtudaginn 19. október síðastliðinn, var Þórunn Sveinbjarnardóttir kosin varaformaður.

###

Borist hefur bréf frá Hildi Sverrisdóttur um að hún geti ekki sinnt þingstörfum á næstunni. Einnig hefur borist bréf frá Þórunni Sveinbjarnardóttur um að hún verði fjarverandi á næstunni í opinberum erindum. Í gær tóku því sæti á Alþingi 1. varamaður á lista Sjálfstæðisflokksins í Reykv. s., Friðjón R. Friðjónsson, og 1. varamaður á lista Samfylkingarinnar í Suðvest., Guðmundur Andri Thorsson.

Þeir hafa áður tekið sæti á Alþingi og eru boðnir velkomnir til starfa að nýju.

###

Í dag er fjöldi kvenna á Íslandi í verkfalli og kemur saman víða um land til að krefjast þess að kynbundnu og kynferðislegu ofbeldi verði útrýmt og að störf kvenna og kvára verði metin að verðleikum. Þingkonur eru þar á meðal og því eru 2.–9. mál tekin af dagskrá þessa fundar.

###

Virðulegi forseti. Í byrjun kjördæmaviku opnað ný slysa- og bráðamóttaka og sjúkradeild var opnuð í nýrri D-álmu á Heilbrigðisstofnun Suðurnesja. Það er sókn í heilbrigðismálum í Suðurkjördæmi. Á sama tíma var tekið í notkun sneiðmyndatæki sem gjörbreytir allri aðstöðu á bráðamóttökunni. Bráðamóttakan er sú þriðja fjölsóttasta í landinu með rúmar 16.000 komur og þjónustar 30.000 íbúa. Sannarlega er HSS stofnun í sókn.

Virðulegi forseti. Við þingmenn Suðurkjördæmis heimsóttum einnig HSU, Heilbrigðisstofnun Suðurlands á Selfossi. Sú stofnun rekur fjölþætta heilbrigðisþjónustu í kjördæminu, allt frá Höfn, vestur í Grindavík og úti í Vestmannaeyjum, rekur elliheimili, Hof og Hraunbúðir, auk þess að sinna fjölbreyttri þjónustu við sjúklinga á Selfossi og víðar í kjördæminu. Þar er leitað leiða til nýsköpunar í sókn í heilbrigðiskerfinu með svokölluðum heimaspítala. Sú þjónusta er fyrir aldraða þar sem læknir og hjúkrunarfræðingur heimsækja skjólstæðinga sína með stuðningsmeðferð í heimahúsi. Tilgangurinn er að fækka innlögnum á bráðamóttöku og sjúkrahús. Með öðrum orðum, virðulegur forseti, er verið að færa sjúklinga sem eru innskráðir inn á heimili og þjónusta þá þar. Það er nýsköpun í heilsugæslu, í heilbrigðisþjónustu sem vert er að taka eftir.

Það er ánægjulegt að sjá ný skref og góð tekin í heilbrigðisþjónustunni, ekki bara í Suðurkjördæmi heldur víða um landið. Til þess erum við hér, til að vinna að bættri heilbrigðisþjónustu, íbúum landsins til heilla.

###

Virðulegi forseti. Ég flyt hér tillögu til þingsályktunar um þróunaráætlun og tilraunaverkefni fyrir ræktun lyfjahamps og notkun kannabislyfja í lækningaskyni.

„Alþingi ályktar að fela heilbrigðisráðherra í samráði við menningar- og viðskiptaráðherra að setja á fót starfshóp sem hafi það hlutverk að útbúa frumvarp sem heimili fyrirtækjum að sækja um leyfi fyrir ræktun lyfjahamps til kannabisræktunar og fyrir framleiðslu og dreifingu á kannabislyfjum í lækningaskyni. Um verði að ræða fjögurra ára tilraunaverkefni sem hefjist 1. janúar 2025. Heilbrigðisráðherra leggi fram frumvarp þessa efnis fyrir 1. júní 2024.“

Stefna stjórnvalda og heilbrigðiskerfisins varðandi kannabisefni hér á landi þarfnast talsverðrar umræðu og þess að grundvöllur verði skapaður til frekari rannsókna, hvort sem er á ræktun plantnanna Cannabis sativa og Cannabis indica eða annarra plantna sem eru þeim skyldar. Það er markmiðið með þessu máli, í þeirri von að lina þjáningar fólks og skapa atvinnutækifæri.

Tilraunaverkefni áþekkt því sem stendur yfir í Danmörku myndi skapa opinskáar umræður hér á landi. Verkefnið myndi byggja á rannsóknum og gæti jafnvel skapað ný tækifæri til nýsköpunar í landbúnaði og ekki síst í lyfjaiðnaði á orkuríkum svæðum, til að mynda á Suðurlandi og á Suðurnesjum. Gangi tilraunaverkefnið sem ég mæli nú fyrir vel væri sú reynsla sem af því myndi hljótast góður grundvöllur fyrir heildarendurskoðun á lögum um ávana- og fíkniefni, nr. 65/1974, sem færi fram í ljósi nýrra rannsókna sem hafa verið gerðar á síðustu árum.

Virðulegur forseti. Tilraunaverkefnið í Danmörku sem ég hafði að fyrirmynd fyrir þetta mál hófst 1. janúar 2018 og hefur þegar verið framlengt umfram þann tímaramma sem upphaflega lá fyrir. Verkefnið skiptist í þróunaráætlun um ræktun hamps, sem heimilar að rækta hampjurtina Cannabis sativa í því skyni að vinna úr henni lyf og síðan tilraunaverkefni um notkun efna úr hampjurtinni í lækningaskyni. Úttekt á fyrri hluta verkefnisins var unnin af danska heilbrigðisráðuneytinu og skýrsla gefin út haustið 2020. Niðurstaða úttektarinnar var sú að tilraunaverkefnið hefði í grundvallaratriðum þótt veita góða og örugga umgjörð um notkun kannabis sem lyfs í læknisfræðilegum tilgangi.

Í úttekt danska heilbrigðisráðuneytisins kemur einnig fram að upp hafi komið nokkrar áskoranir, m.a. hefur vöruúrval á kannabislyfjum þótt takmarkað og þær vörur sem í boði hafa verið þótt dýrar og heimilislæknar verið tregir til að ávísa vörunum. Fram kemur í úttektinni að þessir þættir hafi leitt til þess að sjúklingar hafi leitað á ólöglegan kannabismarkað fyrir sjálfsmeðferð með kannabisefnum.

Samkvæmt þeim reglum sem gilda um tilraunaverkefnið hafa allir læknar í Danmörku heimild til þess að ávísa kannabislyfjum til sjúklinga sem glíma við langvinna verki og aðra kvilla ef sjúklingur hefur þegar prófað hefðbundin lyf án viðunandi árangurs. Með tilraunaverkefninu er ekki síst stefnt að því að afla þekkingar um áhrif og aukaverkanir kannabisefna og að koma í veg fyrir að sjúklingar með langvarandi verki þurfi að nálgast kannabisvörur með ólöglegum hætti. Í leiðbeiningum dönsku lyfjastofnunarinnar um kannabislyf eru nefndir fjórir sjúklingahópar sem til greina koma fyrir meðferð með lyfseðilsskyldum kannabislyfjum: Einstaklingar með MS-sjúkdóminn, einstaklingar með mænuskaða, sjúklingar í krabbameinslyfjameðferð og sjúklingar með langvinna verki.

Í tillögunni er lagt til að skipaður verði starfshópur sem verði falið að kanna og ræða og gera drög að frumvarpi um eftirfarandi: Skilgreiningu leyfa til ræktunar, framleiðslu og dreifingar á kannabis í lækningaskyni; útgáfu leyfa; þróunaráætlun sem gildi til fjögurra ára og verði í samræmi við reglur um lyfjaprófsáætlanir; lista yfir þær kannabisvörur sem heimilt verði að framleiða og dreifa og ávísa megi löglega af læknum og afgreiða í apóteki;  umsóknarform og umsóknarferli; skilyrði fyrir útgáfu leyfa og að ræktendur tryggi rekjanleika í báðar áttir og geti tilgreint þá aðila sem þeir hafa fengið aðföng frá, svo sem útsæði og fræ; meðhöndlun og pökkun framleiðslunnar sem uppfylli kröfur laga og reglugerðar um hollustuhætti og mengunarvarnir; markaðssetningu; gjaldtöku; tillögu að breytingum á lögum um ávana- og fíkniefni, nr. 65/1974, ásamt reglugerðum; önnur atriði sem nauðsynlegt er að tiltaka í lagafrumvarpinu.

Auk þeirrar gagnsemi lyfjahamps sem fjölmargar rannsóknir benda til, m.a. til meðferðar á flogaveiki, kvíða, vöðvakrampa og geðrofs, telja flutningsmenn einnig rétt að benda á þá atvinnumöguleika sem gætu falist í ræktun kannabisplantna hér á landi. Árið 2021 voru kannabisvörur í Bandaríkjunum seldar fyrir alls 25 milljarða bandaríkjadala, þar af 65% í lækningaskyni. Áætlanir gera ráð fyrir að kannabisvörur verði seldar fyrir allt að 100 milljarða bandaríkjadala árið 2028. Er því ljóst að um ört vaxandi iðnað er að ræða, hvort sem er vestan hafs eða í Evrópu, þar sem æ fleiri ríki kanna möguleika þess að heimila notkun kannabisefna upp að einhverju marki. Þá má benda á að sala á kannabisvörum skilaði allt að 3 milljörðum bandaríkjadala í virðisaukaskatt í þeim ríkjum Bandaríkjanna sem hafa lögleitt kannabisefni árið 2022.

Virðulegur forseti. Ræktun í gróðurhúsum, undir eftirliti þar sem stuðst er við góða framleiðsluhætti, veitir fullvissu um að framleiðsla og prófanir á lyfi séu ávallt í samræmi við gæðakröfur, sem hæfa notkun viðkomandi lyfs. Hér á landi eru ýmis tækifæri til að skapa grundvöll fyrir nýjan iðnað sem byggist á þekkingu og rannsóknum, þar sem hægt er að byggja upp atvinnugrein í grænum og orkusæknum útflutningsiðnaði með ræktun í hátæknigróðurhúsum. Það er til mikils að vinna að geta framleitt kannabisvörur, sem eftirspurn eykst sífellt eftir, sem hafa minna kolefnisfótspor en annars staðar, samhliða því að nýting orkuauðlinda er bætt, þekking úr hefðbundinni hátæknilyfjaframleiðslu tengd saman og ný og eftirsótt störf sköpuð um land allt ásamt því að auka útflutningstekjur.

Ég legg því til hér í dag að á grundvelli sérstakrar þróunar- og tilraunaáætlunar verði heimilt að framleiða virk efni úr kannabis í læknisfræðilegum tilgangi til að skapa grundvöll til að meta notkun kannabisefna í lok reynslutímabils sem verði fjögur ár. Hér er ekki lögð til lögleiðing á kannabis eða afglæpavæðing kannabisefna heldur tel ég að við Íslendingar verðum að líta af alvöru til þeirrar tilraunaáætlunar sem Danir hafa unnið að, byggja á reynslu þeirra og annarra þjóða og skapa grundvöll fyrir athugun á að leyfa kannabis í lækningaskyni til reynslu. Ljóst er að tilraunaverkefnið í Danmörku hefur ekki farið fram án gagnrýni og er því mikilvægt að litið verði til þeirra annmarka sem kunna að hafa verið á verkefninu og lærdómur af þeim dreginn. Slæmt er að fólk sem reynir að lina þjáningar með kannabis þurfi að gerast lögbrjótar eða upplifi sig sem slíka. Mér hafa borist sögur langverkjaðra einstaklinga sem hafa til þessa þurft að bera harm sinn í hljóði, misst starfsþrek og jafnvel lífsvilja en hafa svo komist í kynni við kannabisefni sem hafa skipt sköpum í bataferli þeirra. Það er án efa hlutverk löggjafans að leggja sitt af mörkum til að koma til móts við þennan hóp svo að hann geti lifað sínu lífi án stanslausra verkja eða óþæginda.

Ekki er réttlætanlegt að meina sjúklingum um aðgang að kannabisvörum til að vernda þá sem hugsanlega geta misnotað þær. Ljóst er að langvinnir verkir eru stórt samfélagslegt vandamál og mikill kostnaður fyrir samfélagið í formi tapaðrar starfsgetu og álags fyrir heilbrigðiskerfið. Þrátt fyrir að sannanir fyrir jákvæðum áhrifum kannabis sem lyfs í læknisfræðilegum tilgangi séu enn sem komið er takmarkaðar þykir ávinningur af læknisfræðilegum kannabisvörum þó vega þyngra en neikvæð áhrif.

Virðulegi forseti. Ég, ásamt meðflutningsmönnum mínum, legg fram þessa tillögu í þriðja sinn. Við finnum fyrir vaxandi áhuga og þrýstingi úr samfélaginu til að koma þessu máli í framkvæmd. Ég treysti því að þetta mikilvæga lýðheilsumál nái fram að ganga og fjöldi sjúklinga fái aðgang að bestu mögulegu lyfjum fyrir verkjum og þurfi ekki að reiða sig ólöglegan markað til að draga fram lífið án verkja, svo að ekki sé talað um gríðarleg tækifæri sem atvinnulífið sér í samþykkt þessarar þingsályktunartillögu.

Virðulegur forseti. Flutningsmenn tillögunnar auk mín eru hv. þingmenn Óli Björn Kárason, Hildur Sverrisdóttir, Jón Gunnarsson, Teitur Björn Einarsson, Njáll Trausti Friðbertsson, Vilhjálmur Árnason, Halldóra Mogensen, Hafdís Hrönn Hafsteinsdóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

###

Virðulegi forseti. Þrátt fyrir áhyggjur og ábendingar bæjarstjórnar í Suðurnesjabæ um að sveitarfélagið sé ekki í stakk búið til að taka á móti fjölda hælisleitenda þá verða flutt þangað 120 manns næstu daga. Ekkert samráð hefur verið haft við bæjaryfirvöld vegna fjölda hælisleitenda, fjölda barna sem þurfa á skólavist að halda eða aðra þjónustu sem fylgir því að fá 120 nýbúa í bæinn. Suðurnesjabær annast það verkefni að veita fylgdarlausum börnum skjól og þjónustu og það eitt og sér er mikil áskorun fyrir innviði og þjónustu Suðurnesjabæjar, sérstaklega fyrir félagsþjónustu og barnavernd. Í bókun bæjarráðs Suðurnesjabæjar er lýst þungum áhyggjum af einhliða áformum Vinnumálastofnunar um að taka á leigu húsnæði í Garði til að hýsa stóran hóp af umsækjendum um alþjóðlega vernd. Bæjarráð lýsir einnig áhyggjum af því að innviðir sveitarfélagsins og sú þjónusta sem sveitarfélagið heldur úti fyrir íbúana muni ekki standa undir því að fá þann fjölda umsækjenda um alþjóðlega vernd til búsetu í sveitarfélaginu sem áform eru uppi um samkvæmt fyrirliggjandi upplýsingum. Bæjarráð bendir á að ríkið gæti þess að ganga ekki fram með þeim hætti að íþyngja innviðum og þjónustu sveitarfélagsins þannig að illa verði við ráðið og það leiði til lakari þjónustu við íbúa sveitarfélagsins.

Virðulegi forseti. Sveitarfélagið kallar eftir því að hælisleitendur verði ekki til þess að íbúar búi við lakari þjónustu. Þrátt fyrir þessar óskir bæjarráðs Suðurnesjabæjar og áhyggjur af minnkandi þjónustu við íbúa bæjarins hefur Vinnumálastofnun leigt gamalt elliheimili sem hýsti áður 30 íbúa en á að hýsa 120 umsækjendur. Í Garði búa rúmlega 2.000 manns. Það er sambærilegt og það væri verið að flytja 12.000 hælisleitendur í miðbæ Reykjavíkur ef við notum höfðatöluregluna sem Íslendingar gera svo oft. Á Suðurnesjum eru einnig 100 manns sem búa í ófullkomnu húsnæði, í ólöglegri búsetu við Klettaröð í Reykjanesbæ. Það er komið í algert óefni, virðulegi forseti. Fjöldi hælisleitenda á Suðurnesjum er orðinn allt of mikill.

###

Virðulegi forseti. Ég vil byrja á því að þakka fyrir þessa umræðu. Hún er mjög mikilvæg og á alltaf rétt á sér. Mér finnst við undanfarin tíu ár alltaf vera að tala um sömu hlutina. Við þurfum að fara nýjar leiðir í því hvernig eldri borgarar geta varið ævikvöldi sínu. Við þurfum auðvitað að láta fjármögnun úrræða taka mið af þeirri þjónustuþörf sem er fyrir hendi og við þurfum að skapa nýjar  og fjölbreyttari leiðir til að taka á móti þessu fólki. Það eru áratugir síðan Norðurlöndin hættu að eyða öllum þessum peningum í steinsteypu og menn fóru að finna ný úrræði. Hér hefur verið minnst á heimahjúkrun, nýsköpun í henni er gríðarlega mikil. Ég held að við flest sem hér erum inni höfum margoft sagt það úr þessum stól að við þurfum að fara þessar leiðir en við erum einhvern veginn alltaf svo föst í því að gera áætlanir um að byggja hús úr steinsteypu. Þá kemur á móti, eðlilega, að minna er lagt í heimahjúkrun, sem er náttúrlega lykillinn að þessu og auðvitað forvarnir gagnvart eldra fólki. Við sjáum þau verkefni sem hér hefur verið farið í, eins og Janusarverkefnið sem hefur gjörbreytt lífi fjölda fólks, fjölda eldri borgara, gjörbreytt þeirra lífsstíl og lífsleikni og þátttöku í lífinu með því að mæta á æfingar og fylgjast með hvernig fólkinu líður. Það sem stendur upp úr í því er að ríkið hagnast á þeim kostnaði sem sveitarfélögin leggja í þau verkefni. Ég held að við ættum að sameinast um það, við í þessum sal, með ráðherranum, að standa vörð um endurhæfingu og standa vörð um verkefni sem eins og Janusarverkefnið hafa gjörbreytt lífi margra eldri borgara, gjörbreytt því, lengt ævikvöldið en kannski fyrst og fremst gert það bærilegra, gert það betra.

###

Virðulegi forseti. Ég vil byrja á því að þakka það traust sem mér var sýnt með því að kjósa mig í forsætisnefnd fyrir þingið. Ég hef mjög mikinn áhuga á því að láta gott af mér leiða þar eins og í öðrum góðum nefndum sem ég ætla að starfa í í þinginu í vetur. Ég hef alla tíð verið mjög áhugasamur um vöxt og viðgang þingsins og að hér gangi málin vel fyrir sig. Ég kem úr fiski og úr sveit og þar eru mælikvarðarnir yfirleitt hvað maður getur heyjað mikið á hverjum degi eða dregið marga fiska úr sjó, þannig að maður sér afköstin. Í þinginu er þetta ekki eins augljóst og það var einmitt ágætt að hv. þm. Björn Leví Gunnarsson minntist á það áðan að þetta væri nú svo gamaldags vinnustaður og hér gerðist lítið. Í skoska þinginu eru mál tekin mjög föstum tökum í nefndum og þar er kappkostað, og ég hef þá skoðun að við eigum að gera það líka, að klára sem flest mál í þinginu, að mál sem þingmenn leggja fram komi til atkvæða í þingsal, að það sé í raun hin eina rétta leið sem hvert þingmál getur farið. Þingmenn, starfsmenn þingflokka og þingið leggja mikla vinnu í þessi mál og það er ekki hægt að þessi mál brenni inni í einhverjum skúffum og komist aldrei til umræðu. Þess vegna þurfa mál auðvitað að vera vel undirbúin og vera þannig að þau segi nákvæmlega hvað menn vilja og hvaðan peningurinn eigi að koma.

Í skoska þinginu sitja 120 þingmenn. Þar t.d. ákveða nefndirnar sem afgreiða frá sér mál hvað hvert þingmál fær langan tíma til umræðu í þingsal. Það er það sem tefur þingið hjá okkur langmest, langar umræður í þingsal og kannski ekki oft mjög nauðsynlegar. Ég held að það sé gott markmið hjá mér að stefna að því að vinna vel fyrir þingið, vinna að því að þingið gangi eins og vel smurð vél og klári þau mál sem hingað koma með atkvæðagreiðslu í þinginu. Það vill fólkið í landinu og þannig eigum við að vinna.

###
