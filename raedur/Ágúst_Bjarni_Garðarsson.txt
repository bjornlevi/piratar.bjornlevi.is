
Virðulegur forseti. Ég þakka málshefjanda fyrir þessa mikilvægu umræðu. Þetta skiptir auðvitað samfélagið alveg gríðarlega miklu máli, alveg sama hvernig á það er litið. Ég ætla að beina hér spjótum mínum aðeins að tryggingamarkaði sem ég hef fjallað um áður. Það er ekki langt síðan hæstv. menningar- og viðskiptaráðherra Lilja Dögg Alfreðsdóttir, sem jafnframt er ráðherra neytendamála, afhenti Neytendasamtökunum mjög veglegan styrk til þess að ráðast í úttekt á tryggingamarkaði hér á landi. Og af hverju? Sá sem hér stendur lagði fyrir ekki svo löngu fyrirspurn fyrir hæstv. fjármála- og efnahagsráðherra um þróun iðgjalda tryggingafélaga á síðustu árum. Ég hef margoft fjallað um þetta tiltekna mál og önnur tengd neytendamál, en í svari ráðherra við fyrirspurn kemur mjög margt áhugavert í ljós líkt og að tryggingafélögin hafi hækkað iðgjöld sínu umfram almennar verðlagshækkanir. Iðgjöld bílatrygginga t.d. hækkuðu um 1.840 millj. kr. umfram verðlagshækkanir á fimm árum, árin 2016–2021, um 1.093 milljónir af lögboðnum tryggingum og 747 milljónir af frjálsum tryggingum. Það má bara segja út frá þessum tölum að það sé nauðsynlegt að ráðast í ítarlega skoðun á þessum málum. Markmið úttektarinnar er auðvitað það, og við þingmenn heyrum það hér, að við þurfum þennan raunverulegan samanburð á milli landa, hvernig þessum málum er háttað og hvernig þau eru í löndunum í kringum okkur. Ég er mjög ánægður með það að ráðherra hafi falið Neytendasamtökunum að annast þessa úttekt. Hún er nú hafin, sú vinna er í fullum gangi og ég hlakka til að fá að sjá þennan samaburð. Mér skilst að áfangaskýrsla eigi að liggja fyrir núna í apríl eða maí og þá verður, svo ég ítreki það, fróðlegt fyrir okkur að sjá hvar við raunverulega stöndum í þessum málum.

###

Virðulegi forseti. Ég tek undir með öðrum hv. þingmönnum sem hér hafa talað og þakka fyrir gott samstarf í nefndinni og ráðherra og ráðuneyti hvað þetta mál varðar. Við í Framsókn styðjum þetta mál auðvitað af heilum hug líkt og önnur mál sem taka utan um samfélagið í Grindavík þessa dagana og þessa mánuði. Í þessu máli vann nefndin hratt og vel og tók tillit til ýmissa athugasemda sem fram komu í þeirri vinnu. Þetta er auðvitað eitt mál af mörgum og við sem sitjum hér á þingi þurfum að halda áfram að vera á vaktinni og bregðast við ef svo þarf. Ég treysti áfram á þá góðu samstöðu sem við sýnum hér í dag.

###

Frú forseti. Ég þakka hv. þingmanni fyrir síðara andsvarið. Það kemur mér ekkert á óvart hvernig hv. þingmaður talar, það er skynsemistónn í þessari athugasemd. En það sem mér finnst mikilvægast að horfa á í þessu er að við erum með heilt samfélag þarna undir. Við erum með heimili fólks sem er griðastaður fólks og við erum að mínu mati að reyna að horfa til þess að þetta verði, eins langt og það nær og er hægt, svolítið á forsendum fólksins, forsendum íbúanna sem þarna búa. Auðvitað væri hægt að segja: Heyrðu, við ætlum bara að loka þessu samfélagi. Þá værum við búin að eyða óvissu. Við gætum líka sagt: Við ætlum að opna, á ykkar ábyrgð. Þá værum við líka búin að eyða óvissu. En mér finnst við vera að nálgast þetta þannig að reyna að fara einhvern milliveg. Við erum með almannavarnir sem auðvitað ráðleggja en mér finnst við vera að reyna eins og hægt er að taka tillit til íbúa, taka tillit til fyrirtækja og að þessi ákvörðun, alveg sama hvort fólk muni og ætli sér að búa þarna til framtíðar, verði ekki tekin endanlega hér heldur verði tekin af íbúunum sjálfum. Mér finnst það mikilvægast. Það sem ég er að reyna að ná fram hér og segja er að þessari nálgun fylgir alltaf einhver óvissa. Ég held að það liggi í augum uppi. Ég er hins vegar algerlega sammála og tek undir með þingmanninum, af því að við erum hér með stórar ákvarðanir, háar upphæðir, að við verðum eftir fremsta megni að reyna að meta og sjá hvaða áhrif það hefur á ríkissjóð sem og aðrar ákvarðanir sem hér eru teknar.

###

Frú forseti. Ég þakka hv. þm. Birni Leví Gunnarssyni fyrir hans andsvar og góðar athugasemdir í raun. Ég tek undir, svo maður haldi því áfram, mál annarra þingmanna en mér finnst það bara sjálfsagt og eðlilegt í þessum málum og í því máli sem við hér ræðum. Hv. þingmaður nefndi það að við séum að reyna að stoppa í öll göt og ég held að það liggi alveg fyrir að það verður aldrei stoppað í öll göt en við erum kannski að reyna að takmarka lekann, ef svo má segja, reyna að grípa sem flesta þó að við grípum ekki alla, svo það sé nú sagt. En það er auðvitað þannig, svo maður bara haldi áfram að nefna það, að það er þessi mikla óvissa til staðar. Við sjáum það bara hjá sérfræðingum sem nefna  ítrekað að Reykjanesskaginn sé vaknaður. Við vitum ekki hvað gerist. Kannski verður bara stopp. Kannski heldur áfram að gjósa hér í einhverja áratugi, árhundruð jafnvel. Við vitum ýmislegt en við vitum ekki hvar næsta gos kemur upp þó að það sé svona sirka hægt að meta það. Við þurfum því, og það er kannski það sem ég er að reyna að segja, stöðugt að vera með öll þessi úrræði sem við erum hér að samþykkja til skoðunar. Við þurfum að reyna eins og við mögulega getum, ég tek undir með hv. þingmanni, að vera stöðugt að meta það hvaða áhrif þau frumvörp sem við erum hér að samþykkja hafa á ríkissjóð, eins langt og það nær. Það er auðvitað ýmislegt, það er óvissan aðallega, en við sjáum það líka að hlutir geta breyst mjög hratt. Það er búið að hleypa almenningi og fyrirtækjum inn í Grindavíkurbæ og einhver eru byrjuð þar að starfa, þannig hver þróunin verður er ómögulegt að segja.

###

Frú forseti. Ég þakka hv. þingmanni aftur fyrir andsvarið. Ég tek bara undir það og ætla að byrja þar sem hún endaði og í raun og veru á seinni spurningunni er varðar arðgreiðslurnar. Mér finnst bara sjálfsagt — og eins og hv. þingmaður nefndi þá vorum við í nefndinni að reyna að vinna þetta hratt en vanda vel til verka og auðvitað getur ýmislegt gerst. Ef þetta er réttur skilningur hv. þingmanns þá finnst mér sjálfsagt og eðlilegt í raun að nefndin taki það til skoðunar.

Varðandi hitt þá fannst mér ég fara ágætlega yfir það í framsögu minni að við þurfum, bara vegna þeirrar óvissu sem til staðar er á Reykjanesskaga þessa dagana, mánuðina, að vera stöðugt með þau úrræði sem við höfum hér verið að samþykkja til skoðunar og ef ég hef skilið spurningu hv. þingmanns rétt þá finnst mér bara sjálfsagt og eðlilegt að það gildi, eins og ég sagði í framsögu minni, um þetta úrræði líka eins og öll önnur úrræði. Við höfum rætt það í nefndinni að auðvitað er þetta þannig að við erum einhvern veginn með einhverjum hætti að reyna að horfa á heildarlausn, þó að hún grípi ekki alla, að það sé einhver samfella í því sem við erum að gera. Þetta mál er bara ein keðjan í þessari keðju allri saman. Þannig að mér finnst alveg eðlilegt, líkt og við skoðum önnur úrræði, að við séum að skoða þetta og gildistímann og svona bara í ljósi þess og miðað við það hvernig aðstæður munu þróast á Reykjanesskaga og jafnvel annars staðar á næstu mánuðum og árum.

###

Frú forseti. Ég þakka hv. þm. Þórhildi Sunnu Ævarsdóttur fyrir andsvarið. Ég ætla bara að byrja hér á að þakka þingmanninum sömuleiðis fyrir gott samstarf og ég held að við séum nú öll, alla vega flest, sammála um að þetta verkefni er þverpólitískt. Það er í okkar höndum að reyna að taka utan um bæði fólk og fyrirtæki sem hafa þurft að þola þetta hvað mest og fundið þetta á eigin skinni. Ég bara tek undir það, eins og við höfum líka rætt, að þetta tiltekna frumvarp leysir ekki allan vanda en þetta mál sýnir að okkur er alvara í verki og við erum að reyna að grípa ákveðna aðila —  alls ekki alla — og ég tek undir það með hv. þingmanni.

Það hefur auðvitað ýmislegt verið gert. Við erum með launastuðning og það hefur verið komið til móts við fyrirtæki með frestun opinberra gjalda o.s.frv. Auðvitað kemur það til nefndarinnar og ég treysti því að við munum áfram ræða þessi mál ítarlega eftir því hvernig aðstæður þróast í Grindavík og í raun á Reykjanesskaga öllum. Mér finnst það bara eðlilegt og hef svo sem sagt það sjálfur að það er okkar verkefni sem hér erum á Alþingi að vera á vaktinni og mér finnst við hafa sinnt því vel. Við höfum verið á vaktinni fyrir íbúa og fyrirtæki í Grindavík og munum að sjálfsögðu halda því áfram.

Ég held að við séum með gott mál hér. Við heyrðum það frá atvinnuteymi Grindavíkurbæjar, sem m.a. kom til nefndarinnar og sendi frá sér umsögn, að það er jákvæðni í garð þessa tiltekna frumvarps. Það hefur komið á daginn að það eru aðrir aðilar, önnur fyrirtæki sem eru einhvern veginn — og það er alveg örugglega þannig að það eru einhverjir aðilar sem falla á milli skips og bryggju sem þarf svo síðar taka í fangið að einhverju leyti. Þá mun ekki standa á okkur og við munum taka tillit til þess.

###

Frú forseti. Ég mæli hér fyrir hönd efnahags- og viðskiptanefndar fyrir nefndaráliti með breytingartillögu um frumvarp til laga um tímabundinn rekstrarstuðning vegna náttúruhamfara í Grindavíkurbæ. Ef við förum aðeins yfir helstu atriðin þá felur frumvarpið í sér að einstaklingar og lögaðilar sem stunduðu atvinnurekstur eða sjálfstæða starfsemi í Grindavíkurbæ þegar rýma þurfti bæinn þann 10. nóvember 2023, sem við munum öll vel eftir, og hafa orðið a.m.k. fyrir 40% tekjufalli vegna atburðanna, geti fengið rekstrarstuðning í formi beinna styrkja úr ríkissjóði. Í frumvarpinu er gert ráð fyrir að rekstrarstuðningur verði veittur vegna tímabilsins frá nóvember 2023 til og með apríl 2024.

Nefndin fjallaði um þetta mál, vann auðvitað hratt og að mínu mati vel og fékk á sinn fund gesti og nefndinni bárust einnig umsagnir. Þar ber kannski helst að nefna fulltrúa frá Skattinum og fulltrúa frá Grindavíkurbæ. Frekar er greint frá þessu í nefndaráliti sem liggur frammi. Nefndin áréttar mikilvægi málsins fyrir einstaklinga og lögaðila sem stunduðu atvinnurekstur eða sjálfstæða starfsemi í Grindavíkurbæ.

Ég ætla að fara í stuttu máli yfir þær breytingar sem hér eru lagðar til en nefndin leggur til fjórar mikilvægar breytingar á frumvarpinu. Í fyrsta lagi er lögð til breyting er varðar gildistíma rekstrarstuðnings í 4. gr. og 6. gr. Nefndin leggur til að gildistími rekstrarstuðnings samkvæmt frumvarpinu verði lengdur og að miðað verði við að úrræðið gildi frá nóvember 2023 til og með júní 2024 en ekki apríl 2024 eins og gert var ráð fyrir í frumvarpinu. Þá telur nefndin rétt að færa samhliða dagsetningarviðmið um umsóknarfrest fram um tvo mánuði og hann verði þá til 30. september 2024. Nefndin leggur jafnframt áherslu á að þörf fyrir frekari framlengingu úrræðisins verði metin þegar frá líður enda er líkt og við öll vitum óvissa enn rík á þessu svæði.

Í öðru lagi er lögð til breyting er varðar rekstrarkostnað í 3. gr. Í 5. gr. frumvarpsins er kveðið á um fjárhæð rekstrarstuðnings. Gert er ráð fyrir því að rekstrarstuðningur jafngildi rekstrarkostnaði umsækjenda þann almanaksmánuð sem umsókn varðar eða margfeldi þriggja stærða, sbr. 2. tölulið 5. gr., eftir því hvor fjárhæðin er lægri. Rekstrarkostnaður er skilgreindur í 3. tölulið 3. gr. sem rekstrarstuðningur skv. 1. tölulið 31. gr. laga um tekjuskatt, nr. 90/2003, að frátöldum niðurfærslum og fyrningum eigna og launum í skilningi laga um tímabundinn stuðning til greiðslu launa vegna náttúruhamfara í Grindavík, nr. 87/2023.

Við umfjöllun nefndarinnar um málið kom fram að óljóst væri hvort frádráttur við ákvörðun rekstrarkostnaðar samkvæmt ákvæðinu væri vegna heildarlaunakostnaðar viðkomandi rekstraraðila eða hvort hann takmarkaðist við hámark launagreiðsla samkvæmt lögum nr. 87/2023, þ.e. 633.000 kr. að viðbættu mótframlagi í lífeyrissjóð.

Nefndin bendir á að um 3. tölulið 3. gr. frumvarpsins segi í greinargerð að launum í skilningi laga um tímabundinn stuðning til greiðslu launa vegna náttúruhamfara í Grindavíkurbæ sé haldið utan rekstrarkostnaðarhugtaksins því að unnt sé að fá styrk vegna þeirra samkvæmt þeim lögum. Ekki er að finna skilgreiningu á hugtakinu „laun“ í orðskýringu í lögunum.

Hins vegar er ljóst af vísun til þeirra, og af skýringu í greinargerð, að vísað sé til launakostnaðar sem fæst bættur samkvæmt þeim, að hámarki 633.000 kr., að viðbættum þeim 11,5% viðbótarstuðningi sem ráðstafað er í lífeyrissjóð. Til að taka af allan vafa um þetta atriði leggur nefndin til breytingu þess efnis að í stað þess að vísað verði til launa í skilningi laganna verði vísað til stuðnings til greiðslu launa í skilningi laganna.

Hafi launakostnaður þannig verið umfram þann sem bættur er á grundvelli fyrrgreindra laga, svo sem vegna þess að starfsmaður hefur fengið greidd hærri laun en stuðningur samkvæmt þeim nemur, telst mismunurinn ekki til launa í skilningi laga um tímabundinn stuðning til greiðslu launa vegna náttúruhamfara í Grindavíkurbæ. Hið sama gildir um laun sem rekstraraðili hefur greitt en ekki fengið greiddan stuðning vegna. Í þeim tilvikum væri því heimilt að telja launakostnað til rekstrarkostnaðar í skilningi laganna.

Þá er í þriðja lagi lögð til breyting er varðar samspil rekstrarstuðnings og rekstrartekna við ákvörðun tekjufalls í 4. gr. Nefndin tekur fram að meðal skilyrða fyrir veitingu rekstrarstuðnings er að tekjur rekstraraðila í þeim almanaksmánuði sem umsókn varðar hafi verið a.m.k. 40% í sama almanaksmánuði árið áður og tekjufallið megi rekja beint til náttúruhamfara í Grindavíkurbæ. Ljóst er að stuðningur vegna launagreiðslna skv. lögum nr. 87/2023 og stuðningur samkvæmt frumvarpinu getur haft áhrif á það hvernig tekjufall rekstraraðila er ákvarðað. Í umsögn Skattsins er bent á að æskilegt geti talist að bæta við ákvæði um að rekstrarstuðningur samkvæmt frumvarpinu teljist ekki til rekstrartekna við ákvörðun tekjufalls. Hið sama gildir um stuðning skv. lögum nr. 87/2023. Nefndin leggur því til þá breytingu að við 2. tölulið 4. gr. bætist málsliður sem kveði á um að stuðningur samkvæmt lögunum skuli ekki talinn til tekna í þeim mánuði við útreikning á tekjufalli samkvæmt ákvæðinu.

Að lokum er í fjórða lagi lögð til breyting er varðar orðskýringu í 3. gr. Nefndin leggur til að skýring á hugtakinu föst starfsstöð verði orðuð á þann veg að átt sé við fasta atvinnustöð þar sem tekjuaflandi starfsemi aðila fer að nokkru eða öllu leyti fram. Þá leggur nefndin til að hugtökin launamaður og rekstraraðili verði skilgreind í ákvæðinu með sama hætti og í lögum um viðspyrnustyrki, nr. 160/2020. Þessar breytingar eru í takt og í samræmi við umsögn Skattsins.

Að öðru leyti vísast til ítarlegri umfjöllunar um breytingartillögur í nefndarálitinu sem, eins og fyrr segir, liggur hér frammi.

Að framansögðu virtu leggur nefndin til að frumvarpið verði samþykkt með þeim breytingum sem hér hefur verið gerð grein fyrir.

Undir nefndarálitið rita, auk þess sem hér stendur, hv. þingmenn Teitur Björn Einarsson, Þórhildur Sunna Ævarsdóttir, Ásthildur Lóa Þórsdóttir, Jón Gunnarsson, Guðbrandur Einarsson, Jóhann Friðrik Friðriksson, Oddný G. Harðardóttir og Steinunn Þóra Árnadóttir.

###

Virðulegur forseti. Ríkið greiddi 27 milljarða í leigu á húsnæði árið 2023. Þetta eru háar tölur og ég tel að þarna sé svigrúm til þess að fara betur með opinbert fé og ná meiri hagræðingu með samnýtingu. Mér varð hugsað til þingsályktunartillögu sem ég lagði fram á sínum tíma sem fjallaði einmitt um þetta, hvernig nýta mætti hugmyndafræði klasasamstarfs til að efla samvinnu opinberra fyrirtækja og stofnana ásamt því að stuðla að hagræðingu, minnka yfirbyggingu og auka sameiginlegan rekstur tölvukerfa, móttöku, mötuneytis, húsnæðis o.s.frv. Ég hef heyrt það víða að þegar ríkið hefur auglýst eftir leiguhúsnæði fyrir hinar ýmsu stofnanir hafi ekki alltaf verið samið við lægstbjóðendur. Þetta var tilefni fyrirspurnar til þáverandi hæstv. fjármála- og efnahagsráðherra á sínum tíma þar sem m.a. var óskað eftir yfirliti yfir það hversu oft á síðustu árum ríkið hefði gert samninga við aðra en lægstbjóðendur, sundurliðað eftir árum, tilvikum og röksemdum fyrir því hvers vegna ekki hefði verið samið við lægstbjóðanda. Svarið staðfesti það að í tíu tilfellum hafði ekki verið samið við lægstbjóðanda og ástæðurnar voru einu sinni nálægð við samstarfsaðila en níu sinnum hafði lægstbjóðandi ekki staðist kröfur húslýsingar. Gott og vel, en þetta eru ansi þunn rök þegar við berum þetta saman við meðferð á opinberu fé.

Svarið var því tilefni til seinni fyrirspurnar minnar um sama mál þar sem ég óskaði eftir frekari skýringum á því hvaða kröfur það voru nákvæmlega sem lægstbjóðendur hefðu ekki uppfyllt ásamt upphæð lægstbjóðanda og þess tilboðs sem þá var tekið. Þeirri fyrirspurn minni var ekki svarað og í ljósi þess sem ég hef farið yfir þá tel ég fullt tilefni til að endurvekja hana og fá þá upp á yfirborðið hvað það er sem veldur því að ríkið hafi gert leigusamninga við aðila sem buðu hærra verð.

###

Virðulegi forseti. Við í Framsókn höfum lengi talað fyrir því að taka húsnæðisliðinn úr vísitölunni eða a.m.k. reikna með öðrum hætti en nú er gert. Fyrir mér er þetta sanngirnismál. Þetta er réttlætismál. Við þurfum að reikna þetta með réttum hætti þannig að það gagnist heimilum landsins eins og á að gera. Þetta er kannski ekki rót vandans en þetta er hluti af vandanum. Við sjáum það núna og það er erfitt, ég hef sagt það áður og segi það aftur, að setja sig í spor Grindvíkinga sem er nú gert að yfirgefa heimili sín, sem er griðastaður fjölskyldna og fólks í þessu samfélagi, en að öllum líkindum mun þessi atburðarás sem við sjáum á Reykjanesi núna auka enn frekar þrýsting á húsnæðismarkaðinn. Við verðum að bera gæfu til þess að byggja meira en við höfum gert hingað til þannig að við náum að uppfylla þá þörf sem fram undan er.

Að þessu sögðu þá gerir þetta líka annað, þessi staða sem er uppi á Reykjanesi hefur auðvitað áhrif á alla framtíðarsýn sem sveitarfélögin á þessu svæði hafa varðandi væntanlegt byggingarland. Það er vinna sem stjórnvöld, ríki og sveitarfélög þurfa nú að setjast niður við og huga að því hvernig við ætlum að byggja upp, byggja nægilegt magn íbúða til framtíðar á þessu svæði vegna þess að þetta breytir augljóslega stöðunni. Nú hins vegar í tíð hæstv. innviðaráðherra er loks áætlun til staðar, en áætlun er ekki nóg. Umhverfið verður að vera með þeim hætti að hægt sé að byggja þannig að uppbygging sé raunverulega tryggð. Það gerist ekki, eins og ég segi, með óvissu á uppbyggingarsvæði, með háa vexti og hörðum lánþegaskilyrðum hjá Seðlabanka. Þetta er samvinnuverkefni ríkis, sveitarfélaga og annarra hagaðila og þetta er vandamál og verkefni sem við þurfum að leysa í sameiningu.



###

Virðulegur forseti. Ég mæli hér fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á lögum um endurskoðendur og endurskoðun og lögum um ársreikninga (endurskoðunarnefndir, siðareglur, sektarákvæði o.fl.). Ég held að það sé rétt að fara yfir helstu atriðin.

Í frumvarpinu eru lagðar til breytingar á lögum til innleiðingar á ákvæðum tilskipunar Evrópuþingsins og ráðsins 2014/56/ESB frá 16. apríl 2014 um breytingu á tilskipun 2006/43/EB um lögboðna endurskoðun ársreikninga og samstæðureikningsskila og reglugerðar Evrópuþingsins og ráðsins nr. 537/2014 um sérstakar kröfur í tengslum við lögboðna endurskoðun á einingum sem tengjast almannahagsmunum og niðurfellingu á ákvörðun framkvæmdastjórnarinnar 2005/909/EB. Innleiðing tilskipunarinnar og reglugerðarinnar kallar á breytingar á lögum um endurskoðendur og endurskoðun og lögum um ársreikninga samhliða.

Þá eru með frumvarpinu lagðar til breytingar á lögum um endurskoðendur og endurskoðun sem lúta að því að skýra betur stöðu siðareglna endurskoðenda og hvaða siðareglum þeim beri að fylgja og breytingar á lögum um ársreikninga til einföldunar á stjórnsýsluframkvæmd mála þar sem lagðar hafa verið á stjórnvaldssektir vegna seinna skila ársreiknings eða samstæðureiknings félags.

Varðandi samráð sem fylgir þessu máli þá fjallaði nefndin um málið og fékk á fundi sína  gesti frá menningar- og viðskiptaráðuneytinu, Skattinum, endurskoðendaráði, Viðskiptaráði Íslands, Samtökum atvinnulífsins og Samtökum fjármálafyrirtækja. Nefndinni bárust fjórar umsagnir sem eru allar aðgengilegar á síðu málsins á vef Alþingis. Þá barst nefndinni minnisblað frá menningar- og viðskiptaráðuneytinu þar sem málið var unnið.

Málið var áður lagt fram á 153. löggjafarþingi og var það afgreitt með nefndaráliti sem er dagsett 6. júní 2023 (þskj. 1988), en það kom ekki til 2. umræðu á þingfundi. Við umfjöllun málsins nú hafði nefndin hliðsjón af umsögnum sem bárust nefndinni þá og fyrra áliti nefndarinnar um málið.  Við framlagningu málsins á yfirstandandi löggjafarþingi var tekið mið af þeim breytingum sem nefndin lagði til á síðasta löggjafarþingi en að öðru leyti er frumvarpið efnislega óbreytt. Er því vísað til fyrra nefndarálits að öðru leyti en sérstaklega er fjallað um í áliti því  sem liggur hér fyrir.

Ég held að það sé hins vegar rétt að fara stuttlega  yfir  nefndarálitið, þá sérstaklega þegar kemur að mati endurskoðendaráðs og frammistöðu endurskoðunarnefnda.

Í b-lið 12. gr. frumvarpsins er kveðið á um að endurskoðendaráð skuli meta frammistöðu endurskoðunarnefnda. Með ákvæðinu er innleiddur c-liður 1. mgr. 27. gr. reglugerðar Evrópuþingsins og ráðsins nr. 537/2014. Í umsögn sem nefndinni barst er bent á að í 1. mgr. 27. gr. reglugerðarinnar eru í  a–d-lið talin upp þau atriði sem eftirlitsaðilar skuli einkum meta og því skorti skýringu og ástæðu þess að frumvarpið taki einungis upp c-lið ákvæðisins. Meiri hlutinn vekur athygli á því að ákvæði reglugerðarinnar er í heild sinni lögfest í 44. gr. laga, nr. 94/2019, um endurskoðendur og endurskoðun, og falla því allir liðir 1. mgr. 27. gr. reglugerðarinnar undir eftirlit endurskoðendaráðs.

Þá sagði í umsögn sem nefndinni barst að ekki kæmi skýrt fram hvernig endurskoðendaráð eigi að haga eftirliti með endurskoðun á nefndum, m.a. út frá skörun við eftirlit Fjármálaeftirlits Seðlabanka Íslands með  eftirlitsskyldum aðilum. Fram  komu sjónarmið um að undanskilja ætti þá aðila sem lúta eftirliti Fjármálaeftirlits Seðlabanka Íslands eftirliti endurskoðendaráðs. Að höfðu samráði við menningar- og viðskiptaráðuneytið telur meiri hlutinn það ekki til bóta af þeim ástæðum sem hér eru raktar.

Í d-lið 5. gr. er lögð til breyting á lögum um endurskoðendur og endurskoðun, nr. 94/2019, nánar tiltekið að kveðið verði sérstaklega á um að endurskoðendaráð hafi eftirlit með frammistöðu endurskoðunarnefnda í samræmi við IX. kafla og reglugerð Evrópuþingsins og ráðsins. Þetta eftirlit ræðst af 1. mgr. 27. gr. reglugerðarinnar, eins og fyrr segir. Þar er fjallað um eftirlit með markaði fyrir þjónustu  endurskoðunarfyrirtækja til handa einingum tengdum almannahagsmunum. Til að sinna því eftirliti eiga lögbær yfirvöld að leggja mat á fjögur atriði sem talin eru upp í ákvæðinu. Í fyrsta lagi er þar um að ræða áhættu sem skapast af tíðum annmörkum á gæðum hjá löggiltum endurskoðanda og endurskoðunarfyrirtæki. Í öðru lagi er um að ræða eftirlit með samþjöppunarstigi á markaði. Í þriðja lagi frammistöðu endurskoðunarnefnda og í fjórða lagi ráðstafanir til að draga úr áhættu vegna atriða sem leitt gætu til þess að endurskoðunarfyrirtæki detti af markaði og rofs á veitingu endurskoðunarþjónustu. Eftirlitið snýr því aðallega að uppbyggingu endurskoðunarmarkaðarins. Í 2. mgr. 27. gr. reglugerðarinnar segir að lögbær yfirvöld skuli taka saman skýrslu þriðja hvert ár um þróun á markaðnum fyrir lögboðna endurskoðunarþjónustu til handa einingum tengdum almannahagsmunum og leggja hana fyrir evrópskar eftirlitsstofnanir. Fjármálaeftirlit Seðlabanka Íslands sinnir ekki umræddu eftirliti um þróun á markaði fyrir  lögboðna endurskoðunarþjónustu skv. 27. gr. reglugerðarinnar og því er ekki um eiginlega skörun að ræða.

Jafnframt er, eins og áður segir, lagt til   í b-lið 12. gr. að við lög um ársreikninga bætist ný grein sem kveði á um að endurskoðendaráð skuli meta frammistöðu endurskoðunarnefnda. Í skýringum við ákvæðið í greinargerð með frumvarpinu er vísað til 27. gr. reglugerðarinnar og sagt að eftirlit  endurskoðendaráðs sé talið nauðsynlegt til að fylgjast með markaði fyrir þjónustu  endurskoðunarfyrirtækja til handa einingum tengdum almannahagsmunum. Með vísan til sömu röksemda og fyrr greinir verður að telja að ekki sé um að ræða skörun á eftirliti endurskoðendaráðs og Fjármálaeftirlits Seðlabanka Íslands.

Virðulegur forseti. Þetta eru örfá atriði en ég held að það sé rétt að halda því til haga og ítreka að í umsögn sem nefndinni barst var því velt upp hvort þessi skörun sem ég hef hér farið yfir væri á eftirliti Fjármálaeftirlits Seðlabankans með eftirlitsskyldum aðilum og eftirliti endurskoðendaráðs með endurskoðunarnefndum. Fram komu þessi sjónarmið, eins og áður sagði, að undanskilja ætti þá aðila sem lúta eftirliti Fjármálaeftirlits Seðlabanka Íslands eftirliti endurskoðendaráðs, en eftir samráð við menningar- og viðskiptaráðuneytið var talið að slík breyting yrði ekki til bóta, eins og fjallað er ágætlega um í nefndaráliti.

Að framansögðu virtu leggur meiri hluti efnahags- og viðskiptanefndar til að frumvarpið verði samþykkt. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Teitur Björn Einarsson, Diljá Mist Einarsdóttir, Guðbrandur Einarsson, Jóhann Friðrik Friðriksson og Steinunn Þóra Árnadóttir.

###

Virðulegur forseti. Við ræðum hér frumvarp til laga um breytingu á ýmsum lögum vegna fjárlaga fyrir árið 2024, mál sem er oft kallaður bandormurinn og tillögurnar hér hafa bæði áhrif á tekju- og gjaldahlið fjárlagafrumvarpsins. Formaður efnahags- og viðskiptanefndar, hv. þm. Teitur Björn Einarsson, er búinn að fara nokkuð vel yfir nefndarálit meiri hlutans og helstu atriðin þar en mig langar aðeins í upphafi til að fara almennt yfir stöðuna, hef reyndar gert það áður hér í umræðum um fjárlögin sem slík.

Það eru auðvitað áskoranir sem blasa við í samfélaginu þó að það séu einnig jákvæð teikn á lofti. Við erum búin að vera hér að koma út úr heimsfaraldri Covid, stríð í Evrópu, það eru kjarasamningar fram undan og ýmsir óvissuþættir sem við þurfum að taka tillit til í allri þessari vinnu. Ég get alveg sagt það heiðarlega að þetta er ekki einfalt og þetta er ekki auðvelt en ég held að það sem liggur hér fyrir og nefndarálit meiri hlutans sé skynsamlegt og að það sé ágætt jafnvægi, nokkuð gott jafnvægi á milli tekju- og gjaldahliðar þessa máls.

Svo að ég nefni það sérstaklega sem er mér hugleikið í þessu og ég held að hafi áhrif á stóru myndina þá eru það  húsnæðismál hér á landi. Við erum að kljást við háa vexti og mikla verðbólgu sem við verðum að bera gæfu til að takast á hendur og ná niður eins fljótt og við mögulega getum vegna þess að það vita allir að það er eitt mesta hagsmunamál og kjarabót íslenskra heimila og fyrirtækja að ná niður vöxtum og verðbólgu. Um þessa staðreynd held ég að deili ekki nokkur maður þótt við kannski deilum um það hvernig og hvaða leið sé best til þess fallin að ná þessu markmiði. Ég held að það þurfi og megi taka ýmislegt til varðandi húsnæðismálin. Við verðum að bera gæfu til að byggja og anna eftirspurn á markaði og við megum aldrei, og þar hefur hæstv. innviðaráðherra lagt gott til, fara í þá stöðu aftur að vera með umframeftirspurn á markaði. Það leiðir til hás verðs sem ýtir undir og kyndir undir verðbólgu.

Svo eru það kjarasamningar sem ég nefni hér og það er ýmislegt sem því tengist. Við verðum að ná, og þegar ég segi við þá er ég að tala um aðila vinnumarkaðarins og þeirra viðsemjendur, skynsamlegum kjarasamningum til lengri tíma til þess að koma hér á stöðugleika og einhverjum fyrirsjáanleika fyrir íslensk heimili og fyrirtæki til framtíðar. Það er mjög brýnt að mínu mati. Og þó svo að staðan sé sú að stjórnvöld sitji ekki við samningsborðið þá liggur það alveg fyrir, og við þekkjum það frá fyrri kjarasamningsgerð, að það er auðvitað lögð áhersla á það að stjórnvöld komi með einhverjum hætti að borðinu og verði þátttakendur í því að leysa þá hnúta sem þar myndast, ef svo má segja. Þar held ég að við komum að því að húsnæðismálin verði veigamikill þáttur ásamt því að þeir hópar sem verða hvað verst fyrir barðinu á háum vöxtum og mikilli verðbólgu verði sérstaklega varðir. Ég held það og veit og trúi að stjórnvöld munu rísa undir þeirri ábyrgð og koma að borðinu með skynsamlegar aðgerðir vegna þess að þetta er mjög brýnt og er okkar verkefni, sérstaklega í því ástandi sem við erum í í dag, að fylgjast með efnahagsástandinu, fylgjast með þróuninni og fylgjast með áhrifum sem háir vextir og verðbólga hafa á ákveðna hópa. Við þurfum að greina og bregðast við eftir því sem við á og þá jafnvel með sértækum aðgerðum fyrir þá hópa sem verða hvað verst úti.

Ef ég leyfi mér að nefna það sem kemur fram í þessu frumvarpi sem ég tel einmitt styðja við þetta markmið þá er það þessi verðlagsuppfærsla krónutöluskatta. Gert er ráð fyrir því í frumvarpinu að það verði 3,5% hækkun á svokölluðum krónutölusköttum í samræmi við það sem fram kemur í forsendum tekjuáætlunar fjárlagafrumvarpsins. Ef við förum aðeins yfir sviðið þá er áætluð 12 mánaða breyting á vísitölu neysluverðs yfir árið 2023 7,4% samkvæmt þjóðhagsspá Hagstofunnar, en þar er hins vegar gert ráð fyrir því að hækkun krónutöluskatta verði ekki meiri en sem nemur 3,5%. Þessi hækkun nær þá til gjalds á áfengi og tóbaki, bensín-, olíu-, kolefnis-, bifreiða- og kílómetragjalds ásamt gjaldi í Framkvæmdasjóð aldraðra og útvarpsgjaldi. Þarna er um að ræða aðgerð stjórnvalda á tekjuhlið ríkisfjármálanna sem miðar að því að vinna gegn þeirri spennu sem hefur myndast í hagkerfinu, og ég hef rætt hér, og um leið styrkja tekjugrundvöll ríkissjóðs en án þess þó að vera of íþyngjandi fyrir almenning. Ég tel að þarna sé stigið mjög varfærið skref, hóflegt. Þessi 3,5% hækkun nær að mínu mati að vera það og því að vera ekki, þrátt fyrir að hér sé um hækkun að ræða, of íþyngjandi fyrir almenning í því ástandi sem við erum í í dag.

Þarna er auðvitað fleira sem má taka tillit til og líkt og kemur fram í nefndarálitinu frá meiri hluta efnahags- og viðskiptanefndar þá er lögð til framlenging á bráðabirgðaákvæði um víxlverkun á greiðslum almannatrygginga og lífeyrissjóða. Þetta er eitt af því sem okkur verður að takast að koma í þessa varanlegu lausn en þar erum við að gera ráð fyrir því að bráðabirgðaákvæði um skyldutryggingu lífeyrisréttinda og starfsemi lífeyrissjóða verði framlengt um eitt ár. Bráðabirgðaákvæðið hefur þau áhrif að óheimilt verður á árinu 2024 að láta almennar hækkanir sem kunna að verða á örorkulífeyrisgreiðslum samkvæmt lögum um almannatryggingar og lögum um félagslega aðstoð leiða til lækkunar á örorkulífeyri sjóðfélaga úr lífeyrissjóði. Það er, og það kemur fram í þeim umsögnum sem nefndinni bárust, stuðningur við þessa aðgerð en eins og fyrr segir er mikilvægt, og eitt af því sem meiri hluti nefndarinnar tekur til í þessu nefndaráliti, að það verði fundin framtíðarlausn á víxlverkun á greiðslum almannatrygginga og lífeyrissjóða.

Mig langar að koma inn á tvennt í viðbót, jafnvel þrennt. Það er varðandi sóknargjöldin sem er eitt af þessum atriðum þar sem nefndin hefur ítrekað á liðnum árum þurft að stíga inn og hækka vegna þess að hækkunin í fjárlögum var tímabundin, eðli málsins samkvæmt, til eins árs. Í frumvarpinu sem lagt var fram var gert ráð fyrir því að krónutala sóknargjalda yrði 1.107 kr. á mánuði fyrir árið 2024 fyrir hvern einstakling 16 ára og eldri. Þar er um að ræða lækkun frá fyrra ári en á síðasta löggjafarþingi ákvað einmitt meiri hluti efnahags- og viðskiptanefndar að leggja til hækkun á sóknargjaldi og þá var gjaldið hækkað í 1.192 kr. Þrátt fyrir að skiptar skoðanir séu í samfélaginu og jafnvel inni á þingi um sóknargjöldin almennt þá tel ég nokkuð breiða samstöðu hér á þingi og í samfélaginu öllu um mikilvægi þeirra og mikilvægi þeirrar starfsemi sem þar fer fram. Þar er unnið mjög gott og gefandi starf. Kirkjan og sóknir þjóna fjölmennum hópi fólks í samfélaginu, bæði á erfiðum tímum og á gleðistundum. Ég tel og það er mín einlæga skoðun að við þurfum að vernda þetta og því hefur meiri hlutinn lagt til að krónutalan verði óbreytt frá fyrra ári, eða 1.192 kr. Um leið og við segjum þetta er jafnframt mikilvægt í þessu, og því er hreinlega beint til fjármála- og efnahagsráðherra og dómsmálaráðherra, að huga að því hvernig við getum komið þessu í varanlegt horf eða komið með varanlega útfærslu á tilhögun sóknargjalda í stað þess að vera hér með bráðabirgðaákvæði á hverju ári sem efnahags- og viðskiptanefnd þarf svo að stíga inn í og rétta af, ef svo má segja. En það erum við að gera hér aftur, enn og aftur. Ég tel það skynsamlegt og ekki bara skynsamlegt heldur beinlínis mikilvægt fyrir það starf sem þar er unnið.

Síðan er það fiskeldisgjaldið sem formaður nefndarinnar, hv. þm. Teitur Björn Einarsson, er búinn að fara vel yfir. Mér finnst umræðan aðeins bera þess merki að hér sé um einhvers konar lækkun að ræða en málið er einfaldlega ekki þannig og ég tel ekki rétt að setja það fram með þeim hætti. Forsendur hafa einfaldlega breyst og það er verið að taka tillit til þess. Það er líka verið að taka tillit til þess frumvarps sem liggur nú fyrir í samráðsgátt frá hæstv. matvælaráðherra um framtíðarfyrirkomulag þessarar nýju atvinnugreinar. Það sem nefndin er að gera hér er að taka tillit til þeirra þátta. Nefndin er auðvitað, þrátt fyrir lækkun frá þeirri prósentutölu sem var lögð hér fyrir, 5%, sem hefði þýtt hækkun um 1,5% frá núverandi tölu, að leggja hér til hækkun um 0,8% á þessa atvinnugrein. Það er til komið vegna mikillar vinnu nefndarinnar og gagnasöfnunar vegna þess að það er einfaldlega svo að forsendur hafa breyst. Við sjáum það m.a. á því að áætlaðar framleiðslutölur eru misjafnar, hvort sem horft er til Matvælastofnunar, MAST, eða til fiskeldisfyrirtækjanna sjálfra. Þegar þetta er allt lagt saman er skynsamlegt að stíga þetta skref. Þetta er að mínu mati ásættanleg lausn og gefur greininni, þrátt fyrir að hér sé um hækkun að ræða, ákveðið svigrúm til að halda áfram að vaxa og dafna og fjárfesta. Það er mjög brýnt í nýrri atvinnugrein sem þessari að hún hafi það tækifæri að geta fjárfest í góðum búnaði, bestu tækjunum, mannskap, þekkingu o.s.frv. Ef við tökum þetta vil ég meina að við séum í raun að segja að við séum tilbúin að leggja niður atvinnugrein sem hefur breytt heilu byggðarlögunum hér um land allt, sérstaklega sé horft til Vestfjarða og Austfjarða. Fyrir mér væri það ekki ásættanlegt en ég styð auðvitað það sem fram kemur í þessu nefndaráliti, þá hækkun sem nefndin leggur til, vegna þess að ég trúi því mjög einlægt að þetta sem ég nefni hér varðandi fjárfestingar í tækjum, mannskap og þekkingu verði áfram til staðar.

Í lokin vil ég nefna eitthvað sem hefur verið bitbein í langan tíma, þrátt fyrir að við séum með einstakt mál hér, en það eru tekjustofnar sveitarfélaga og það samtal sem hefur verið við ríkið um þessi mál í lengri tíma. Þar ber hæst og heyrist mest í opinberri umræðu varðandi fjármögnun á málaflokki fatlaðs fólks. Það er í nefndaráliti meiri hluta fjárlaganefndar við frumvarp til fjárlaga fyrir árið 2024 gert ráð fyrir 6 milljarða kr. lækkun tekjuskatts einstaklinga vegna tilfærslu tekna til sveitarfélaga vegna reksturs málefna fatlaðs fólks. Á móti lækkun tekjuskatts er útsvarsprósentan sem sveitarfélögin fá að hækka um sömu krónutöluhækkun, eða um 6 milljarða kr. Þetta þýðir að þessir fjármunir skila sér til sveitarfélaganna í gegnum Jöfnunarsjóð sveitarfélaga og þetta þýðir að hámarksútsvar sveitarfélaga, sem í dag er 14,75%, hækkar um 0,23% samhliða lækkun tekjuskatts um samsvarandi hlutfall í öllum skattþrepum einstaklinga. Mér finnst mikilvægt að þessu sé haldið til haga.

Virðulegur forseti. Þrátt fyrir að ég segi að þetta sé mjög jákvætt skref þá verðum við að fara að ræða það, sem er auðvitað stærri umræða sem hefur komið inn á borð Alþingis, af einhverri alvöru hvernig við ætlum að hátta tekjuskiptingu milli ríkis og sveitarfélaga í kjölfar þess að stórir málaflokkar hafa verið að færast yfir til sveitarfélaga. Ég ætla að leyfa mér að segja að þeir hafi ekki alltaf verið fullfjármagnaðir og það er einfaldlega vegna þess að þegar þjónustan er komin nær fólki þá eykst kostnaðurinn. Ég held að það sé gott, ekki í öllum tilfellum en í mörgum tilfellum, vegna þess að ef við horfum sérstaklega á þjónustu við fatlað fólk eins og hér er til umræðu þá held ég að það sé mikil samstaða um það í samfélaginu öllu, hvort sem það er inni á þingi eða í sveitarstjórnum eða annars staðar, að þjónusta fatlað fólk vel. Þetta snýst ekki um neitt annað en að bæta lífsgæði fólks og gera því kleift að vera raunverulegir þátttakendur í íslensku samfélagi, taka þátt í tómstundum, frístundum og bara í eðlilegu daglegu lífi. Þannig að ég held að þetta sé mjög gott skref.

Það væri hægt að taka meira bæði úr frumvarpinu og nefndarálitinu en ég ætla að láta þetta gott heita, virðulegur forseti.

###

Virðulegur forseti. Ég þakka hv. þingmanni fyrir svarið. Ég held að það sé rétt hjá honum að þetta hafi verið sveitarfélögunum baggi, við þekkjum það báðir ágætlega að reka hjúkrunarheimili í okkar byggðarlögum. Þess vegna er ánægjulegt að sjá að ráðherra hefur lagt áherslu á að reyna að stytta þetta ferli, gera það allt saman skilvirkara, vegna þess að það má hreinlega ekki vera þannig að þetta sé enn einn þjónustuþátturinn sem er sveitarfélögum þungur baggi að bera. Við þurfum einhvern veginn að komast af þessari leið að ferlið allt sé svo flókið að við ráðum ekki við það. Af því að ég nefndi Reykjavíkurborg áðan þá hefur eitt hjúkrunarheimili verið á framkvæmdaáætlun hjá borginni og það er nýkomið úr skipulagsferli. Það tók borgina tvö ár — ég nefni borgina vegna þess að þetta er nýbúið að vera í fjölmiðlum — að koma þessu hjúkrunarheimili úr skipulagi svo að hægt væri að hefja þar uppbyggingu. Þetta er vandinn og mig langar í lokin að spyrja hv. þingmann hvort hann styðji ekki vegferð hæstv. heilbrigðisráðherra í því að reyna að finna einhvers konar aðra leið en við erum í, þessi 85/15% leið, og fara í einhvers konar leiguleið, eins og hæstv. ráðherra hefur sjálfur nefnt, til þess að ýta undir og skapa hvata til þess að fjölga hjúkrunarheimilum um land allt á næstu árum. Auðvitað er eðli málsins samkvæmt brýnasta þörfin á fjölmennasta svæðinu, sem er höfuðborgarsvæðið.

###

Virðulegur forseti. Ég þakka hv. þm. Guðbrandi Einarssyni fyrir sína ræðu sem var um margt mjög góð og fín og áhugaverðir punktar. Mig langar aðeins að staldra við nokkur atriði. Það var margt áhugavert sem þarna kom fram en þegar ég las nefndarálitið í morgun staldraði ég við hjúkrunarheimilin vegna þess að þær tölur sem þar koma fram eru ekki þær sömu og ég hef undir höndum, þar sem á landinu eru 573 sem bíða eftir hjúkrunarheimili en ekki 800 og á höfuðborgarsvæðinu eru 268 á bið en ekki 400 í Reykjavík. En látum það liggja á milli hluta af því að ég tek undir það með þingflokki Viðreisnar að það er mikilvægt að fjölga hér hjúkrunarrýmum og þá sérstaklega úrræðum fyrir eldra fólk sem klárað hefur meðferð á Landspítala.

Í því samhengi langar mig að draga fram að hæstv. heilbrigðisráðherra Willum Þór Þórsson hefur einmitt lagt sérstaka áherslu á það. Við höfum séð að endurhæfingarrýmum á Eir fjölgaði úr 24 í 44, 39 ný endurhæfingarrými á gamla Sólvangi í Hafnarfirði, samningur um þjónustu við veika aldraða á Vífilsstöðum og biðrýmum hefur fjölgað verulega. Miklar tafir hafa því miður víða orðið við byggingu á nýjum hjúkrunarheimilum sem hafa verið í farvatninu, með tilheyrandi áhrifum. Að frumkvæði heilbrigðisráðherra var því farið af stað í vinnu við að endurskoða fyrirkomulag um uppbyggingu hjúkrunarheimila í þeim tilgangi að flýta nauðsynlegri uppbyggingu og auka hagræði. Sá hópur hefur nú skilað tillögum að breyttu fyrirkomulagi sem munu vonandi koma fram á nýju ári. En á sama tíma og þetta hefur verið að gerast þá hefur hjúkrunarrýmum fækkað hjá Reykjavíkurborg, þar sem Viðreisn hefur m.a. verið þátttakandi í meiri hluta, og nýverið var tekin ákvörðun um að loka hjúkrunarheimilinu í Seljahlíð. Þar voru 22 rými og eru nú orðin 16. Til stendur, samkvæmt þeim upplýsingum sem ég hef, að því hjúkrunarheimili verði lokað í febrúar. Mig langar að spyrja hv. þingmann hvort hann hafi ekki áhyggjur af þessari stöðu heilt yfir og þessum áformum hjá Reykjavíkurborg sjálfri.

Ég áminni þingmanninn um ræðutímann.

###

Herra forseti. Ég þakka hv. þingmanni fyrir fyrirspurnina og andsvarið. Ég er sammála hv. þingmanni í því að við þurfum að gæta að því, eins og ég nefndi í ræðu minni, að vera með eðlilegt aðhald, sérstaklega á þessum tímum. Varðandi bankasöluna þá styð ég þessar fyrirætlanir sem koma fram í frumvarpinu og legg auðvitað áherslu á það, mér heyrðist þingmaðurinn vera að ýja að því að söluandvirðið myndi renna inn í reksturinn, að það er eitthvað sem má aldrei gerast. Annaðhvort fer þetta í niðurgreiðslu skulda eða í einskiptisframkvæmdir, einskiptisinnviðaframkvæmdir en ekki inn í einhvern rekstur sem verður svo til þess að við gerum ráð fyrir þessari upphæð ár eftir ár. Ég held að þetta sé mjög brýnt og að salan geti stutt við það að við getum farið í mjög nauðsynlegar framkvæmdir eða jafnvel greitt niður skuldir. Það eru mínar áherslur.

Ég tek alveg undir það með hv. þingmanni að við erum með þær aðstæður að við þurfum stöðugt að horfa í hverja krónu en á móti kemur, við þurfum líka að horfa til þess, að okkur er að fjölga. Ég nefndi að okkur er að fjölga um þúsund á hverjum mánuði, 12.000 á síðasta ári. Þetta ýtir auðvitað undir þrýsting á allt velferðarkerfið okkar, heilbrigðiskerfið, félagsþjónustuna, skólana o.s.frv. Það verður til þess að þetta bákn, sem margir ræða nú um, samhliða þessu blæs út, ef svo má segja. Það verður að taka tillit til þess í allri þessari umræðu. En svo getum við auðvitað farið í aðra og stærri umræðu um sameiningar stofnana og annað slíkt til þess að spara fjármuni.

###

Virðulegur forseti. Ég ætla að biðja herra forseta afsökunar. Ég sagði víst frú forseti hér áðan, en tók ekki eftir forsetaskiptunum. Ég þakka hv. þm. Sigmari Guðmundssyni fyrir andsvarið og ég er að mörgu leyti alveg sammála. En það sem við stöndum frammi fyrir, og það á sérstaklega við um höfuðborgarsvæðið, er að árin 2010–2017 voru framkvæmdaaðilar ekkert að framkvæma og byggja íbúðir á þessum árum eftir hrun. Þeir voru að byggja hótel og gistiheimili. Á meðan sat íbúðauppbygging algjörlega á hakanum. Ég held ég fari rétt með, það er í raun og veru ekki fyrr en 2017 að íbúðauppbygging á þessu svæði byrjar af einhverjum krafti og þá rísa upp heilu og hálfu hverfin. En þá er þörfin orðin uppsöfnuð, við erum komin með umframeftirspurn á markaði sem leiðir auðvitað til þess að verðið hækkar og hækkar og við förum í þetta ástand sem við þekkjum. Það er alveg hárrétt hjá hv. þingmanni að við virðumst — nú kemur áfall, nú erum  við með háa vexti, fjármagnið er dýrara, Seðlabankinn herðir lánþegaskilyrði þannig að þetta hefur aftur letjandi áhrif á framkvæmdaraðila. Ég óttast það, og hef ítrekað sagt það, að nú komi stöðnun í uppbyggingu húsnæðis. Við byggjum ekki nóg. Á meðan erum við með snjóhengju kynslóða sem safnast upp úti á markaðnum og mun á einhverjum tímapunkti ryðja sér út og þá förum við í nákvæmlega sama ástand og við vorum í fyrir ekki svo mörgum árum. Því er mjög brýnt að taka höndum saman og liðka fyrir frekari húsnæðisuppbyggingu. Ég veit að þetta er línudans á þessum tíma en við munum fá vandann í andlitið síðar ef ekkert verður að gert.

###

Frú forseti. Við ræðum hér frumvarp til fjárlaga fyrir árið 2024. Það eru hér atriði sem ég vil koma inn á í þessari yfirferð minni. Það hafa ýmsar áskoranir mætt íslensku samfélagi á undanförnum árum sem við höfum blessunarlega borið gæfu til að takast á við í sameiningu. Við höfum þar sýnt samstöðu og gert það með sóma. Bæði var það gert hér á þingi og úti í samfélaginu öllu með samtakamætti og komumst við í gegnum þær áskoranir þó að við finnum auðvitað enn þá fyrir verkjum sem þessu hefur fylgt og munum gera það áfram. Það má sjá þess merki í því frumvarpi sem við ræðum eðli málsins samkvæmt. Svo stöndum við auðvitað frammi fyrir nýjum áskorunum. Þar ætla ég að nefna þá óvissu sem til staðar er, þó að það séu ýmis jákvæð teikn og merki á lofti um að ástandið sé að þróast í rétta átt á Reykjanesskaga eftir þær miklu jarðhræringar sem þar voru. Því ástandi er auðvitað hvergi nærri lokið. Það er alveg fyrirséð, þrátt fyrir að jarðhræringar séu ekki með sama hætti og þær voru fyrir nokkrum dögum og vikum, að efnahagsleg áhrif eru umtalsverð þrátt fyrir að frekari jarðhræringar verði ekki eða það komi ekki til eldgoss á svæðinu sem auðvitað er ekki hægt að útiloka að gerist. Þrátt fyrir það er þetta að þróast með jákvæðari hætti en var kannski búist við fyrir ekki svo löngu síðan en við verðum að sjá hvernig því öllu saman miðar og taka tillit til þess. Stjórnvöld hafa, og það hefur verið mikil samstaða um það á þingi sem við höfum séð í afgreiðslu þeirra mála sem hingað hafa komið, unnið að mótvægisaðgerðum vegna stöðunnar. En auðvitað er líka líklegt að þörf sé á einhverjum frekari viðbrögðum ef til þess kemur. Meta þarf hverju sinni hversu mikið á að grípa þar inn í en ég held að rík samstaða sé um það að taka utan um fólk og fyrirtæki á svæðinu og gera það vel til að koma í veg fyrir frekari áhyggjur, þá sérstaklega fjárhagslegar og þegar kemur að atvinnuöryggi.

Í þessu samhengi getum við auðvitað nefnt og tiltekið ýmsar aðgerðir. Nefna má þennan launastuðning ef svo má kalla, og húsnæðisstuðninginn sem við afgreiddum hér nýlega sem og þessi húsnæðismál í stóra samhenginu til lengri og skemmri tíma. Þegar Grindvíkingum var gert að yfirgefa bæjarfélag sitt varð uppi óvissa; hvert gat fólk farið, hvar átti það að gista og sofa í nótt með fólkið sitt og fjölskyldur. Það hefur verið skammtímaverkefni að kortleggja það og koma fólki til aðstoðar en svo þarf auðvitað að horfa til lengri tíma með hvaða hætti og hvar fólk vill búa. Auðvitað eru einhverjir sem munu fara til baka til síns heima þegar fólk er orðið öruggt og sérfræðingar gefa heimild til. Það verður auðvitað að vera í höndum heimamanna sjálfra og þeirra sem var gert að yfirgefa sveitarfélagið. Okkar er kannski að taka tillit til þess og leyfa Grindvíkingum sjálfum að stýra þeirri ferð. Samhliða þessu þarf auðvitað að haga stjórn ríkisfjármála með skynsamlegum hætti og forgangsraða í þágu þessara mótvægisaðgerða og stuðnings til handa íbúum og fyrirtækjum í Grindavík. Ljóst er að það þarf ekki annað en að hlýða á sérfræðinga í þessum málum sem best þekkja til að það er, held ég að megi segja, nýtt eldgosatímabil hafið á Reykjanesskaga sem kallar á nýja og annars konar nálgun stjórnvalda og samfélagsins alls sem við höfum séð í öðrum málum sem hafa komið til þingsins. Ég ætla að leyfa mér að nefna landsskipulagsstefnuna þar sem sérstaklega er horft til þess þegar kemur að skipulagsmálum að taka tillit til þeirrar náttúruvár sem við þekkjum hér á okkar góða landi. Það eru yfir 30.000 manns sem búa á Reykjanesskaganum en eldstöðvakerfi teygja sig líka inn á höfuðborgarsvæðið, Hafnarfjörður, Reykjavík o.fl. er þar undir. Því er mjög brýnt og mikilvægt að stórauka áherslu á forvarnir og stuðning við íbúa og viðbragðsaðila og hafa sveitarfélögin og atvinnulífið með í ráðum á Reykjanesskaga og höfuðborgarsvæðinu öllu. Þegar til þess kemur er mikilvægt að geta brugðist rétt við og með skynsamlegum hætti í framtíðinni vegna þess að nýtt eldgosatímabil virðist vera hafið á þessu svæði okkar. En við búum á þessu landi og það eru kostir og gallar sem fylgja þessu. Þetta gefur okkur auðvitað líka auðlind sem er heita vatnið en getur haft þessi áhrif sem við höfum séð svo nýlega og geta verið komin óþarflega nálægt okkur, ef svo má segja. Þá er mikilvægt að sýna samstöðu. Það höfum við svo sannarlega gert og munum standa þessa vakt áfram fyrir íbúa svæðisins.

Þegar við skoðum meginmarkmið frumvarpsins þá taka þau til tveggja meginþátta sem byggjast að miklu leyti upp á þeirri jákvæðu þróun efnahagslífsins sem hefur, þrátt fyrir erfiðleika sem voru uppi fyrir ekki mjög löngu síðan vegna Covid-heimsfaraldursins, verið mun hraðari heldur en var kannski gert ráð fyrir á sínum tíma. Þessi meginmarkmið eru annars vegar, eins og fram kemur í frumvarpinu, afkomumarkmið og hins vegar skuldahlutfallið. Með afkomumarkmið er áætlað að halli samkvæmt heildarútkomu verði um 47 milljarðar kr. en frumjöfnuður, sem eru tekjur án vaxtatekna og vaxtagjalda, verði jákvæður um rúmlega 29 milljarða, eða um 0,6% af vergri landsframleiðslu á næsta ári. Þetta gefur okkur þá niðurstöðu að afkoman hefur ekki verið betri síðan fyrir heimsfaraldur Covid-19. Síðan erum við hins vegar með skuldahlutfallið en áætlað er að skuldir samkvæmt skuldareglu, sem skilgreind er í 7. gr. laga um opinber fjármál, hækki að nafnvirði um rúmlega 50 milljarða kr. en lækki sem hlutfall af vergri landsframleiðslu. Samkvæmt þessu er miðað við að skuldir verði innan við 31% af vergri landsframleiðslu í lok næsta árs en talið er að viðunandi skuldastaða miðist við kannski 30% af vergri landsframleiðslu og það sé forsenda þess að hægt sé og það megi bregðast við óvæntum efnahagsáföllum.

Ef við tölum aðeins um rammasettu útgjöldin þar sem búið er að sleppa vaxtagjöldum, lífeyrisskuldbindingum, ríkisábyrgðum og framlögum til Atvinnuleysistryggingasjóðs og Jöfnunarsjóðs sveitarfélaga sem þar er undir þá er gott að taka þann samanburð því að hann gefur okkur nokkuð góða mynd af útgjaldaþróun í grunnrekstri ríkisins. Á heildina litið hækka rammasett gjöld um 37,2 milljarða kr. að raungildi á milli ára og eru breytingar bæði til lækkunar og hækkunar. Mesta hækkunin er 11,5 milljarðar kr. vegna varasjóðs fjárlaga, sem skýrist aðallega af því að launahækkanir komandi kjarasamninga eru ekki áætlaðar í einstök málefnasvið heldur er þess í stað gert ráð fyrir þeim í varasjóði og millifært verður út af þeim lið eftir því hvernig kjarasamningum vindur fram. Næstmesta hækkunin er 8,2 milljarðar vegna sjúkrahúsþjónustu þrátt fyrir tillögu um 3,9 milljarða kr. lækkun við 2. umræðu frumvarpsins, sem skýrist bæði af auknum rekstrarheimildum og viðbót til byggingar nýs landspítala. Þá hækka gjöld til orkumála um 5,9 milljarða. Þar er um tilfærslu að ræða frá tekjuhlið fjárlaga þar sem styrkir Orkusjóðs koma að hluta til í stað niðurfellingar gjalda vegna kaupa á hreinorkubifreiðum. Þetta er fyrirkomulag sem við höfum rætt töluvert í efnahags- og viðskiptanefnd og hugnast mér það nokkuð vel. En í þessu eins og öðru þarf að vanda framkvæmdina vel. Síðan hækka framlög til húsnæðismála um 4,9 milljarða kr. og endurspegla að mínu mati, og held ég flestra sem þetta lesa, þær áherslur stjórnvalda að stefna að aukinni húsnæðisuppbyggingu og ná jafnvægi á húsnæðismarkaði. Þar munar auðvitað mestu um aukin stofnframlög vegna fjölgunar íbúða í því sem kallað er almenna íbúðakerfið. Ýmsu má bæta við en ég ætla að leyfa mér að nefna framlög til heilbrigðisþjónustu utan sjúkrahúsa sem hækka um 4,5 milljarða að raungildi og fleira mætti auðvitað tiltaka í þessu samhengi.

Ég vil aðeins staldra við og ræða húsnæðismálin, virðulegur forseti, sem hafa verið mér ofarlega í huga. Þá vil ég sérstaklega tiltaka þessa 4,9 milljarða. Við erum nýbúin að ræða og hér hefur nýlega verið lögð fram fyrsta heildarstefnan í húsnæðismálum, sem er stefna til 15 ára og aðgerðaáætlun til 5 ára, og er markmiðið með þeirri stefnu til lengri tíma að auka, eins og fyrr segir, jafnvægi á húsnæðismarkaði ásamt því að gera stjórnsýsluna alla skilvirkari. Það er það sem skiptir mestu máli. Það hefur verið kvartað undan því að kerfið sé óskilvirkt og það taki of langan tíma frá hugmynd til framkvæmdar að byggja hús. Það er bara til komið vegna þess að flækjustigið hefur verið of mikið í kerfinu og þetta þekkjum við mörg hver sem höfum verið við borðið í sveitarstjórnarmálum. Þarna kemur líka inn að fá aukið jafnvægi í umhverfið, þ.e. að auka gæði íbúða, sem skiptir gríðarlega miklu máli. Til viðbótar þessu, sem helst í hendur við almenna íbúðakerfið, er að bæta húsnæðisöryggi í landinu, sérstaklega þeirra sem höllum fæti standa og er nauðsynlegt að styðja við og ýta undir. Til að ná þessum markmiðum hefur hæstv. innviðaráðherra gert samninga við sveitarfélög um uppbyggingu, svokallaða rammasamninga, en markmiðið með þeim samningum er auðvitað að fá þessa sameiginlegu sýn og einhverja langtímaáætlun um uppbyggingu íbúðarhúsnæðis hjá sveitarfélögunum. Þegar ég segi langtímasýn er markmiðið og sýnin, sem nær til ársins 2032 og er tíu ára áætlun, að horft sé til þess að tryggja nægilegt framboð lóða og að byggt sé í takt við þörf á hverjum tíma. Það er augljóst að þetta tvennt, framboð lóða og skilvirkni í uppbyggingu og langtímasýnin sem birtist í þessum rammasamningum, verður að raungerast svo að markmiðin um uppbyggingu 35.000 íbúða og jafnvel fleiri verði að veruleika innan þess tímaramma sem ráðherra og stjórnvöld eru að vinna með. Þegar ég segi stjórnvöld er ég bæði að tala um ríkisvaldið og sveitarfélögin sjálf sem eru fullir þátttakendur í þessari vinnu.

Heildarpakkinn í þessum rammasamningum er að byggja 35.000 íbúðir þar sem gert er ráð fyrir að 35% verði hagkvæmar, almennar íbúðir og hlutdeildarlánsíbúðir, það eru 12.250 íbúðir í því kerfi, og að 5% verði félagslegar, þ.e. 1.750. Þau markmið sem sveitarfélögin hafa verið að vinna með í sínum samningum við framkvæmdaraðila er að tryggja þessa félagslegu blöndun þegar kemur að uppbyggingu. Þetta er auðvitað algjör forsenda þess að við náum að komast úr því ástandi sem við erum í þessa dagana. Hér má alveg geta þess og taka það fram að við erum með þessu að byggja nýtt húsnæðiskerfi, þ.e. almenna íbúðakerfið. Ég held ég fari rétt með þessar tölur en ég held að það séu 65 milljarðar sem eru farnir í almenna íbúðakerfið allt frá árinu 2016 þegar það var sett á fót. Það eru 39 milljarðar frá ríkinu og 26 milljarðar frá sveitarfélögum. Þetta eru engar smáupphæðir, virðulegur forseti, og háar tölur. Ég dreg það sérstaklega fram vegna þess að það hefur oft verið látið eins og ekkert hafi verið gert í þessum málum. Það er auðvitað alrangt eins og þessar tölur sýna, ekki bara tölurnar heldur verkin.

Nú er staðan hins vegar sú að okkur fjölgar um 1.000 á mánuði, 12.000 á síðasta ári. Það gefur augaleið að það þarf að hraða uppbyggingunni og byggja í takt við þessa þörf og þessa miklu fjölgun. Annars er hætt við því að við lendum í þeirri stöðu sem við þekkjum orðið of vel hér á landi, þ.e. að það verði umframeftirspurn á markaði sem leiði til hás verðs og ýti og kyndi undir verðbólgu hér á landi. Það má bara ekki undir nokkrum kringumstæðum raungerast aftur. Það er mikilvægt, virðulegur forseti, að hér taki allir höndum saman í þessu verkefni og verði sammála um að byggja meira og liðka fyrir aukinni uppbyggingu. Það gerist bara með góðu samstarfi og samtali á milli ríkis og sveitarfélaga.

Ég talaði um fjölgun. Árið 2022 fjölgaði íbúum á þessu landi okkar um 3% og útlit er fyrir að fólksfjölgun á næsta ári verði með svipuðu móti, eða um 3%. Þetta er meiri fjölgun en allar okkar áætlanir og áætlanir sveitarfélaganna, sameiginlega jafnvel, gerðu ráð fyrir. Ég bæði heyri og skil sveitarfélögin hér á höfuðborgarsvæðinu í mínu kjördæmi, Suðvesturkjördæmi, með þeim hætti að það sé ríkur vilji sveitarfélaga — af því að því hefur oft verið fleygt fram að það þurfi fleiri sveitarfélög að taka þátt í að gera rammasamning við ríkið heldur en bara Reykjavíkurborg og nú Vík í Mýrdal — að taka þátt í þessu brýna verkefni. En til þess þarf auðvitað lóðir. Byggingarland þarf að vera til, ekki bara eintómir þéttingarreitir. Við vitum það alveg og þekkjum að á þeim stöðum eru oft stór atvinnusvæði, blómleg atvinnusvæði sem iða af lífi í dag. Við verðum að bera gæfu til þess að tryggja góða blöndu af lóðum. Þá er ég undir engum kringumstæðum að segja að við eigum að hverfa frá þéttingu byggðar en það þarf að vera skynsamleg blanda í þessu. Tryggt framboð og öryggi á húsnæðismarkaði er nefnilega mikið hagsmunamál í íslensku samfélagi. Langtímaskortur, vegna þess að skortur á íbúðamarkaði er ekki nýtilkominn, hefur valdið því að leiguverð, sem hefur þó hækkað minna, og fasteignaverð hefur hækkað mikið. Ég ítreka að það er bara ein leið sem getur komið í veg fyrir að fasteignaverð og leiguverð haldi áfram að hækka með jafn óeðlilega miklum hætti og verið hefur. Sú leið er einfaldlega aukið framboð á húsnæði. Það er engin önnur leið til þess. Þá komum við að markmiðum innviðaráðherra um aukna húsnæðisuppbyggingu og þeim aðgerðum sem gripið hefur verið til. Svo ég ítreki það er það mikilvægt innlegg í þá vegferð að tryggja hér nægilegt framboð á húsnæði. Hins vegar er annað sem spilar þarna inn í sem er að húsnæðismarkaðurinn hefur fundið verulega fyrir aðgerðum Seðlabankans þar sem kaupendum hefur verið gert erfiðara um vik að komast inn á markaðinn og fjármögnun nýframkvæmda er orðin dýrari. Það er einfaldlega til komið vegna þess að vextir eru háir sem þýðir að fjármagn er orðið dýrara. Þegar ég segi að kaupendum hafi verið gert erfiðara um vik að komast inn á markaðinn þá er það vegna þess að greiðslumat og veðsetningarhlutfall hefur verið hækkað með hertum lánþegaskilyrðum Seðlabankans. Það er algjörlega þvert á það sem við þurfum nú því að þegar allt er tekið saman hefur það letjandi áhrif á framkvæmdaraðila til að halda áfram að byggja íbúðir.

Ég leyfi mér að nefna eitt ótengt, af því að við höfum verið að ræða Covid og þær aðgerðir sem ráðist var í á þeim tíma. Í heimsfaraldrinum var samþykkt að veita sveitarfélögum heimild til að víkja frá fjármálareglum sveitarstjórnarlaga þar sem markmiðið var að tryggja sveitarfélögum aukið svigrúm til að ráðast í auknar fjárfestingar og mæta aðsteðjandi vanda í rekstri vegna þeirra aðstæðna sem faraldrinum fylgdi. Að mínu mati má vel horfa á sambærilega aðgerð þegar kemur að skynsamlegu og tímabundnu fráviki frá svæðisskipulagi höfuðborgarsvæðisins, enda hefur fólksfjölgunin á þessu svæði verið langt umfram allar spár frá þeim tíma þegar vaxtarmörk fyrir höfuðborgarsvæðið voru ákvörðuð í kringum árið 2014/2015. Ég tel að slík endurskoðun myndi tryggja þessa mikilvægu blöndu lóða á nýbyggingarsvæðum í bland við nauðsynlega þéttingu byggðar og verða til þess að markmið um aukna uppbyggingu húsnæðis muni raungerast um allt land. Ég legg hér og hef lagt í þessari ræðu minni áherslu á höfuðborgarsvæðið en auðvitað eru fleiri sveitarfélög og landsvæði með land til að byggja upp. Það verður að taka það með inn í myndina og ég legg hér allt landið undir. En við vitum að hér er auðvitað fjölmennið, hér búa flestir og þannig mun það vera áfram. Því þarf að horfa sérstaklega til aðgerða á höfuðborgarsvæðinu.

Ef við förum rétt í lokin aðeins yfir efnahagsforsendur frumvarpsins sem byggjast á spá frá Hagstofu Íslands þá gerir hún ráð fyrir að á næsta ári muni hagkerfið leita jafnvægis með hóflegum hagvexti og lækkandi verðbólgu. Á þessu ári hefur auðvitað verið verulegur hagvöxtur og sérstaklega á fyrri hluta ársins. Í forsendum frumvarpsins er gert ráð fyrir að verðbólgan fari niður í 4,9% og hagvöxtur verði um 2,6%. Sé horft til ársins í ár er útlit fyrir, þrátt fyrir að árið sé ekki alveg á enda, að verðbólgan verði að meðaltali um 8,7% og vaxtastig er auðvitað of hátt. Verðbólgan hefur áhrif á samfélagið allt og fólk og fyrirtæki finna fyrir hækkandi vöxtum sem reynist mörgum vera, eins og farið hefur verið yfir í fyrri ræðum, þungur baggi að bera um þessar mundir. Það er skylda okkar sem hér sitjum að horfa á og greina stöðuna með reglulegum hætti og taka utan um þá hópa sem verða hvað verst úti. Það liggur fyrir að stór hluti lána er á föstum vöxtum sem munu losna á komandi ársfjórðungum. Það getur breytt stöðunni mjög hratt til hins verra ef ekkert er að gert og því er mikilvægt fyrir okkur öll að vera með augun á boltanum í þessu, ef svo má segja, og greina hlutina og geta brugðist við þegar við á. Þar leyfi ég mér að nefna að ég tel það vel koma til greina að fara í sértækar aðgerðir fyrir þá hópa sem verða hvað verst úti í þessu með ábyrgum og öruggum hætti. En stjórn efnahagsmála og peningamála verður mikilvægasta verkefni stjórnmálanna og samfélagsins alls á næstu mánuðum og við á þingi og aðrir munum þurfa að vera með þessi mál í fanginu, fjárlaganefnd og efnahags- og viðskiptanefnd sérstaklega, með það að markmiði að ná tökum á verðbólgunni og ná vöxtum niður. Það er mjög brýnt. Hér hefur verið talað um hlutlaus fjárlög en ég vil segja að þau séu tiltölulega ábyrg. Við náum niður verðbólgu með ábyrgum rekstri og aðhaldi í ríkisfjármálum um leið og við tökum utan um þá hópa sem þurfa á aðstoð að halda, þessa viðkvæmu hópa í samfélaginu. Þá þarf auðvitað að verja alveg sérstaklega fyrir áhrifum verðbólgu með aðgerðum.

Kjarasamningar spila þarna inn í en þeir eru margir að losna um áramótin og þar er allra hagur að vel takist til. Höfuðmarkmiðið á að vera og hlýtur að vera að lenda farsælum langtímakjarasamningum sem styðja við allt þetta verkefni að ná niður verðbólgu og vöxtum, sem er að mínu mati og að allra mati, frú forseti, óumdeilt mesta kjarabót heimila og fyrirtækja í landinu, að lækka verðbólgu og vexti. Enn sem komið er er staðan nokkuð góð á vinnumarkaði. Atvinnuleysi er lágt og nýjum atvinnutækifærum fjölgar stöðugt í fjölbreyttara atvinnulífi um land allt. Þó svo að staðan sé sú að stjórnvöld eigi ekki formlega aðkomu að kjarasamningsgerðinni er ljóst að aðilar vinnumarkaðarins munu kalla eftir því að stjórnvöld liðki fyrir samningsgerð. Þar er líklegt að háværust verði krafan um frekari úrræði til að stuðla að auknu húsnæðisöryggi og að barnafjölskyldur og þeir sem lakast standa verði sérstaklega varin eins og ég hef farið yfir. Ég geri ráð fyrir því og veit að stjórnvöld munu átta sig á þessu mikilvæga hlutverki sínu og stíga inn með aðgerðir og hafa nú þegar gert það á húsnæðismarkaði, eins og ég hef áður nefnt, þegar kemur að uppbyggingu almennra íbúða með hlutdeildarlánum sem hafa gefið góða raun.

Ég ætla að fara að enda þetta, frú forseti, en leyfi mér að nefna mjög jákvæðar aðgerðir þegar kemur að löggæslu og Landhelgisgæslunni, að þær aðhaldskröfur sem þar voru hafi verið felldar niður og að möguleiki sé á einhverjum frekari aðgerðum hvað það varðar, vegna þess að það er mikilvægt að rekstrargrundvöllur þessara stofnana verði varinn og hann tryggður til framtíðar.

Ég held að þetta sé það helsta en ég tel líka brýnt á næstu mánuðum að farið sé inn á þessa þætti sem hafa verið til umræðu vegna þess að hér eru auðvitað tvö stjórnsýslustig, ríkið og sveitarfélög. Við þurfum einhvern veginn að treysta tekjustofna sveitarfélaganna. Við sem sitjum á þingi erum að mestu með umgjörðina, lagaumgjörðina og regluverkið, á meðan sveitarfélögin sinna þessari þjónustu sem þeim er falin lögum samkvæmt en líka oft þjónustu sem þeim ber engin lagaleg skylda til að veita en er samt sem áður mikilvæg.

Svo hefur það auðvitað gerst, eins og við höfum áður rætt og þekkjum öll, að mjög stórir málaflokkar hafa verið færðir yfir. Ég leyfi mér að nefna málefni grunnskólanna og málaflokk fatlaðs fólks. Komið hefur á daginn að þegar þjónustan færist nær fólkinu, sem er nær kjörnum fulltrúum í sinni heimabyggð, þá eykst hún auðvitað. Hún er nær fólkinu og verður þar af leiðandi dýrari. Við þurfum að lenda þessum málum svo að sveitarfélögin geti sinnt því sem við viljum að þau sinni, sem er fyrst og fremst að veita íbúum í sinni heimabyggð góða og nauðsynlega þjónustu. Ég leyfi mér sérstaklega í lokin að nefna málefni fatlaðs fólks sem við eigum hreinlega að bera gæfu til að sinna og vera ekki í stöðugum deilum um það hver eigi að borga og jafnvel ganga svo langt að láta í veðri vaka að fatlað fólk sé byrði á sveitarfélögunum.

###

Frú forseti. Ég þakka hv. þingmanni fyrir svörin og það er alveg rétt að við þyrftum kannski meira en eina mínútu til að fullræða þetta, en ég þakka aftur fyrir. Mig langar þá að koma á öðru og það er almenna íbúðakerfið og stofnfjárframlögin sem eru að hækka, framlög til húsnæðismála eru að hækka um 4,9 milljarða á milli ára sem að mínu mati endurspeglar áherslu stjórnvalda á að ná jafnvægi á húsnæðismarkaði. Ég sé að í tillögum þingmannsins er nefnt að halda inni þessari ívilnun vegna virðisaukaskatts á vinnu, sem mér finnst ekkert svo vitlaus hugmynd. En það er líka annað sem skiptir þarna máli af því að ég hef tekið eftir því úti í samfélaginu að framkvæmdaviljinn er mikill, bæði hjá þeim sem eru að byggja þessar íbúðir og íbúðir á hinum almenna markaði. Þá má sjá þegar við lítum yfir til að mynda áætlun Reykjavíkurborgar að þar erum við með íbúðir sem eru í skipulagsferli eða eru áætlaðar 2027 og 2028 og þá kemur að lóðaframboði. Ég hefði áhuga á að vita hvaða sýn þingmaðurinn hefur varðandi það að við getum fjölgað hér lóðum og haldið áfram að byggja upp í almenna íbúðakerfinu.

###

Frú forseti. Ég þakka hv. þm. Kristrúnu Frostadóttur fyrir sína ræðu. Tíminn er naumur þannig að það er erfitt að fara á dýptina eins og ég hef áður sagt. Mér þótti áhugavert þegar þingmaðurinn nefndi hérna sveitarfélögin og þar er það þá aðallega tvennt: Verk- og tekjuskipting sveitarfélaganna og hvaða skoðun þingmaðurinn hefur á því; og annað sem ég held að muni skipta máli í komandi kjarasamningum sem eru gjaldskrárhækkanir sveitarfélaga og hvaða skoðun þingmaðurinn hefur á því. Hvaða sýn tekur hún á það hvernig sveitarfélögin eiga að snúa sér í þeirri baráttu allri saman? Ég hefði áhuga á að heyra frá þingmanninum um þessa verk- og tekjuskiptingu. Það hafa auðvitað farið verkefni á milli eins og við þekkjum, grunnskólinn, málefni fatlaðs fólks o.s.frv. Hvar sér þingmaðurinn fyrir sér að hægt sé að ná í auknar tekjur eða bæta við tekjustofnum? Eða er þingmaðurinn á þeirri skoðun að það eigi einhver verkefni að fara til baka og þá hvaða verkefni?

###

Frú forseti. Ég þakka hv. þingmanni fyrir svarið. Ég held að það sé nú eitthvað verið að rugla saman hugtökum vegna þess að það er alveg ljóst að framlög til húsnæðismála eru að hækka um 4,9 milljarða á milli ára sem endurspeglar stefnu stjórnvalda um að koma á jafnvægi á húsnæðismarkaði. En mig langaði aðeins að forvitnast til viðbótar vegna þess að ég sakna þess aðeins í öllum þessum breytingartillögum frá Flokki fólksins að það séu engar tillögur um það hvernig við getum byggt upp meira. Ég er alveg sammála þingmanninum um að það sem er kannski okkar mesta áskorun á næstu mánuðum er einmitt að tryggja meira framboð á húsnæði og byggja meira vegna þess að við getum lent í ógöngum ef það verður ekki gert. Það getur valdið okkur erfiðleikum við að ná tökum á verðbólgunni á næstu mánuðum og árum. Mig langar að forvitnast um hvaða leiðir þingmaðurinn sér fyrir sér í því, hvernig við getum byggt meira, af því að við erum ekki bara að tala um almenna kerfið heldur erum við líka að tala um húsnæði fyrir hið venjulega millitekjufólk.

###

Frú forseti. Ég þakka hv. þingmanni fyrir sína ræðu þar sem hann kom víða við. Það er kannski erfitt í þessu stutta andsvari og á þessum stutta tíma sem við höfum að fara eitthvað á dýptina. En af því að hv. þingmaður fór aðeins inn á húsnæðismarkaðinn þá ætla ég að eyða mínum tíma í það. Þingmaðurinn talaði um niðurskurð til húsnæðismála. Nú eru rammasett útgjöld að hækka um 37,2 milljarða að raungildi milli ára og þar muna framlög til húsnæðismála hvað mestu, sem eru að hækka um 4,9 milljarða og endurspegla áherslu stjórnvalda á að stefna að auknu jafnvægi á húsnæðismarkaði. Mig langar að forvitnast hjá hv. þingmanni hvað það er sem hann á við þegar hann orðar hlutina með þessum hætti.

###

Algjörlega.Frú forseti. Ég þakka aftur hv. þingmanni fyrir andsvarið. Ég held bara að við séum á sömu línu.  Svo að ég skýri orð mín frekar út þá átti ég við að mér þykir það ekki boðleg orðræða þegar fatlað fólk er notað í einhverjum samningaviðræðum á milli ríkis og sveitarfélaga. Við eigum frekar að hafa rænu á því og bera gæfu til að setjast niður og ræða okkur niður á einhverja niðurstöðu og fullfjármagna þennan málaflokk. Þar erum við hv. þm. Logi Einarsson algerlega sammála að ég tel. Þetta er verkefnið. Það sem ég átti við í ræðu minni áðan var að mér hefur fundist borgarstjóri og fleiri sveitarstjórar í nágrannasveitarfélögunum tala með þeim hætti og nýta fatlað fólk í einhverjum samningaviðræðum til að tryggja málaflokknum meira fjármagn. Ég held að það viti allir sem þekkja til, og hv. þingmaður vísaði til veru sinnar á Akureyri og ég sjálfur var sveitarstjórnarfulltrúi í meiri hluta í Hafnarfirði, að þessi málaflokkur er undirfjármagnaður. Við sitjum hér á þingi og við þurfum að setjast niður og leita leiða, það er verkefnið, en ekki nota fatlað fólk í einhverjum sýndarsamningaviðræðum milli ríkis og sveitarfélaga.

###

Frú forseti. Ég þakka hv. þm. Loga Einarssyni fyrir andsvarið og ég held að við séum nú að mjög mörgu leyti sammála um mikilvægi þessa málaflokks og að fatlað fólk fái þá þjónustu sem við viljum öll veita. En ég sé að það hefur hitt á viðkvæma taug þegar ég nefndi höfuðborgina, sem Samfylkingin hefur stýrt í mörg mörg ár. Ég bara hvet þingmanninn til þess að rýna í fyrirsagnir um það sem borgarstjóri hefur látið hafa eftir sér í þessari umræðu. Þar hefur beinlínis verið sagt, og ég segi það bara að það má túlka orð hans, og það hafa fleiri gert en ég, með þeim hætti að málaflokkur fatlaðs fólks sé ástæðan fyrir hallarekstri borgarinnar. Ég segi bara: Framsetningin á þessu skiptir öllu máli vegna þess að við erum sammála um það, og ég sagði það í ræðu minni, að við þurfum að bera gæfu til þess að tryggja fjármögnun í þessum mikilvæga málaflokki svo að þetta fólk, fatlað fólk, fái þá þjónustu sem við viljum veita því.

###

Frú forseti. Ég vil byrja á því að þakka hv. þm. Höllu Signýju Kristjánsdóttur fyrir ræðuna og ítarlega yfirferð yfir nefndarálit umhverfis- og samgöngunefndar um þessa þingsályktunartillögu um áætlun í málefnum sveitarfélaga og aðgerðaáætlun sem henni fylgir. Ég held að hér sé um mjög góða og þarfa tillögu að ræða sem hefur það markmið að styrkja sveitarfélögin um allt land og byggðarlögin. Það er auðvitað margt í þessu, bæði í tillögunni sjálfri og aðgerðaáætluninni, sem tekur á þeim áskorunum sem við höfum staðið frammi fyrir og sveitarfélögin hafa staðið frammi fyrir á síðustu árum. Ég held að þetta allt saman geti styrkt það og gert sveitarfélögin sjálfbærari og sjálfstæðari í sínum verkefnum og störfum. Þetta held ég að sé það sem við þurfum og viljum vegna þess að við erum hér á landi með tvö stjórnsýslustig sem eru ríki og sveitarfélög og mér finnst oft, ég bara kannast ágætlega við það sem fyrrum sveitarstjórnarmaður, að upplifun margra sveitarstjórnarmanna sé eins og það sé eitthvert stjórnsýslustig, ríkisstigið þá, sem sé æðra sveitarstjórnarstiginu. Við verðum að bera gæfu til þess að bæta úr þessum samskiptum. Maður hefur oft sagt það að við sem sitjum á Alþingi og framkvæmdarvaldið erum auðvitað með þennan ramma, lagaumgjörðina og regluverkið í kringum starfssemi sveitarfélaga á meðan sveitarfélögin og fulltrúarnir þar eru með nærþjónustuna, þjónustu við íbúanna, og sjáum til þess að þau séu að gera það sem þeim ber skylda til að gera, sem er auðvitað að sinna ákveðnum málaflokkum. Við getum nefnt grunnskólana, þjónustu við fatlað fólk o.s.frv. Sveitarfélögum hafa á síðustu árum verið færð æ fleiri verkefni í hendurnar sem hefur verið áskorun, það verður að segjast alveg eins og er, fyrir sveitarfélögin að takast á hendur. Að mínu mati hafa þau gert vel að mörgu leyti en þessu hafa fylgt svona stækkunarverkir, ef svo má að orði komast. Það er ágætlega tekið á því í þessu skjali að úr því skuli bæta, þ.e. varðandi tekjupósta sveitarfélaga, og það er kannski það sem ég ætla að stoppa hvað mest við og svo auðvitað þjónustan við fatlað fólk.

Ég held að markmiðið sé alveg skýrt hér, þ.e. að styrkja sveitarfélögin en við verðum líka að átta okkur á því að þau eru misjöfn, jafn misjöfn og þau eru mörg. Þau eru mörg í dag. Kannski myndu einhverjir segja of mörg og það séu tækifæri til frekari sameininga. Ég held að það sé svo sannarlega þannig. En við verðum að taka tillit til þess alls. Ég held að það sé mikilvægt að staldra við því þegar við erum að fjölga verkefnum hjá sveitarfélögunum þá held ég að það sé ekki alltaf tekið nægilegt tillit til þess að það kostar fjármagn og ég held að flestir kannist við það að þegar verkefni færast yfir til sveitarfélaga, líkt og gerðist með grunnskólann og fatlað fólk, þá eykst þessi nærþjónusta, nálægðin við bæði starfsmenn viðkomandi sveitarfélaga og kjörinna fulltrúa er meiri sem þýðir það að kostnaðurinn á það til að verða meiri og það fjármagn hefur ekki alltaf fylgt. Ég held að flestir ef ekki allir séu sammála um að það var mikið gæfuspor árið 2011 þegar þjónusta við fatlað fólk var færð yfir til sveitarfélaga þrátt fyrir þá umræðu sem hefur átt sér stað, og sérstaklega á síðustu mánuðum og árum hefur sú umræða orðið háværari, um vanfjármögnun í þeim málaflokki. Ég held að það sé alveg rétt og það er verkefni okkar hér í samvinnu og samstarfi við sveitarfélögin í landinu að bregðast við því og gera þeim kleift að þjónusta fólkið eins vel og við viljum öll gera.

Ég held að það væri óheillaskref að fara aftur til baka eins og einhverjir hafa rætt um, að þjónusta við fatlað fólk fari aftur til ríkisvaldsins. Ég held að það væri ekki skynsamlegt og ég veit það bara, þekki það ágætlega sjálfur, að við viljum þjónusta fatlað fólk vel, eigum að þjónusta það vel, okkur ber skylda til að veita þá þjónustu sem fatlað fólk á rétt á og ég held að þjónustan yrði án andlits, ef svo má segja, ef hún færi aftur til ríkisins, það myndi auka á fjarlægðina og gera fötluðu fólki og þeim sem næst þeim standa erfiðara um vik að fá það sem þau eiga rétt á. Ég held að við eigum að nálgast þessa umræðu með skynsamlegum hætti og þannig að þessi málaflokkur sé fullfjármagnaður. Við skulum halda umræðunni á þeim stað. Mér hefur, svo það sé sagt hér úr þessum ræðustól, ekki líkað það hvernig ákveðnir sveitarstjórar, borgarstjórar, hafa talað í þessum málum vegna þess að það hefur verið látið í veðri vaka að fatlað fólk sé einhver byrði á þessu samfélagi, það sé ástæðan fyrir því að ákveðin borg, ég nefni nú höfuðborgina, Reykjavíkurborg, sé illa rekin og það megi skella skuldinni á fatlað fólk og þann málaflokk. Ég held að við eigum ekki að vera með umræðuna á þeim stað vegna þess að við getum rétt ímyndað okkur að vera í þeim sporum að þurfa að þiggja þjónustu sem við eigum rétt á, sem vissulega kostar fjármuni, og fá það svo í andlitið að þetta fólk sé ástæða þess að hér séu sveitarfélögin rekin með miklu tapi. Ég held að menn þurfi að líta sér nær og taka til á öðrum stöðum áður en umræðan fer á þennan stað.

Svona rétt í lokin þá finnst mér það skipta mjög miklu máli og ég er mjög ánægður að sjá hvað það er afdráttarlaust orðað hér að tekjustofnar skuli endurskoðaðir, hv. þm. Halla Signý Kristjánsdóttir kom ágætlega inn á það, og fjölgun þeirra, hér var sérstaklega nefnd hlutdeild í fjármagnstekjuskatti, gistináttagjaldi o.s.frv. Ég held að það mætti horfa líka á virðisaukaskattinn í einhvers konar útfærslu. Það þyrfti auðvitað að huga vel að því með hvaða hætti það væri gert. En við þekkjum það auðvitað og vitum að tekjustofnar sveitarfélaga eru ekki nægilega margir. Það eru fasteignagjöldin, útsvarið og ýmiss konar þjónustutekjur sem sveitarfélögin hafa. En það er allt og sumt. Þessum tekjupóstum verður auðvitað að fjölga og ég er ánægður að sjá að hér eigi að taka til hendinni hvað þetta allt saman varðar. Þetta skiptir allt máli.

Ég ætla að ljúka þessu á þeim nótum, en ég hnaut um eitt í nefndarálitinu sem varðaði aðgengi íbúa að þjónustu. Þá vil ég nefna að hæstv. innviðaráðherra setti á sínum tíma 2018, 2019, á fót svokallað þjónustukort þar sem átti einmitt að kortleggja alla þá þjónustu sem er veitt á landinu og er nálægt sveitarfélögunum og ég held að markmiðið hafi verið að öll grunnþjónusta væri ekki í meiri fjarlægð en 5 kílómetra frá tilteknu byggðarlagi. Ég hef sagt það hér undir öðru máli að þetta sé eitthvað sem mætti nýta betur og gera meira úr. — Ég hef lokið máli mínu, frú forseti.

###

Herra forseti. Ég vil byrja á því að þakka hæstv. innviðaráðherra fyrir sína framsögu. Eins og komið hefur fram í umræðunni er hér um efnismikið plagg að ræða og margt mjög gott sem þarna er að finna, er bara nokkuð ánægður með þetta svona við fyrstu yfirferð. Mér dettur nú í hug til að byrja með í nútíð þetta þjónustukort sem hæstv. innviðaráðherra setti á fót á sínum tíma í góðu samstarfi við önnur ráðuneyti sem var góð hugmynd en hefur kannski því miður ekki virkað eins og menn sáu fyrir sér á sínum tíma en er vel hægt að þróa áfram. Ég held að það megi vel taka þetta áfram. Ég sé einmitt fyrir mér eins og hv. þm. Bryndís Haraldsdóttir nefndi áðan að það verði til heildrænt kort yfir þetta allt saman þar sem við sjáum betur hvernig við ætlum að þróa landið okkar með tilliti til orkunýtingar, vindorku og annars konar nýtingar á þeim sviðum, með tilliti til samgöngumála, hvernig við ætlum að þróa miðhálendið okkar. Það er ágætlega tekið á þessu öllu saman í þessu skjali og ég ætla bara hrósa hæstv. ráðherra fyrir það.

En svo er annað í þessu. Maður kannast við margt sem má finna í skjalinu, sums staðar svolítið opið orðalag, og við sem höfum starfað á sveitarstjórnarstiginu þekkjum auðvitað margar áskoranir sem þarna koma fram. Ég ætla að leyfa mér að taka á nokkrum þáttum, kannski má segja yfirborðskennt en ég ætla að fara aðeins í markmiðin og svo aðeins í aðgerðaáætlunina og þá sérstaklega ætla ég að snerta á þessum markmiðum sem tengjast skipulagsmálum og varða innviðauppbyggingu og uppbyggingu nýrra hverfa. Þarna er auðvitað margt sem við könnumst við og bara í ljósi þess sem hefur verið að gerast í samfélagi okkar á síðustu vikum og mánuðum, jarðhræringar á Reykjanesi og annars konar áskoranir eins og eldgos og annað þá er það eitthvað sem við þurfum kannski að fara að taka meira tillit til þegar við erum að skipuleggja okkar byggð og breytir kannski því hvernig við munum hugsa til framtíðar þegar kemur að þessum málum. Og það er ágætlega tekið á þessu í kaflanum um markmið um velsæld samfélags. Þessar áherslur eru að mörgu leyti mjög góðar. Ég hnýt sérstaklega um það, vegna þess að ég hef talað mikið um þær áskoranir sem við stöndum frammi fyrir í mínu kjördæmi, Suðvesturkjördæmi, hvernig okkur á að takast að byggja nægilega mikið magn íbúða á næstu mánuðum og árum til að bregðast við þessari miklu fólksfjölgun sem var ekki gert ráð fyrir á sínum tíma þegar svæðisskipulag höfuðborgarsvæðisins var samþykkt árið 2015. Í þessum kafla segir í áherslu B.2, 5. lið:

„Í skipulagi verði skýr skil milli þéttbýlis og dreifbýlis og vaxtarmörk þéttbýlisstaða skilgreind með það fyrir augum að efla viðkomandi þéttbýlisstað …“

Þetta held ég að sé eitthvað sem alltaf vakir fyrir þeim sem fara með völdin hverju sinni, að tryggja, eins og ráðherrann kom inn á í sinni framsögu, að þéttbýlisstaðir geti þróast með þeim hætti að þar verði góð þjónusta fyrir íbúa, þar geti þjónusta þrifist, öflug menning o.s.frv. Þetta er allt sem ég geri ráð fyrir og ég þekki það bara sjálfur að þetta er allt það sem við erum að horfa til þegar við erum í dag að skipuleggja ný svæði hjá okkur. Þarna er fleira sem er tekið inn, svo sem að tryggja öfluga grunnþjónustu og fjölbreytt atvinnutækifæri. Þetta eru setningar sem mér finnast bara sjálfsagðar, ef svo má segja, auðvitað fínt að hafa þetta inni í skjali eins og þessu, en ég get alveg tekið undir það að þegar það er búið að vinna hvítbók og grænbók og hvað þetta heitir nú allt saman þá hefði maður kannski viljað sjá aðeins dýpra á þessu tekið. Það kemur kannski bara fram í frekari vinnu.

En það er annað sem mig langar að snerta á sem við þekkjum og ég held að að mörg okkar kannast kannski við. Í áherslu B.5 segir, með leyfi forseta: „Skipulag stuðli að jöfnu aðgengi að orku um land allt og traustum veituinnviðum sem tryggja öryggi.“ Þar undir segir í 7. lið: „Skipulagsákvarðanir um fjarskiptamannvirki í þéttbýli geri kleift að byggja upp traust fjarskiptakerfi, en taki jafnframt tillit til umhverfisáhrifa.“ Ég held að þetta sé mjög mikilvægur punktur vegna þess að við þekkjum það bara, og ég ætla að leyfa mér að halda áfram með samhengið við uppbyggingaráform á nýjum svæðum og stöðum, að þetta kemur inn allt of seint. Það eru kannski bæði skipulagsyfirvöld tiltekinna sveitarfélaga eða fjarskiptafyrirtækin sem koma of seint með beiðnir inn í skipulagsvinnuna alla saman. Það er of seint gert ráð fyrir fjarskiptainnviðum í nýju deiliskipulagi. Þetta gerist oft þegar skipulag hefur fengið að þróast og er búið að ganga sinn feril allan, þá vaknar fólk oft upp við vondan draum, það hefur ekki gert ráð fyrir þessu, að það sé ekki nægilega gott samband, samband sem okkur þykir eðlilegt í dag. Og af því að hæstv. ráðherra er hér í salnum þá hefði ég kannski viljað sjá fjallað um þetta í aðgerðaáætlun með einhverjum hætti, þ.e. að fjarskiptamálin fengju þar bara sérstaka aðgerð, vegna þess að ég held að þetta sé allt alveg gríðarlega brýnt í okkar samfélagi um land. Við þekkjum það enn í dag að við erum með, hvað segir maður, dauða bletti víða um landið sem er auðvitað ekkert annað en öryggismál. Við þurfum stöðugt að reyna að koma í veg fyrir að þeim dauðu blettum sé að fjölga, við þurfum af öllum mætti að koma í veg fyrir slíkt.

Ég sé að það er vel gerð grein fyrir því að í skipulagi séu gerðar nauðsynlegar ráðstafanir til að stuðla að öryggi almennings gagnvart náttúruvá. Ég held að það séu allir meðvitaðir um það á þessu svæði hér á suðvesturhorninu og teygir sig auðvitað suður með sjó, þessi mál hafa áhrif á skipulag byggðar og uppbyggingu þjóðhagslega mikilvægra innviða. Þetta er allt eitthvað sem við þurfum  að opna augun enn betur fyrir og taka tillit til. Annað sem er hér inni og við höfum svo sem rætt áður er varðandi kolefnisfótspor í byggingargeiranum og hvernig við getum minnkað það kolefnisspor. Það er auðvitað hægt og ýmis sveitarfélög hafa verið að feta þann veg að setja inn hvata með afslætti á lóðaverði vegna þess að við erum enn þá á þeim stað að það er dýrara að byggja samkvæmt þessum umhverfisstöðlum heldur en að byggja samkvæmt þeim hefðbundnu aðferðum sem hafa verið hér við lýði í áratugi.

Aðgerðaáætlunin er annars mjög góð. Ég er heilt yfir mjög ánægður með að sjá metnaðinn sem ráðherra og ráðuneytið hefur lagt í þessa vinnu og sérstaklega þegar kemur að þessum tveimur eða þremur þáttum varðandi skipulagsmálin og uppbyggingu húsnæðis, áhersluna á uppbyggingu og viðhald á þjóðhagslega mikilvægum innviðum og svo er ég mjög ánægður að sjá hér að fjallað sé um vindorku í þessu skjali.

###

Frú forseti. Ég ætla nú bara að koma hérna upp og taka undir með þeim sem hafa talað á undan mér. Eins og ég hef áður sagt þá er erfitt að setja sig í þá stöðu að vera gert að yfirgefa heimili sitt. Þetta er griðastaður bæði einstaklinga og fjölskyldna og hugur okkar allra er auðvitað hjá Grindvíkingum og þeim sem hefur verið gert að yfirgefa húsakynni sín. Stjórnvöld hafa brugðist vel við þessari stöðu, bæði þegar kemur að launastuðningi og svo auðvitað húsnæðismálunum eins og við erum að ræða hér. Þau eru tvíþætt. Þau eru til skamms tíma, sem þetta kannski tekur aðeins á, og svo inn í lengri framtíð. Það voru ákveðnar aðgerðir kynntar hér fyrir helgi. Ég vil bara sérstaklega nefna það og taka undir það sem fram kom í máli hv. þm. Björns Leví Gunnarssonar og hv. þm. Guðbrands Einarssonar, að það er mikilvægt að nefndin taki þá málið til sín og ef það eru einhverjir sem falla á milli skips og bryggju í þessu, að það verði tekið á þeim málum af festu.

Mig langar rétt í lokin að hrósa hæstv. innviðaráðherra og ráðuneytinu fyrir að vinna hratt og vel í þessu máli enda málið mjög brýnt.

###

Klifri,Virðulegur forseti. Ég er foreldri fatlaðs barns og ég held ég geti fullyrt að það hefur ekkert kennt mér meira í lífinu heldur en að fá það hlutverk upp í hendurnar. Ég sagði það í viðtali sem tekið var við mig í sumar í blaði Sjálfsbjargar, landssambands hreyfihamlaðra, að það væru margvíslegar áskoranir sem biðu þeirra sem fengju þetta hlutverk í hendurnar. Það væri óskandi oft og tíðum að kerfið gripi aðstandendur eilítið betur, því að erum við öll tilbúin í þetta hlutverk? Nei. Þurfum við hjálp? Já, við þurfum oft aðstoð og leiðbeiningar um það hvernig við eigum að takast á við þetta nýja hlutverk í okkar lífi.

Ég ætla því að fagna sérstaklega, og ég hef rætt það á öðrum vígstöðvum, samningi sem undirritaður var í síðustu viku á milli mennta- og barnamálaráðuneytis og Landssamtakanna Þroskahjálpar um að setja á fót rafrænt upplýsingatorg fyrir foreldra fatlaðra barna, þar sem verða upplýsingar um alla þá þjónustu og þann stuðning sem stendur foreldrum fatlaðra barna til boða. Hér er um að ræða þriggja ára tilraunaverkefni — 18 milljónir yfir þriggja ára tímabil, um 6 milljónir á ári — og ég fagna þessu mjög og ég fagna því líka að þarna sé lögð sérstök áhersla á upplýsingar fyrir foreldra með fjölbreyttan tungumála- og menningarbakgrunn. Ég held að við hér á Alþingi hljótum að fagna verkefnum sem þessum.

###

Herra forseti. Ég vil byrja á því að þakka framsögumanni, hv. þm. Steinunni Þóru Árnadóttur, fyrir sína framsögu í þessu máli. Hv. þingmaður orðaði það með þeim hætti að þetta talar inn í okkar samtíma og ég er því alveg hjartanlega sammála. Þetta talar ekki bara inn í okkar samtíma heldur líka inn í mitt pólitíska hjarta. Mér finnst málið gott, ég verð bara að segja það, þó að ég sé ekki á því en get vel stutt það og mun alveg sjálfsagt gera það af heilum hug.

Greinargerðin með málinu er mjög góð. Það er vel farið yfir hvernig þessu er háttað annars staðar á Norðurlöndunum. Ég sé reyndar að það er misjafnt hvaða orð eru notuð, þ.e. gjaldfrjálsar eða ókeypis, og ég er nú hrifnari af því að það sé notað gjaldfrjálsar vegna þess að einhvers staðar koma fjármunirnir. Þetta kostar vissulega þótt markmiðið sé mjög gott. Ég man eftir því að í meistaranámi mínu var talað um að mestu mistök sem stjórnendur fyrirtækja gera er að spara í mötuneytum sínum vegna þess að það hefur þau áhrif að starfsfólk fer út úr fyrirtækjunum til að ná sér í mat. Það tekur tíma. Fólk er óánægt og fer að tala um þetta í störfum sínum. Það má vel yfirfæra þetta, eins og er reyndar ágætlega farið yfir í greinargerðinni, yfir í hvaða áhrif það hefur á börnin okkar og ungmenni að fá staðgóðan hádegisverð eða máltíð og hvaða áhrif það hefur á allan skóladaginn og líf og heilsu barna. Ég held að þetta sé eitthvað sem þurfi að skoða og styð heils hugar þessa vinnu.

Hér eru tiltekin nokkur sveitarfélög þar sem þetta er við lýði, sem er bara gott og hið besta mál, og ég man nú eftir því að í fyrsta skipti sem ég bauð mig fram í sveitarstjórn eða bæjarstjórn Hafnarfjarðar þá var þetta eitt af þeim málum sem við settum efst á okkar stefnuskrá og við héldum því bæði árið 2014 og 2018 þegar við loks komumst inn í bæjarstjórn í Hafnarfirði og fórum þar í meiri hluta. Þá var þetta auðvitað eitt af þeim málum sem við reyndum að semja um og þar kom að þessum málamiðlunum sem þarf oft að gera og við þekkjum ágætlega héðan líka. Þá var farin sú leið að fara sömu leið og með leikskólagjöldin, það var innleiddur systkinaafsláttur. Mér fannst það nú vera nokkuð stórt skref. Þá var aldrei greitt fyrir meira en þrjú börn, það var fyrsta skrefið, fullur afsláttur. Svo aldrei greitt fyrir meira en tvö börn, held ég að ég muni rétt, og svo var tekið næsta skref á síðasta ári kjörtímabils þar sem var veittur 25% afsláttur fyrir annað barn þannig að hámarksgreiðsla í Hafnarfirði er 1,75 barn. Það er kannski rétt að nota þau orð að þetta eru lítil skref en þau skipta samt máli.

Ég man líka eftir því að það var farið í mikla vinnu við útboð á máltíðum í mínu góða sveitarfélagi og lögð mikil vinna í það og gaman að segja frá því, þó að maður fari aðeins út af veginum varðandi þetta mál, að ég held að Hafnarfjörður hafi verið fyrsta sveitarfélagið sem gerði kröfu um að það yrði verslað með íslensk matvæli, sem ég tel auðvitað skynsamlegt og allir ættu að sjálfsögðu að gera. En það var líka önnur nýbreytni í því sveitarfélagi og hún er sú að börnum og starfsfólki stendur til boða frí morgunhressing, hafragrautur í boði fyrir bæði nemendur og starfsfólk grunn- og leikskóla, ég held að leikskólarnir séu alveg örugglega þarna inni.

En hvað um það, mér finnst málið gott og ég styð það algjörlega að mennta- og barnamálaráðherra útfæri þessa vinnu. Ég sé það líka í greinargerðinni, varðandi umgjörðina annars staðar á Norðurlöndunum, að hún er auðvitað æðimisjöfn. Ef við tökum sérstaklega umgjörðina í Svíþjóð þá er það eitthvað sem þarf að ræða, umfangið í þessu. Við sjáum hvað þetta nær langt aftur, það er 1946 sem þessi umræða er tekin í Svíþjóð um að ríkið komi til móts við sveitarfélögin með einhvers konar ríkisstyrkjum til að sveitarfélögin geti innleitt hjá sér gjaldfrjálsar skólamáltíðir. Ég held að niðurstaðan úr þessari vinnu væri alltaf sú að ríkið þyrfti að vera með einhvers konar aðkomu að þessum málum til að þetta myndi hreinlega nást fram og að um þetta yrði að vera einhver samstaða á milli ríkis og sveitarfélaga.

Við sjáum það líka, eins og reyndar kemur fram, að hér er um að ræða jafnræðismál, og ég veit að það er tilgangur þeirra sem að þessu máli standa. Það er bara því miður þannig og ég held að við sem höfum starfað á vettvangi sveitarstjórna höfum heyrt af því frá starfsfólki og stjórnendum að það eru oft þung skref fyrir þá foreldra eða aðstandendur sem geta ekki greitt hádegisverð eða skólamáltíð fyrir sín börn að leita til félagsþjónustu eða velferðarsviðs sveitarfélaga og því miður ekki gert í öllum tilfellum sem verður svo til þess að tiltekið barn fær ekki þá næringu sem við viljum tryggja að öll börn fái. Bara það sjónarmið finnst mér skipta alveg gríðarlega miklu máli, út frá þessum jafnræðisvinkli, að við séum að ná að feta okkur á þá braut að öll börn — við tölum oft um jöfn tækifæri en að öll börn hafi líka jafnan aðgang að næringarríkum máltíðum og ég held að það skipti máli og muni skila sér.

Við erum alltaf að tala í öllum okkar málum um krónur og aura og fjármuni og ég er þess alveg fullviss að þetta muni skila sér með öðrum hætti til baka til samfélagsins með bættri líðan nemenda, bættri lýðheilsu og ég tala nú ekki um og leyfi mér að bæta því, bættum námsárangri nemenda. Ég held að þetta haldist svolítið í hendur. Ef krökkum og ungmennum líður vel þá skilar það sér inn í allt annað. Ég held að við sem hér sitjum á Alþingi og þau sem sitja í sveitarstjórnum eigum að huga svolítið að þessum þætti. Ef ég man rétt, ég ætla nú ekki að fara með neinar tölur, þegar við vorum að útfæra þetta í Hafnarfirði á sínum tíma, þá voru það upphæðirnar sem stóðu í mörgum en þegar á hólminn var komið og tölurnar birtust frá fjármálasviði sveitarfélagsins þá voru þetta nefnilega ekkert stórar upphæðir. Þetta eru tiltölulega litlar upphæðir sem við erum að tala um. En auðvitað eru þetta peningar, ég er ekki að halda öðru fram, en ég held að við séum að mikla það svolítið fyrir okkur hvað þetta kostar. Auðvitað er þetta breytilegt eftir sveitarfélögum. Útboð skólamáltíða á vegum sveitarfélaga eru auðvitað misjöfn, hvort sem verið er að versla við fyrirtæki sem sjá um þetta og dreifa um sveitarfélögin eða hvort tilteknir skólar, og það eru þá væntanlega oft í minni sveitarfélögum, eru með eldhús hjá sér þar sem máltíðirnar eru eldaðar frá grunni. Það þarf að skoða svolítið heildarmyndina og þess vegna fagna ég allri þessari vinnu.

Ég ætla bara að þakka flutningsmönnum og þeim sem eru hér á þessu blaði fyrir að koma með þetta fram. Líkt og ég sagði í upphafi þá mun ég styðja þetta mál af heilum hug vegna þess að þetta talar inn í mitt pólitíska hjarta og hefur verið mitt hjartans mál frá því að ég hóf störf í stjórnmálum.

###

Frú forseti. Ég vil byrja á að þakka hæstv. innviðaráðherra fyrir framsöguna. Við erum hér að ræða tillögu til þingsályktunar um húsnæðisstefnu fyrir árin 2024–2038 og svo aðgerðaáætlun fyrir árin 2024–2028. Ég tek undir það sem hér hefur verið sagt, að mínu mati er hér um að ræða mjög brýna stefnu. Þó svo að við mörg hver þykjumst vita hver hin eina rétta leið er í þessum efnum er mikilvægt samt sem áður að hafa stefnu fyrir framan okkur til lengri tíma þannig að við séum að ganga reglulega í takt þó að hér verði einhver breyting á ríkisstjórnum eða þingi.

Það er sérstaklega ánægjulegt, og ég vil bara hrósa hæstv. ráðherra fyrir það, að hér er í fyrsta skipti verið að leggja fram heildstæða stefnumótun í húsnæðismálum sem nær einmitt til lengri tíma og ég held að við þekkjum það vel sem höfum starfað á vettvangi sveitarstjórnarmála hversu mikilvægt það er að hafa eitthvert slíkt plagg til að vinna eftir. Ég ætla að fá að fara aðeins yfir það á eftir ef ég hef tíma til en það eru auðvitað í þessu plaggi sem fer svo til nefndar mjög mörg metnaðarfull markmið sem eiga að leiða til þess að við getum tryggt öllum þak yfir höfuðið og lækkað byggingarkostnað, þá sérstaklega auðvitað, eins og hefur verið tekið fram, á ákveðnum tegundum íbúða. Eins og ég skil þetta erum við að tala um þetta almenna íbúðakerfi sem er að byggjast upp og hefur gengið vel á síðustu árum, alveg frá 2016, og einnig varðandi þessar hagkvæmu íbúðir sem falla undir hlutdeildarlánin. Þarna á markmiðið að vera að tryggja að húsnæðiskostnaðurinn verði viðráðanlegur. Þetta má auðvitað gera með ýmsum hætti en hér held ég að það allra mikilvægasta í þessu öllu saman — af því að við þekkjum það alveg að frá upphafi frá hugmyndum og að byggðu húsnæði er ferillinn langur og hann er oft flókinn, það eru margir sem koma þar að — sé að ef vel á að takast til séu þessir ferlar skilvirkir og einfaldir og gerðir eins vel og mögulegt er.

Það skiptir einnig máli og er mjög mikilvægt, og er ágætlega ávarpað í húsnæðisstefnunni, hvernig við ætlum að bregðast við þeim stóraukna íbúafjölda og þeim áskorunum sem því fylgja til framtíðar. En það hefur einnig, ætla ég leyfa mér að segja, frú forseti, kannski komið eilítið í bakið á okkur. Þetta hefur auðvitað verið nánast fordæmalaus fjölgun hér á síðustu mánuðum inn í þetta ástand líka, þetta snúna efnahagsástand sem við okkur blasir og hefur blasað síðustu mánuði, sem hefur orðið til þess að kannski vandinn sem hefur að einhverju leyti verið til staðar er orðinn meiri en við sáum hér fyrir, öll, fyrir einhverjum mánuðum eða árum síðan.

Við verðum að bera gæfu til þess að bregðast við og ég held að þetta sé einmitt mjög gott innlegg í það. Rammasamningar sem hæstv. ráðherra gerði og er byrjaður að gera við sveitarfélögin eru mjög mikilvægt innlegg í það að úr verði bætt og við náum á einhverjum tímapunkti að fjölga hér íbúðum og koma í veg fyrir þennan skort sem er til staðar og blasir við okkur í nánustu framtíð.

Ofan á þetta kemur auðvitað að það eru letjandi aðstæður fyrir framkvæmdaraðila í dag. Fjármagn er dýrt og það er bara til komið vegna þess að vextir eru háir. Ofan á þetta bætast hert lánþegaskilyrði sem hafa gert ákveðnum hópi í samfélaginu mjög erfitt um vik að komast inn á markaðinn. Þegar þetta er allt tekið saman er auðvitað letjandi fyrir framkvæmdaraðila að fara inn og byggja íbúðir, sem er algjörlega þvert á það sem við þurfum. Það er verk að vinna en ég treysti engum betur í þetta verkefni en hæstv. ráðherra, sem hefur komið mjög mörgu í verk í tíð sinni sem ráðherra húsnæðismála, sem hann fékk í hendurnar haustið 2021.

En hér eru, svo að ég endurtaki aðeins, átta lykilviðfangsefni til þess að mæta einmitt þessum áskorunum sem við okkur blasa þar sem áherslan er auðvitað á stöðugleika á húsnæðismarkaði og það kemur svolítið ofan á það sem ég hef áður nefnt. Við þurfum að tryggja fjölbreytni. Þar koma rammasamningarnir mjög sterkir inn sem og boðað frumvarp sem hefur fengið þetta Carlsberg-ákvæði sem er heimildarákvæði fyrir sveitarfélög og ég met það sem svo að muni styrkja einmitt sveitarfélög í þessu verkefni, að geta verið í raunverulegu samtali við framkvæmdaraðila um að byggja ákveðnar tegundir íbúða og tryggja þessa félagslegu blöndun sem er mikilvæg í öllum samfélögum og öllum hverfum í raun og veru og einnig til að mæta þessum sérhæfðu lausnum á landsbyggðinni þar sem byggingarkostnaðurinn er enn þá víða hærri en markaðsverð.

Það er margt í þessu og ég vil nefna það, af því að hér eru líka mjög metnaðarfull markmið — og það er gaman að geta sagt reynslusögur þegar maður stendur hér í þessum ræðustól Alþingis — að ég vil sérstaklega fagna því sem hér kemur fram er varðar umhverfisvænar byggingar og leiðir til að tryggja þetta. En ég ætla að leyfa mér að segja að Hafnarfjörður held ég að hafi verið fyrst þeirra sveitarfélaga sem bjuggu til hvata fyrir framkvæmdaraðila til að byggja samkvæmt vottunum, samkvæmt Svaninum og BREEAM, og gaf afslátt í staðinn af lóðarverði til að mæta þeim aukna kostnaði sem fylgir því að sækja þessar vottanir. Það er því mjög ánægjulegt að sjá það hér inni í þessari stefnu þar sem sérstaklega er kveðið á um að það eigi að fara þessa leið líka fyrir þær íbúðir sem eru byggðar með opinberum stuðningi þar sem á móti kæmi þá einhvers konar stuðningur frá stjórnvöldum inn í slíka vinnu. Ég held að þetta sé mjög mikilvægt vegna þess að ég held að þetta sé bara gríðarstórt umhverfismál. Byggingariðnaðurinn er mjög stór í því öllu saman og það er mikilvægt að það séu einhvern veginn allir að dansa í takt í þessu.

Annað sem ég vil nefna hér eru auðvitað aðgengismálin, þ.e. algild hönnun og aðgengi fyrir öll, eins og það er orðað hér í stefnunni. Ég sé það bara á þeim texta sem hér er að það er ekkert verið að hörfa frá þessu þrátt fyrir að það sé ávarpað í stefnunni að það eigi að reyna að lækka byggingarkostnað. Ég held að þetta sé eitt þeirra atriða sem við megum aldrei gefa neinn afslátt af, algild hönnun, að í engum byggingum sé gefinn afsláttur af því að það sé aðgengi fyrir öll, eins og það er orðað hér. Það er sérstaklega mikilvægt og ég held að það sé mjög brýnt, af því ég veit það og þekki það bara sjálfur að það myndast oft þrýstingur, sérstaklega í ástandi eins og nú þar sem er dýrt að framkvæma og fjármagnið dýrt, um að fá afslátt af hinu og þessu og þetta hefur oft verið einn af þeim þáttum sem hafa komið upp í samtölum við þann sem hér stendur þegar hann starfaði í bæjarráði Hafnarfjarðar og bæjarstjórn og var í skipulagsmálunum þar.

Hér í fyrri ræðu kom hv. þm. Logi Einarsson og fjallaði um fjölgun rammasamninga. Ég held að það sé mjög brýnt og ég held að öll sveitarfélög sem ég hef rætt við séu öll af vilja gerð að koma og taka þátt í þessu en við endum einhvern veginn alltaf á sama stað: Það vantar lóðir. Hafnarfjarðarbær á til að mynda engan lóðir í dag nema þéttingarreiti þar sem er atvinnuhúsnæði til staðar. Það var því ánægjulegt, ég verð að segja það, frú forseti, að sjá það sem kom fram í samtölum eða spurningakönnun sem var send út á sveitarfélög en eitt af því sem þar kom fram var að það væri einmitt mikilvægt að taka upp svæðisskipulag höfuðborgarsvæðisins, og ég ítreka, án þess að því sé kollvarpað, til þess einmitt að tryggja að sveitarfélögin á höfuðborgarsvæðinu geti tekið þátt í gerð rammasamninga og tryggt húsnæði fyrir alla.

###

Virðulegur forseti. Ég held að það sé rétt að ræða hér stuttlega stöðuna sem uppi er í Grindavík. Sá sem hér stendur óskaði eftir því á sunnudaginn að bankastjórar viðskiptabankanna þriggja myndu mæta á fund efnahags- og viðskiptanefndar sem fyrst. Við þeirri beiðni var vel brugðist á öllum vígstöðvum, enda sjálfsögð í ljósi aðstæðna. Það er mikilvægt fyrir þingið að við fylgjumst vel með þeirri stöðu sem uppi er og þeirri stöðu sem við sem samfélag stöndum frammi fyrir á Reykjanesi og snertir auðvitað sérstaklega íbúa og fyrirtæki í Grindavík eins og er. Það er ómögulegt, alveg sama þótt maður sé allur af vilja gerður, að setja sig í spor þeirra einstaklinga og fyrirtækja og fjölskyldna sem hafa þurft að yfirgefa heimili sín, sem eru auðvitað griðastaður fólks. Þetta er alveg gríðarlegt rask á daglegu lífi ofan á alla þá óvissu sem til staðar er til framtíðar. Það þarf að halda lífinu gangandi; börn í skóla, leigja eða kaupa nýtt húsnæði, börn í tómstundum o.s.frv. Þetta þekkjum við auðvitað öll. Fundurinn fór fram í morgun og var að mínu mati nokkuð góður og upplýsandi. Það liggur fyrir að Grindvíkingum hefur verið boðið upp á greiðsluskjól í fyrstu viðbrögðum fjármálastofnana við stöðunni en ég held að það sé líka öllum ljóst að viðbrögð þeirra verði önnur og meiri. Við í efnahags- og viðskiptanefnd munum halda áfram að fylgjast með stöðunni og viðbrögðum fjármálafyrirtækja og gera það sem þarf til að tryggja að viðbrögðin verði í takt við þá stöðu sem uppi er á svæðinu.

Heyr, heyr.Virðulegur forseti. Í mínum huga, og að ég held allra, er þetta samfélagslegt verkefni þar sem allir þurfa að taka þátt og bregðast við með afgerandi hætti og þar á ég við ríki, fjármálastofnanir, lífeyrissjóði, tryggingafélög og aðra. Það er ekki bara spurning um að geta heldur líka að verða og að sýna samfélagslega ábyrgð í verki.

###

Frú forseti. Ég mun að öllum líkindum  endurtaka eitthvað sem kom fram í fyrri ræðu minni en verkefnið er það sama, að ná niður verðbólgu og koma á fyrirsjáanlegra vaxtaumhverfi sem er okkar mikilvægasta verkefni í náinni framtíð. Þetta gerum við auðvitað fyrst og fremst með ábyrgum rekstri og aðhaldi í ríkisfjármálum um leið og við verjum í þessu ástandi þá hópa sem verða fyrir áhrifum verðbólgunnar. Kjarasamningar á vinnumarkaði losna nú um áramótin og þar er allra hagur að vel takist til. Við búum sem betur fer við gott atvinnustig hér á landi og það er því til mikils að vinna að lenda farsælum langtímakjarasamningum sem styðja við það mikilvæga verkefni að ná hér niður verðbólgu og vöxtum, sem er óumdeilt mesta kjarabót heimila og fyrirtækja í landinu. Það er auðvitað þannig, virðulegur forseti, að það eru skiptar skoðanir eins og gengur og gerist um hvaða leiðir í þessu séu heppilegastar og þó að ríkisstjórnin eigi ekki formlega aðkomu að kjarasamningsgerðinni er alveg augljóst að aðilar vinnumarkaðarins muni kalla eftir því að stjórnvöld liðki fyrir gerð kjarasamninga. Þar verður líklegast háværasta krafan um aukið húsnæðisöryggi og að barnafjölskyldur verði sérstaklega varðar. Þá ætla ég koma inn á þá aðgerð sem ég nefndi hér áðan og er nú þegar búið að ráðast í, en ríkisstjórnin hefur komið inn með aðgerðir á húsnæðismarkaði þegar kemur að almennum íbúðum og veitingu hlutdeildarlána til að kaupa hagkvæmt húsnæði. Þessu til viðbótar tel ég skynsamlegt, af því að við erum alltaf að tala um fasteignamarkaðinn, að gera nauðsynlegar lagabreytingar á fjárfestingarheimildum lífeyrissjóða sem geta hjálpað okkur að ná tökum á  og byggja upp traustan og heilbrigðan leigumarkað sem við höfum því miður ekki hér á landi og höfum ekki haft.

###

Frú forseti. Ég vil byrja á að þakka málshefjanda fyrir að hefja þessa umræðu. Hún er mikilvæg og skiptir máli og er eitt af þeim stærri viðfangsefnum sem við höfum staðið frammi fyrir. Verðbólgan hefur áhrif á samfélagið allt, fólk og fyrirtæki sem finna nú fyrir hækkandi vöxtum sem reynist mörgum þungur baggi að bera um þessar mundir. Ég ætla að einbeita mér að aðeins að húsnæðismálunum. Það er dýrt að byggja íbúðir þegar vextir hækka. Ofan á það koma svo hert lánþegaskilyrði Seðlabankans og þetta hefur letjandi áhrif sem er algjörlega þvert á það sem við sem samfélag þurfum á að halda í dag. Við þurfum að byggja meira og komast út úr þeirri stöðu sem við erum í í dag. Ég hef nefnt að Seðlabankinn verði að stíga skref til baka þegar kemur að lánþegaskilyrðum og gera fólki auðveldara með að komast inn á markaðinn. En það er ýmislegt búið að gera, eins og aðgerðir hæstv. innviðaráðherra í almenna íbúðakerfinu bera vitni um. Stofnframlög þar voru tvöfölduð og framlög til hlutdeildarlána voru aukin. Þetta hefur skilað góðum árangri og er gott innlegg í það markmið að auka framboð á húsnæðismarkaði. Þetta er auðvitað fyrir ákveðna hópa samfélagsins, þá sem eru viðkvæmastir, og skiptir raunverulegu máli. Ofan á þetta bætist mikilvægi þess að fjölga lóðum og ég ætla sérstaklega að nefna höfuðborgarsvæðið. Þar erum við með tæki og tól sem heitir svæðisskipulag höfuðborgarsvæðisins sem við verðum hreinlega að bera gæfu til þess að taka til endurskoðunar án þess að því sé kollvarpað. Þetta tryggir það að við höfum nægt framboð lóða sem mun stuðla að nauðsynlegri uppbyggingu til framtíðar sem er það sem við þurfum á að halda.

###

Virðulegi forseti. Við ræðum hér í dag þingsályktunartillögu um afstöðu Íslands vegna átakanna fyrir botni Miðjarðarhafs, tillögu sem öll utanríkismálanefnd kom sér saman um í gær, sem er gott og styrkir afstöðuna. Ég vil strax í upphafi ræðu minnar taka undir höfuðáherslu utanríkismálanefndar Alþingis, með leyfi forseta:

„Utanríkismálanefnd vill með tillögu þessari leggja áherslu á nauðsyn þess að óbreyttir borgarar njóti verndar í samræmi við alþjóðalög um mannúð og mannréttindi og harmar gríðarlega þjáningu, manntjón og mannfall almennra borgara, eyðileggingu heimila og innviða sem verður að stöðva.”

Snemma morguns þann 7. október síðastliðinn gerðu Hamas-samtökin árás gegn Ísrael. Eldflaugum var skotið á Ísrael og vígamenn brutust yfir landamæri landsins og réðust á óbreytta borgara. Um 200 manns var rænt og farið með yfir sem gísla á Gaza-ströndina. Sólarhring síðar var orðið ljóst að yfir 600 Ísraelsmenn lágu í valnum og 2.000 hefðu særst.

Á vettvangi Sameinuðu þjóðanna er kallað eftir tafarlausu mannúðarvopnahléi og ekki tekin afstaða með annarri hvorri hlið átakanna. Það sem mestu máli skiptir er að takmarka og koma í veg fyrir að almennir borgarar verði fyrir tjóni, ofbeldi eða árásum vegna átaka stríðandi fylkinga. Það hafa einnig um 80 starfsmenn Sameinuðu þjóðanna látist í átökunum en þau sem fara verst út úr þessu eru börn. Þau eiga aldrei að vera fórn í átökum sem þessum eða neinum öðrum. Það á að vera leiðarljósið að við verndum börn og aðra viðkvæma hópa gegn stríðsátökum. Ég leyfi mér að nefna sérstaklega fatlað fólk sem á erfitt með að ferðast og koma sér úr aðstæðum. Það á ekkert barn og enginn að þola það að búa við slíka ógn eða slíkt óöryggi.

Við fordæmum hvers kyns ofbeldi, hryðjuverk og tjón á almennum borgurum. Slíkt er aldrei réttlætanlegt og stríðir gegn alþjóðalögum. Við styðjum vitanlega Ísraelsmenn eins og við höfum ætíð gert í viðleitni þeirra til að tryggja öryggi sitt og framtíð. En við hljótum að áfellast þá miklu hörku sem þeir hafa óumdeilanlega sýnt undirokaðri þjóð Palestínumanna. Það er fjölmargt sem staðfestir það og við hljótum að gagnrýna það mjög. Ég segi: Við erum með þessu að fordæma þær óásættanlegu aðstæður sem uppi eru fyrir botni Miðjarðarhafs en ljóst er að stærri ríki, líkt og Bandaríkin, þurfa að beita pólitískri forystu til að koma á slíku mannúðarvopnahléi, svo hægt sé að koma á mannúðaraðstoð á svæðið og koma almennum borgurum burt af svæðinu. Slíkt er ekki hægt á meðan sprengjum rignir yfir svæðið og eitt líf almenns borgara sem lætur lífið í átökum milli ríkja er einu lífi of mikið.

Það er grundvallaratriði í utanríkisstefnu okkar Íslendinga að viðurkenna sjálfsákvörðunarrétt þjóða. Íslendingar viðurkenndu stofnun Ísraelsríkis á sínum tíma en framganga ríkisstjórnar við óbreytta borgara Palestínumanna á Gaza er tvímælalaust mjög ámælisverð. Íslendingar hafa í seinni tíð reynt að leggja undirokuðum þjóðum lið þar sem þeir hafa haft tækifæri til og stutt frelsisbaráttu þeirra og tekist að hafa heilladrjúg áhrif á alþjóðavettvangi. Íslendingar hafa öðlast virðingu annarra þjóða fyrir þetta og vil ég taka undir og vitna til mikilvægrar atkvæðaskýringar Íslands á neyðarfundi allsherjarþings Sameinuðu þjóðanna þann 27. október síðastliðinn, með leyfi forseta:

„Ísland tekur undir ákall um mannúðarhlé til að auðvelda örugga afhendingu mannúðaraðstoðar um allt Gaza. Tryggja þarf öruggt og óhindrað mannúðaraðgengi. Vernda verður almenna borgara og borgaralega hluti, heilbrigðisstarfsfólk og mannúðarstarfsfólk og eignir.

Við hörmum gríðarlegar þjáningar saklausra borgara og þeirra þúsunda manna, þar á meðal kvenna, barna og starfsfólks Sameinuðu þjóðanna, sem týnt hafa lífi. Við höfum áhyggjur af áhrifum brottflutnings fjölda almennra borgara á Gaza.

Við verðum að koma í veg fyrir frekari stigmögnun, vegna Ísraelsmanna, Palestínumanna og þessa heimshluta. Þetta linnulausa ofbeldi kyndir undir hatur, gyðingahatur, íslamófóbíu og kynþáttafordóma um allan heim.”

Virðulegi forseti. Það er skýlaus krafa okkar að staðinn sé vörður um alþjóðalög, að við stöndum vörð um mannréttindi og það sem mestu máli skiptir; stöndum vörð um þau saklausu börn sem eru að láta lífið í tugum talið á hverjum einasta degi frá upphafi átakanna. Við hér á Alþingi eigum að taka skýra afstöðu er lýtur að því að við sættum okkur ekki við ofbeldi eða hryðjuverk gagnvart almennum borgurum og styðjum því þessa mikilvægu ályktun þegar í stað og vonumst til þess að alþjóðasamfélagið allt taki höndum saman og beiti pólitískri forystu sem ein heild svo mannúðarvopnahlé komust á og takmarka megi að frekari mannslíf tapist í þessum ömurlegu átökum sem þarna geisa.

Virðulegur forseti. Lykilatriðið er að grundvallarmannréttindi séu virt og sú grundvallarregla í alþjóðasamstarfi að fordæma skilyrðislaust hryðjuverkasamtök og önnur ódæðisverk.

###

Forseti. Ég mæli hér fyrir tillögu til þingsályktunar um skattalega hvata vegna launa keppnis- og afreksíþróttafólks. Þetta er í annað skipti sem ég mæli fyrir þessu máli. Ég ætla að leyfa mér að byrja á að fara yfir tillögugreinina en hún hljóðar svo, með leyfi forseta:

„Alþingi ályktar að fela mennta- og barnamálaráðherra í samvinnu við fjármála- og efnahagsráðherra að skipa starfshóp sem fái það verkefni að útfæra skattalega hvata til launagreiðenda hvort sem er á opinberum eða almennum markaði vegna launa keppnis- og afreksíþróttafólks. Markmiðið er að keppnis- og afreksíþróttafólk fái greidd laun að hluta eða að fullu frá launagreiðanda þegar það þarf að mæta á æfingar eða íþróttamót og launagreiðandi fái skattaívilnun á móti greiddum launum.

Ráðherra geri grein fyrir niðurstöðum starfshópsins í lok maímánaðar 2024.“

Í greinargerð með málinu er nánar vikið að hugmyndafræði tillögunnar. Keppnis- og afreksíþróttafólk á oft og tíðum erfitt með að fá vinnu við hæfi samhliða sinni íþróttaþátttöku vegna þess — og það þekki ég ágætlega þrátt fyrir að hafa ekki verið afreksmaður sjálfur, en hafandi verið sveitarstjórnarfulltrúi og þurft að taka á málum sem þessum — að fyrirtæki veigra sér við því að ráða starfsmenn sem þurfa að vera mikið frá vinnu vegna tíðra æfinga og keppnisferða. Afleiðingarnar eru ekki góðar vegna þess að þá stendur keppnisíþróttafólk frammi fyrir því flókna vali hvort það eigi að halda áfram að æfa og keppa í sinni íþróttagrein með tilheyrandi óvissu um framfærslu sína, og mögulega eru þarna einstaklingar sem þurfa að sjá fyrir fjölskyldu og öðrum, eða hreinlega að hætta því. Með takmörkuðum tekjum nær íþróttafólk auk þess ekki að ávinna sér full lífeyrisréttindi, atvinnuleysisbætur, rétt til þess eða fæðingarorlofs. Ofan á þetta bætist auðvitað við eitthvað sem við viljum helst ekki sjá, þ.e. fjárhagsáhyggjur sem koma til viðbótar því að byggja upp feril sem íþróttafólk. Það er ekki hvetjandi og ekki til þess fallið að fjölga hér efnilegu afreksíþróttafólki. Ég tel og hef ýmislegt fyrir mér í því og ég held að það sé samstaða um það í okkar góða samfélagi að við viljum fjölga og styðja vel við afreksíþróttafólkið okkar.

Ég leyfi mér bara að nefna vegna þess að þessi tillaga kom fram hér á síðasta þingi að það hefur auðvitað ýmislegt gerst mjög jákvætt í þessum málum. Mennta- og barnamálaráðherra sem hefur með íþróttamálin að gera er búinn að setja ákveðna vinnu í gang og hefur ráðið til þess okkar fremsta sérfræðing til að vinna að þessum málum og reyna að styrkja alla umgjörð í kringum afreksíþróttastarf. En það breytir því ekki að við erum með aðra hlið á peningnum sem þessi tillagan gengur aðallega út á, að það sé hvati hjá fyrirtækjum, stofnunum, sveitarfélögum og öðrum að ráða til liðs við sig þessa einstaklinga. Það skiptir mjög miklu máli að mínu mati að þessi hvati sé til staðar.

Við erum með kerfi sem við þekkjum ágætlega og hefur virkað vel, þ.e. almannaheillafélögin. Þar geta einstaklingar, fyrirtæki og aðrir stutt við þegar skilgreind félög sem heyra undir lögin og fengið þess í stað skattaívilnun. Það er mjög jákvæður hvati og það voru jákvæðar fréttir sem bárust af af því fyrir ekki svo löngu að það væru margir að nýta sér þetta úrræði og þessi nýju lög. Þetta hefur í för með sér að við erum að styrkja alla umgjörðina og við erum að styrkja þessi almannaheillafélög og það er eitthvað sem ég tel að við sem samfélag séum sammála um og þetta er að virka eins og á það að virka. Ég tel að þessa hugmyndafræði  sé hægt að yfirfæra að ýmsu leyti eða með einhverjum hætti yfir á þessa tillögu sem ég fjalla hér um.

Þessi tillaga á bæði við einstaklinga sem eru í innlendum keppnisíþróttum og eru upprennandi afreksíþróttafólk og svo auðvitað núverandi afreksíþróttafólk. Sá sem hér stendur, ásamt öðrum flutningsmönnum tillögunnar, telur að það sé mikilvægt að skapaður verði þessi hvati sem ég hef farið hér yfir fyrir fyrirtæki til þess að ráða til starfa hjá sér keppnis- og afreksíþróttafólk og með því hafa fyrirtækin aukinn sveigjanleika til að koma til móts við mismunandi þarfir og aðstæður íþróttamanna og þarna kæmi þá aukinn hvati til að fá þessa einstaklinga til starfa. Við þetta má auðvitað bæta að sá sem hér stendur telur það einnig heilbrigt og mikilvægt fyrir atvinnulífið í heild að hafa öflugt íþróttafólk innan sinna raða, það smitar út frá sér með margvíslegum hætti á vinnustað. Það er ákveðinn agi, ákveðið vinnulag sem fylgir því að vera afreksíþróttamaður. Það er enginn sem dettur ofan af himnum fullskapaður afreksíþróttamaður. Það er gríðarleg vinna sem býr þar að baki, metnaður og eljusemi. Ég myndi halda að það væri mjög jákvætt fyrir flest fyrirtæki að fá slíka einstaklinga til liðs við sig. Það er alveg sama hvert er litið, hvernig þessir einstaklingar borða, æfa og slíkt, það er ákveðin einbeiting og fókus sem kemur með slíku fólki sem ég myndi halda að væri til bóta eins og ég hef áður sagt.

Á 151. þingi voru samþykkt lög sem ég hef áður nefnt, um breytingu á ýmsum lögum um skatta og gjöld, þ.e. lög um þessi almannaheillafélög sem ég hef farið yfir. Þar voru útvíkkaðir skattalegir hvatar og lögfestir nýir til að styðja við þennan þriðja geira en við tölum reglulega um mikilvægi hans. Þetta eru íþróttafélögin, björgunarsveitirnar, góðgerðarfélög og önnur mannúðarsamtök sem reiða sig svolítið mikið á stuðning frá einstaklingum og fyrirtækjum. Þarna er loks að mínu mati komin góð umgjörð í kringum þetta allt saman sem ég tel að sé hægt með skynsamlegum hætti að yfirfæra á þessa tillögu. Ég  vonast auðvitað til þess að hún fái hér afgreiðslu, verði kláruð og að við förum að styðja við fólk með þeim hætti sem lagt er upp með.

En það er líka hægt að taka þessa tillögu og nýta hana áfram í þeirri vinnu sem ráðherrann er með um heildarumgjörð til stuðnings afreks- og keppnisíþróttafólkinu okkar. Ég veit að metnaður mennta- og barnamálaráðherra, hæstv. Ásmundar Einars Daðasonar, er að styðja enn betur við bakið á okkar afreksíþróttafólki. Það er það sem kallað hefur verið eftir af þeim einstaklingum sem teljast til þessa hóps og líka af hinum frábæru félögum og sérsamböndum okkar, þau hafa verið að kalla eftir nauðsynlegum breytingum á öllu þessu lagaumhverfi sem við búum við.

Ég vil bara ítreka það að ég tel að það sé hægt að horfa til þessara nýsamþykktu laga þannig séð og huga að því hvort laun til íþróttafólks frá launagreiðanda gætu verið, ég tel að það sé hægt, skilgreind með svipuðum hætti og einstaka gjafir eða framlög eða hvað það er til lögaðila sem hafa með höndum starfsemi til almannaheilla. Ég tel að það sé rétt að hæstv. fjármála- og efnahagsráðherra og hæstv. mennta- og barnamálaráðherra horfi sérstaklega til þessara laga í sinni vinnu.

Við þetta má bæta að með því að styðja við keppnis- og afreksíþróttafólk með þeim hætti sem hér er lagt til erum við auðvitað að styðja við annað mikilvægt mál sem er lýðheilsa í landinu. Þetta ýtir undir mjög jákvæða hvata í þeim mikilvæga málaflokki og það þarf ekkert að fjölyrða um það hversu mikilvægt það er fyrir okkur sem samfélag og þjóð að geta státað okkur af fjölbreyttu og efnilegu keppnis- og afreksíþróttafólki. Það er nú þannig að ef einhvern tíma næst samstaða í samfélaginu okkar þá er það þegar okkar fólki gengur vel á alþjóðavettvangi og það er í raun sama í hvaða íþróttagrein það er, það myndast einhvern veginn alltaf ákveðið stolt, alveg sama hver á í hlut, af fólkinu okkar og við erum mjög glöð öll sem eitt að taka á móti fólki og fagna því og lyfta því upp þegar vel gengur. En það er ekki nóg að mæta út á Leifsstöð og rétta fram blómvönd. Það verður að tryggja þessu fólki nauðsynlega og góða umgjörð til að styrkja það í því verkefni sínu að ná árangri á alþjóðavettvangi og það hafi getu og burði til þess að standa til jafns við mótaðilann, ef svo má segja, fólk annars staðar í heiminum sem er að keppa í sömu greinum, það geti staðið þeim einstaklingum jafnfætis. Ég tel að við séum á þeirri leið en þetta mál, sem er nauðsynlegt að verði klárað sem fyrst, myndi að mínu mati styrkja alla þessa umgjörð strax og yrði til mikilla bóta.

Svo má nefna að það þarf enginn að efast um forvarnagildi íþrótta sem er ótvírætt og mikilvægt fyrir börn og ungmenni að eiga sér öflugar fyrirmyndir sem afreksíþróttafólkið er, algjörlega óumdeilt, og það hefur jákvæð áhrif á allt annað. Það má þar nefna námsárangur, sjálfsmynd, sjálfsvirðingu, líkamsmynd, heilsu og almenna vellíðan og ég tala nú ekki um á þeim tímum sem eru fyrir framan okkur í dag.

Við þetta má bæta að tillagan er í samræmi við íþróttastefnu stjórnvalda sem var lögð fram árið 2019 en þar kemur fram að fjárframlög til málaflokksins hafa aukist og eru að aukast jafnt og þétt og munu gera það áfram. Ég held að það sé til mikils að vinna með að búa til góða lagaumgjörð í kringum þetta allt saman.

Ég sé, herra forseti, að tíminn er að hverfa frá mér og ég vil endilega fá að telja upp þá hv. þingmenn sem eru með mér á þessari tillögu. Ásamt mér eru það hv. þingmenn Þórarinn Ingi Pétursson, Lilja Rannveig Sigurgeirsdóttir, Hafdís Hrönn Hafsteinsdóttir, Ingibjörg Isaksen, Jakob Frímann Magnússon, Þorgerður Katrín Gunnarsdóttir, Inga Sæland, Guðmundur Ingi Kristinsson, Ásthildur Lóa Þórsdóttir, Eyjólfur Ármannsson og Tómas A. Tómasson.

Í lokin vil ég segja að ég trúi því að þetta mál fái mjög góða umfjöllun hjá efnahags- og viðskiptanefnd sem taki málið til afgreiðslu og það fái þá nauðsynlegu umræðu sem þetta mál á að mínu mati skilið.

###

Virðulegur forseti. Það er óhætt að segja að húsnæðismarkaðurinn á Íslandi sé á krossgötum. Langtímaskortur á íbúðum hér á landi hefur valdið því að bæði leigu- og fasteignaverð hefur hækkað mikið. Það er aðeins ein leið til að koma í veg fyrir að leigu- og fasteignaverð haldi áfram að hækka óeðlilega mikið líkt og verið hefur á undanförnum árum. Sú leið er að auka framboð á húsnæði. Þar eru markmið innviðaráðherra um aukna húsnæðisuppbyggingu og þær aðgerðir sem gripið hefur verið til mikilvægt innlegg í þá vegferð.

Hins vegar er það svo að húsnæðismarkaðurinn hefur fundið verulega fyrir aðgerðum Seðlabankans þar sem kaupendum hefur verið gert erfiðara um vik að komast inn á markaðinn og fjármögnun nýframkvæmda er orðin miklum mun dýrari, þvert á það sem við þurfum nú. Þegar allt er saman tekið hefur þetta letjandi áhrif á framkvæmdaraðila til að halda áfram framkvæmdum við íbúðir.

Að þessu sögðu er ég fullmeðvitaður um þann línudans sem þetta er á tímum hárra vaxta og verðbólgu en núverandi ástand mun einungis leiða til hærra leiguverðs og auka þrýsting á mjög hátt fasteignaverð þegar núverandi ástandi slotar. Það er engum til góðs og að mínu mati er ljóst að gera þarf sérstakar ráðstafanir til að leysa þann hnút sem við stöndum frammi fyrir. Slíkt mætti gera með tímabundnum og sértækum lánaskilmálum hjá fjármálafyrirtækjum til að tryggja áfram nauðsynlega uppbyggingu. Með slíku myndu fjármálafyrirtækin að mínu mati rísa undir þeirri ábyrgð sem á þeim hvílir um þessar mundir. Þessu til viðbótar tel ég skynsamlegt að ráðast í nauðsynlegar lagabreytingar á fjárfestingarheimildum lífeyrissjóða sem myndi gera þeim heimilt að eiga meira en 20% í félagi sem myndi sinna fasteignaverkefnum fyrir lífeyrissjóði og gæti þar með styrkt okkur sem samfélag í því verkefni að hér á landi verði til traustur og heilbrigður leigumarkaður.

###

Frú forseti. Ég þakka hv. þingmanni fyrir gott svar. Við reyndum þetta nú í mínum heimabæ og ég er talsmaður þess að skólamáltíðir séu fríar. Ég held að það séu margir sem sjái þarna of mikla peninga en þetta er ódýr aðgerð. Það er þannig. Við þekkjum það að þessi spor fólks að stíga inn í Félagsþjónustu sveitarfélaga eru oft mjög þung og fólk bara á það til að gera það ekki og það auðvitað bitnar verst á þeim börnum sem þurfa á þessu að halda. En aðeins varðandi íþróttir og tómstundir. Spurningin er í raun og veru sambærileg; hvernig getum við byggt betri umgjörð um þetta og hvernig við getum tryggt öllum jöfn tækifæri vegna þess að við sjáum það til að mynda að frístundastyrkir duga ekki til að greiða að fullu fyrir börn í tómstundir og íþróttir og það eru því miður ekki öll börn sem hafa jöfn tækifæri og geta notið þess að taka þátt í slíku starfi og þá eðlilega leita þau börn annað.

###

Frú forseti. Ég vil þakka hv. þm. Bryndísi Haraldsdóttur fyrir fína ræðu, góða ræðu. Þetta er mikilvæg umræða sem hér fer fram í dag og hv. þingmaður kveikti aðeins í mér þegar hún fór að tala um skólakerfið og jöfn tækifæri vegna þess að við deilum þeirri skoðun að það sé mjög brýnt að allir hafi jöfn tækifæri og fái sömu þjónustu. Mig langar kannski að nýta tækifærið og spyrja, ef hún getur farið aðeins dýpra, hvað hún á við. Við þekkjum það nú bæði, fyrrum sveitarstjórnarfólk, að þetta er auðvitað mál sem er þar daglega til umræðu. Það er ýmislegt sem þarna spilar auðvitað inn í. Það eru skólamáltíðirnar, frístundir og allt þetta sem eru oft stór biti fyrir fólk og sérstaklega þá sem eru tekjulægri í okkar samfélagi og fyrir þá sem eru að koma hingað til lands. Það er brýnt að tryggja það að allir hafi jöfn tækifæri eða jafnan aðgang að til að mynda bara þessum litlu þáttum sem okkur þykja sjálfsagðir. Þannig að mig langar aðeins að fá skoðun hv. þingmanns á þessu og hvernig við getum búið til eða byggt betri umgjörð í kringum þessi mál en aðallega langar mig að heyra hvað þingmaðurinn á við þegar hún segir að við verðum að tryggja öllum jöfn tækifæri í skólakerfinu. Í seinna andsvari mínu ætla ég að fá aðeins skoðun hv. þingmanns á íþróttum og tómstundum.

###

Virðulegur forseti. Ég vil byrja á að þakka hæstv. innviðaráðherra fyrir sína yfirferð og framsögu á þessari samgönguáætlun til 15 ára og svo  aðgerðaáætlun til fimm ára. Það er kannski rétt að byrja á því að segja að ég, eins og aðrir hv. þingmenn hér inni,  var að koma úr kjördæmaviku sem var í síðustu viku þar sem við fórum um kjördæmi hér á suðvesturhorninu. Þar var ýmislegt rætt en það er eitt sem var sameiginlegt með öllum fundunum og það er að alls staðar var rætt um samgöngumál. Ég ætla aðeins að koma inn á það hér á eftir. Ég ætla að setja  fókusinn  aðallega á tvennt, þ.e.  þær framkvæmdir sem eru tilgreindar og hefur verið farið í í kjördæminu á síðustu árum og eru fram undan og svo auðvitað sérstaklega  samgöngusáttmálann, aðeins að fara inn á hafnirnar og þá sérstaklega varðandi hvaða framtíðarsýn við höfum fyrir næstu stórskipahöfn. Ég sakna þess aðeins að það sé komið inn á það með einhverjum hætti  í þessu viðamikla plaggi. Svo langar mig aðeins að koma inn á jarðgangaáætlunina og hugmyndir að nýrri og annars konar gjaldtöku, sem ég tel að sé nauðsynlegt svo að við getum flýtt hér mjög  framkvæmdum sem eru þjóðhagslega mikilvægar.

Að þessu sögðu þá vil ég auðvitað segja að hér  erum við með fyrir framan okkur markmið um að samgöngur séu öruggar, hagkvæmar og umhverfislega sjálfbærar, auk þess sem þær stuðli að jákvæðri  byggðaþróun. Lykilviðfangsefnin eru 15, sem hér eru  talin upp, í samgöngumálum á Íslandi á næstu árum. Þar erum við með þetta eðlilega og góða markmið sem ég veit að hæstv. innviðaráðherra hefur haft ofarlega og í raun og veru efst á blaði, leyfi ég mér að segja, síðustu ár, þ.e. fækkun slysa í samgöngum. Það hefur verið forgangsmál hjá núverandi hæstv. innviðaráðherra. Svo erum við með  þetta sem ráðherrann hefur tiltekið, þ.e. uppsafnaða þörf í samgönguinnviðum. Það er ný og annars konar fjármögnun í samgöngum svo við getum flýtt mikilvægum samgönguverkefnum.

Svo er auðvitað annað sem kemur þarna inn og er  orðað með öðrum hætti en það eru þær áskoranir sem við stöndum frammi fyrir, eins og varðandi orkuskiptin og slíkt. En þarna eru líka  mál sem eru mín hjartans mál, eins og þarfir fatlaðs fólks í samgöngum. Það eru mál sem við þurfum stöðugt að vera að velta fyrir okkur, hvernig við getum tryggt það að allir geti notið eðlilegra samgangna, hvort sem við lítum bara á einkabílinn eða á almenningssamgöngur.

Hér er góð markmið að finna sem ég veit að munu fá góða og eðlilega umfjöllun í um. og sam., umhverfis- og samgöngunefnd. Það eru ýmis mál sem  koma fram í aðgerðaáætluninni en ég  vil  einna helst nefna hérna það sem fram kemur í aðgerðaáætlun og markmiðum um greiðar samgöngur, lið 1.3. Ég hef minnst á þetta atriði og er sérstaklega ánægður að sjá það hér inni. Ég hef minnst á þetta við bæði hæstv. umhverfis-, orku- og loftslagsráðherra og hæstv. innviðaráðherra, þ.e. aðgengismál í orkuskiptum. Ég fagna þessu mjög. Þetta er aðgerð eða markmið 1.3 og með leyfi forseta vil ég  lesa hér upp það sem fram kemur í greinargerðinni:

„Mótaðar verði hönnunarleiðbeiningar vegna hleðslustöðva fyrir bifreiðar með hliðsjón af fullu aðgengi í samræmi við ábendingar í skýrslu starfshóps um stöðu fatlaðs fólks í samgöngum.“

Þetta er sérstaklega mikilvægt og snýr að því að við þurfum að tryggja það svo að við lendum ekki í þeirri stöðu hér eftir fáein ár að það sé ákveðinn hópur í samfélaginu sem komi og geti ekki og hafi ekki aðgang að hleðslustöðvum og geti þar af leiðandi ekki tekið þátt í þessu mikilvæga verkefni sem orkuskiptin eru.

Ég vil auk þess þakka — og ég held að það sé alveg rétt að gera það vegna þess að þær framkvæmdir sem við höfum fengið á suðvesturhorninu á síðastliðnum árum eru mjög mikilvægar. Ég leyfi mér  að nefna mjög brýnar framkvæmdir, þ.e. annars vegar tvöföldun Reykjanesbrautar frá Kaldárselsvegi að nýjum mislægum gatnamótum við Krýsuvíkurafleggjara, sem er mjög brýn framkvæmd og mikilvæg og var framkvæmd hér á síðasta kjörtímabili. Nú er verið að hefjast handa við  að   klára þann vegarkafla, þ.e. að tvöfalda  þann vegarkafla sem er frá Krýsuvíkurafleggjara hjá þessum nýju mislægum gatnamótum og að Hvassahrauni. Þetta er, eins og við vitum öll, eina leiðin eða því sem næst, þetta er aðalleiðin fyrir ferðamenn inn og út úr landinu og skiptir gríðarlega miklu máli að þarna sé öryggi haft í fyrirrúmi.

Svo vil ég benda á aðra framkvæmd hér. Auðvitað er hægt að taka ýmislegt til af því sem hefur verið gert en þetta eru þær stærstu framkvæmdir sem ráðist hefur verið í og fyrir það ber að þakka vegna þess að þær eru mjög mikilvægar þjóðhagslega  og snerta okkur öll með einum eða öðrum hætti. Eins og við þekkjum eru miklar umferðarteppur á þessum stað samt sem áður á meðan við erum ekki búin að ljúka þeim, og það er hluti af þessum samgöngusáttmála, þ.e. frá gatnamótunum að Lækjargötu og að — hvað skal segja? Ég  man nú ekki nafnið, herra forseti, en þetta er sem sagt frá Lækjargötu og að bara Ikea, ég held að flestir þekki nú og viti hvar Ikea er staðsett. En það er auðvitað mikil umferðarteppa sem þar myndast og brýnt að leysa úr því. En þangað til er mikilvægt að hraða sem mest framkvæmdum sem og tryggja öryggi um svokallaðan flóttamannaveg, sem er Elliðavatnsvegur eða Vífilsstaðavegur að Kaldárselsvegi. Við sjáum það, sérstaklega að morgni og seinni partinn að þá liggur umferðarþunginn þar í gegn og það er mikilvægt að sá kafli sé tryggður hvað varðar öryggissjónarmið.

Að lokum, af því að ég sé, herra forseti, að tíminn er alveg að renna frá mér, þær eru fljótar að líða, þessar tíu mínútur, þá vil ég nefna hérna sérstaklega og fjalla aðeins um samgöngusáttmálann sem er mjög mikilvægur. Umræðan hefur síðustu daga og vikur kannski farið aðeins út í kostnaðarþáttinn í honum. En mér finnst mjög mikilvægt, og ég held að við eigum að vera á þeim stað, að ræða hann þannig að í fyrsta skipti tókst það að öll sex sveitarfélögin á höfuðborgarsvæðinu settust niður ásamt ríkisvaldinu og komu sér saman um forgangsröðun verkefna til næstu ára þannig að þar myndast  heilt samgöngukerfi, hvort sem litið er til almenningssamgangna, gangandi, hjólandi  eða þegar kemur að vegaframkvæmdum.

Ég myndi gjarnan vilja eyða meiri tíma, og hefði kannski átt að gera það, í þennan samgöngusáttmála,  en mér finnst mjög mikilvægt að fókusinn og  umræðan sé á þessum stað.

###

Virðulegur forseti. Þrátt fyrir fréttir morgunsins og ákvörðun hæstv. fjármála- og efnahagsráðherra, ákvörðun sem ég ber virðingu fyrir, þá blasa við okkur áskoranir í efnahagsmálum, áskoranir sem við þurfum að takast á við. Hér er verðbólga, hér eru vextir háir. Það er allt að hækka, við finnum það hvert sem við förum, lánin okkar, matarkarfan, tryggingarnar o.s.frv., en það eru ýmis merki á lofti um að við séum þó að stefna í rétta átt. Húsnæðismarkaðurinn er annað. Nú koma tíðindi af því að við þurfum jafnvel að byggja enn meira en fyrri áætlanir gerðu ráð fyrir. Þetta er annað verkefni sem við þurfum að takast á hendur og verkefnin eru ærin. Ofan á þetta koma kjarasamningar. Þetta er brýnt mál, mjög brýnt. Verðbólgan mun lækka, vextir munu lækka og til þess að svo megi verða þá þarf pólitískan stöðugleika, ekki óstöðugleika. Við verðum að halda áfram að vinna, stjórnmálin hér, ríkisstjórnin og Alþingi allt, við verðum að taka höndum saman í þessu mikilvæga verkefni, að ná hér niður verðbólgu og vöxtum vegna þess að það er allra hagur, hvort sem litið er til fólksins í landinu eða fyrirtækja. Svo er það alveg ljóst að á einhverjum tímapunkti í þessu þá munu verkin dæma og ég er alveg viss um það að þegar þau verk eru skoðuð til hlítar þá fær núverandi ríkisstjórn góða dóma.

###

Virðulegi forseti. Ég vil byrja á að þakka málshefjanda fyrir að hefja þessa umræðu og þakka einnig hæstv. ráðherra, Lilju Dögg Alfreðsdóttur, fyrir hennar yfirferð í tengslum við þetta mikilvæga mál. Við Íslendingar viljum byggja upp efnahagsstarfsemi og velferð á grunni stöðugleika, virkrar samkeppni, gagnsæis og heilbrigðra viðskiptahátta. Framtíðarsýn ríkisstjórnarinnar er skýr hvað varðar að viðhafa virkt markaðseftirlit sem styður við markmið um góða atvinnu og hagvöxt, ábyrga neyslu og framleiðslu, nýsköpun og uppbyggingu. Ríkisstjórnin er einnig einhuga um að tryggja að reglusetning og eftirlit sé skilvirkt. Við gerum það með auknu gagnsæi og skilvirkni, með virkri samkeppni og heilbrigðum viðskiptaháttum, aukum traust með góðri upplýsingagjöf og rafrænni stjórnsýslu og aukum samkeppnishæfni með því að draga úr hindrunum í gildandi regluverki. Að þessu sögðu má nefna að í stjórnarsáttmála ríkisstjórnarinnar er lögð áhersla á að samkeppniseftirlit verði styrkt. Það þarf að tryggja fjárhagslegt svigrúm Samkeppniseftirlitsins svo það geti uppfyllt sitt lögbundna hlutverk. Traust í þessu og traust til eftirlits er mjög mikilvægt.

Virðulegur forseti. Helstu tækifæri til umbóta á sviði samkeppnismála eru að áfram verði unnið að endurskoðun stofnanaumgjarðar á sviði samkeppnismála með það að markmiði að styrkja samkeppni innan lands, tryggja stöðu neytenda betur í nýju umhverfi viðskipta og efla alþjóðlega samkeppnishæfni íslensks atvinnulífs. Vil ég að lokum sérstaklega taka undir með hæstv. ráðherra, Lilju Dögg Alfreðsdóttur, er hún segir hér í umræðunni í dag, sem á sérstaklega við, að okkar brýnasta verkefni er að ná tökum á verðbólgunni.

###

Herra forseti. Ég vil byrja á að þakka hæstv. forsætisráðherra fyrir sín orð hér áðan og yfirferð yfir þetta mikilvæga mál að ég tel. Ég ætlaði upphaflega bara að koma í andsvar en var of seinn til eins og fleiri í þessum sal. Það hefur komið fram í umræðunni að hér séum við að búa til nýja stofnun og þenja okkur út, en eins og hæstv. forsætisráðherra hefur sjálf sagt þá er það ekki þannig að það séu allar nýjar stofnanir vondar eða óþarfar og ég tel að við séum hér að byggja umgjörð sem er gríðarlega mikilvæg. Ég held að það sé mjög mikilvægt að við verðum að vera sammála um eitt og það er að vera sammála um það að virða mannréttindi í þessu landi. Að því sögðu tel ég að Mannréttindastofnun Íslands, einhvers konar ný stofnun eins og hér kemur fram og birtist, sé mjög mikilvæg í þeirri vegferð okkar. Ég hlakka bara til að fá þetta mál til okkar í stjórnskipunar- og eftirlitsnefnd og takast á við það og þau sjónarmið sem hafa verið reifuð í umræðunni hér í dag.

Mig langar að reifa í örstuttu máli það sem mér finnst mikilvægt, þau sjónarmið sem ég tók sérstaklega til mín. Heilt yfir þá líst mér mjög vel á málið eins og það liggur fyrir en er alveg tilbúinn til þess að skoða góðar ábendingar eða athugasemdir sem geta gert málið enn betra en það er hér hjá okkur núna. Hér hefur m.a. verið velt upp því sjónarmiði hvort þau verkefni sem ættu að heyra undir þessa nýju stofnun, Mannréttindastofnun Íslands, gætu verið einhvers staðar annars staðar í kerfinu og m.a. hefur verið nefnd hér Mannréttindaskrifstofa Íslands. En það kemur líka ágætlega fram, herra forseti, í greinargerðinni að það er beinlínis þannig að Mannréttindaskrifstofan sjálf hefur lagt það til að það verði komið á fót svona lögbundinni mannréttindastofnun og henni verði ýtt úr vör. Þetta mál er ekkert nýtt, það á sér tiltölulega langan aðdraganda og ég held að það sé rétt að til að byrja með hafi Ólöf heitin Nordal verið með þetta mál á sínum snærum, 2016, og tilurð þessa og mikilvægi er ágætlega rakið í greinargerðinni. Það er líka rétt að nefna, vegna þess að það hefur komið líka fram að hér séum við að þenja út, að það fjármagn sem hefur runnið til Mannréttindaskrifstofu Íslands mun færast yfir í þessa nýju mannréttindastofnun. Við getum rætt það og munum sennilega taka á því hvort þessi nýja stofnun eigi að heyra undir Alþingi eða hvort hún eigi að vera stofnun undir einhverju ráðuneyti, þ.e. hjá framkvæmdarvaldinu. Ég get alveg skilið þau sjónarmið sem fram komu hér í máli hv. þm. Óla Björns Kárasonar, hvort það sé einhver vinkill sem þurfi að skoða sérstaklega. Það sem mér finnst mikilvægast og snerti mig, líkt og ég kom inn á í upphafi, er auðvitað sérstaklega það sem tengist málefnum fatlaðs fólks og mannréttindum þess. Það er beinlínis kveðið á um þetta í samningi Sameinuðu þjóðanna um réttindi fatlaðs fólk sem var fullgiltur hér árið 2016, hann kveður beinlínis á um það að til staðar þurfi að vera sjálfstæð innlend mannréttindastofnun sem hafi eftirlit með samningnum. Hér er verið að koma til móts við þetta og mér finnst það algert lykilatriði í umræðunni að við séum að styrkja þessa umgjörð alla í tengslum við mannréttindi.

Annað sem ég tel að snerti þetta mál og finnst í raun og veru skipta alveg gríðarlega miklu máli er það sem fram kemur í greinargerðinni um réttindagæslumenn fatlaðs fólks. Ég ætla að leyfa mér, herra forseti, að vitna í það og leyfa mér að lesa þessa setningu, með leyfi forseta:

„Í júlí 2011 tóku gildi lög um réttindagæslu fyrir fatlað fólk, nr. 88/2011, þar sem kveðið er á um að á landinu skulu starfa réttindagæslumenn fyrir fatlað fólk. Þeir skulu fylgjast með högum fatlaðs fólks á sínu svæði og vera því innan handar við hvers konar réttindagæslu. Fatlaður einstaklingur getur leitað til réttindagæslumanns með hvaðeina sem varðar réttindi hans, fjármuni og önnur persónuleg mál. Réttindagæslumaður skal veita honum stuðning og aðstoða hann við að leita réttar síns eftir því sem við á. Einnig er gert ráð fyrir að hver sá sem telur að brotið sé á réttindum fatlaðs einstaklings geti tilkynnt það réttindagæslumanni auk þess sem réttindagæslumaður getur tekið upp mál að eigin frumkvæði.“

Mér finnst þetta mjög mikilvægt. Þarna komum við kannski inn á þetta mikilvæga sjálfstæði sem réttindagæslumenn þurfa að hafa í sínum störfum til að tryggja þessum viðkvæma hópi þau sjálfsögðu og nauðsynlegu réttindi sem við viljum öll að hann hafi í okkar góða samfélagi. Ég get skilið það hvernig málið er sett upp og það kemur ágætlega fram hér — nú þarf ég aðeins að leita í greinargerðinni sem er nokkuð ítarleg og góð — að með núverandi fyrirkomulagi eru réttindagæslumenn í dag undir félags- og vinnumarkaðsráðuneyti og ég held að það sé rétt hjá mér að það hafi verið með þeim hætti frá því árið 2011. Þeir hafa heyrt undir ráðuneyti sem er stýrt af eða er svolítið undir áhrifum af pólitísku landslagi hverju sinni. Ég held að það sé mjög brýnt að komast úr því og tryggja enn betur þetta mikilvæga sjálfstæði réttindagæslumanna og ég held að það sé gert með þeim hætti sem lagt er til með í þessu frumvarpi.

En enn og aftur, ég hlakka til að fá þetta mál til okkar í stjórnskipunar- og eftirlitsnefnd og taka umræðu um það og þær athugasemdir og ábendingar sem hafa m.a. komið fram hérna í umræðunni í dag. Ég tel auðvitað mjög brýnt að þingið vandi sig en vinni nokkuð hratt í þessu máli.

###

Frú forseti. Ég vil nýta þetta tækifæri hér og ræða aðeins verkefnið Römpum upp Ísland og tengja það við það viðfangsefni sem við erum að kljást við í dag, þ.e. orkuskiptin. Römpum upp Ísland er, eins og flestir, held ég, þekkja, mjög þarft og gott verkefni sem felst í því að rampa upp staði, við hús, sérstaklega þar sem aðgengi fyrir fatlað fólk og aðra var ekki nægilega gott þannig að fatlaðir geti notið með vinum og vandamönnum.

Þá kem ég að orkuskiptunum, vegna þess að mér varð hugsað til þess að nýlega sá ég á samfélagsmiðlum stórt fyrirtæki í íslensku samfélagi  hreykja sér af því að það væri búið að setja upp rafhleðslustöðvar fyrir bíla og starfsmenn fyrirtækisins. Það er ekki af illum hug, ég held að það sé frekar hugsunarleysi,  sem aðgengi að þessum rafhleðslustöðvum var ekki nægilega gott fyrir fatlað fólk. Þetta er vont og þetta er vont fyrir hjartað vegna þess að við megum aldrei fara á þann stað eftir nokkur ár að við þurfum sambærilegt verkefni í þessum málum og við erum með í Römpum upp Ísland. Það gæti verið Römpum upp rafhleðslustöðvar. Við verðum að tryggja það og ég treysti á hæstv. ráðherra, umhverfisráðherra og innviðaráðherra, að þeir vinni saman að því að móta einhvers konar verklagsreglur um það hvernig skuli setja upp slíkar stöðvar og tryggja þannig aðgengi allra að slíkum stöðvum.

###

Frú forseti. Ég þakka hv. þingmanni fyrir andsvarið og spurninguna. Það sem ég á við með að endurskoða svæðisskipulagið, vegna þess að það er alveg rétt að það eru þenslumörk, mörk á því hvað sveitarfélögin geta þanið sig mikið út, er að það eru sveitarfélög eins og Reykjavík og Mosfellsbær sem eiga eitthvað af landi en önnur sveitarfélög eins og Hafnarfjörður, Kópavogur og Garðabær eiga lítið eftir og þau hafa í raun og veru ekkert nýtt land til að brjóta en vilja samt sem áður taka þátt í þessari uppbyggingu sem nauðsynleg er til næstu ára.

Tíu mínútna hverfi?Ég get bara nefnt Hafnarfjörð, af því að það þekki ég nú best, við erum að klára 1.900 íbúðir — og ég segi við, við Hafnfirðingar — sem eru í byggingu í Hamranesinu sem er nýjasta hverfi Hafnfirðinga. Þar eftir eigum við Ásland 4 sem er rétt fyrir ofan og hverfi sem kallað er Vatnshlíðin sem er í nálægð við Hvaleyrarvatn og Kaldársel. Þessi lönd, sem eru byggingarlönd og inni á aðalskipulagi og innan svæðisskipulags, eru undir línu; Lyklafellslínu og Hamraneslínu, og það verður ekkert hægt að byggja á þeim á næstu árum. Þannig að Hafnarfjörður er uppiskroppa með land fyrir utan þéttingarreiti. Stærsti þéttingarreiturinn í Hafnarfirði, ég ætla að leyfa mér að segja það, er kallaður Hraun vestur. Þar var samþykkt deiliskipulag árið 2019 og það er ekki komin ein grafa. Fimm mínútna hverfi. En það er ekki komin ein grafa. Það er vegna þess að þarna er atvinnuhúsnæði, þarna er atvinnustarfsemi í dag sem þarf þá að fara eitthvert annað. Það þarf að kaupa upp, það þarf að brjóta niður og byggja og þetta tekur bara tíma, miklu lengri tíma en það tekur að brjóta nýtt land. En þetta verður samt sem áður að fara saman og ég er ekki að tala fyrir kollvörpun á svæðisskipulaginu heldur nauðsynlegri og skynsamlegri endurskoðun á svæðisskipulagi.

###

Frú forseti. Ég þakka hæstv. innviðaráðherra fyrir framsöguna og yfirferðina í þessu máli. Hingað er ég bara kominn til þess að fagna vegna þess að mér finnst þetta mjög mikilvægt og sérstaklega það að hér er um heimildarákvæði að ræða. Orðalag eins og „allt að 25%“ er mikilvægt fyrir sveitarfélögin, þótt við viljum auðvitað sjá sem hæsta prósentu til að byggja fyrir þennan, leyfi ég mér að segja, viðkvæma hóp því að við sjáum það bara að hverfi og staðsetningar eru mismunandi og þetta þarf að geta haldist í hendur við það. Þetta á ekki alls staðar við en á flestum stöðum getur þetta átt við og þess vegna er mjög mikilvægt að sveitarfélög fái þennan sveigjanleika til að vinna með.

En þrátt fyrir að ég fagni þessu, að þetta fari svona skrifað inn í lögin, þá er þetta ekkert nýtt vegna þess að sveitarfélögin hafa verið að vinna með þetta. Hvort sem það er á landi sveitarfélags, oftast, eða einkaaðila þá erum við oft með þessa svokölluðu þéttingarreiti þar sem hefur verið í gangi vinna við gerð deiliskipulags og þar hafa sveitarfélögin verið að vinna með svokölluð samningsmarkmið fyrir þann tiltekna reit. Þau virka þannig að sveitarfélagið sest niður með viðkomandi aðilum og setur sér einhver markmið um það hvernig byggðin á að þróast og hvað eigi að vera á þessum tiltekna reit, það geta verið námsmannaíbúðir, leiguíbúðir eða eitthvað annað slíkt, og það er bara skrifað inn í samning milli sveitarfélags og tiltekins aðila.

Það sem ég er ánægður með að sjá hér er að hérna erum við auðvitað að styrkja samningsstöðu sveitarfélaga. Það er mjög brýnt, hæstv. ráðherra. Þess vegna fagna ég þessu mjög. Einnig fagna ég því að sjá að hér er um almennar íbúðir að ræða en einnig hlutdeildarlánaíbúðir og leiguíbúðir þannig að við erum með þessu að ná til nokkuð breiðs hóps sem brýnt er að eigi kost á því að koma sér þaki yfir höfuðið, sem er ein af grunnþörfum okkar allra.

Ég ætla aðeins að snerta á fleiri atriðum, ég var búinn að yfirstrika eitthvað hérna hjá mér. Ég er kannski að endurtaka mig, en ég ætla að fá að lesa það sem hér kemur fram, með leyfi forseta:

„Með aukinni uppbyggingu íbúðarhúsnæðis á þéttingarreitum og landi í eigu annarra en sveitarfélaga, þarf að tryggja sveitarfélögum heimildir varðandi blöndun byggðar fyrir ólíka hópa þannig að þau geti uppfyllt skyldur sínar samkvæmt lögum um húsnæðismál.“

Hér kemur að því sama og ég var að segja áðan, sveitarfélögin hafa í þessu verið að notast við samningsmarkmið, hafa verið setjast niður með framkvæmdaraðilum eða lóðarhöfum, og ég þekki það nú bara ágætlega sjálfur, og verið að setja sér markmið og gera samning um hvernig uppbyggingin á að fara fram og þróast og hvað eigi að vera á reitnum. Með þessu máli erum við að styrkja stöðu sveitarfélaga og mér finnst það mjög mikilvægt og brýnt þannig að ég fagna þessu bara ákaft, ég leyfi mér að segja það, frú forseti.

Það er ekki mikið meira um þetta að segja hjá mér en að lokum vil ég samt segja, og ég hef verið að tönnlast á þessu undanfarna mánuði, að við þurfum þessa uppbyggingu. Við þurfum að byggja húsnæði fyrir fólkið. Okkur er að fjölga hratt og ég óttast það mjög að við séum ekki með nægt lóðaframboð á næstu árum. Við sjáum það bara ef við horfum á tölur, alveg sama þó að húsnæðisáætlanir sveitarfélaganna segi okkur annað í dag, að sveitarfélögin Hafnarfjörður og Kópavogur, sérstaklega þessi tvö, eru að verða búin með sínar lóðir. Þegar ég segi lóðir þá er ég að tala um svæði þar sem hægt er að brjóta nýtt land vegna þess að við vitum að þéttingarreitirnir taka mikið lengri tíma í uppbyggingu. Ef við ætlum að ná þessum markmiðum um uppbyggingu á 35.000 íbúðum á næstu tíu árum þá verðum við að fjölga lóðum. Með þessu er ég ekki að segja að það þurfi að kollvarpa hugmyndafræði svæðisskipulagsins á höfuðborgarsvæðinu sem gildir til 2040 vegna þess að hugmyndafræðin og allt sem þar kemur fram er mjög góð. En það verður að vera hægt að taka það skipulag til endurskoðunar þegar forsendur hafa breyst eins og þær hafa gert á síðustu nokkrum árum.

Ég vil um leið hvetja sveitarfélögin á höfuðborgarsvæðinu sem hafa stöðugt það verkefni að tryggja nægjanlegt lóðaframboð til að setjast nú niður, hér á höfuðborgarsvæðinu sérstaklega, og ræða hvort ekki sé rétt og skynsamlegt á þessum tímapunkti að taka upp svæðisskipulagið, taka það til endurskoðunar með skynsamlegum hætti án þess að við séum að fara að þenja okkur mjög mikið út. Það væri hægt að setjast niður og segja: Heyrðu, við ætlum að fá að taka þátt í þessu verkefni en við ætlum, samhliða því að fá að brjóta nýtt land, að skuldbinda okkur til að þétta byggð um X mikið á móti. Með þeim hætti held ég að við værum að tryggja að það væri engin kollvörpun heldur skynsamleg endurskoðun til að geta tryggt það að markmið um 35.000 íbúðir á næstu tíu árum náist.

###

Frú forseti. Ég vil byrja á að þakka hæstv. innviðaráðherra fyrir framsögu og yfirferð um þetta mikilvæga mál. Ég vil aðeins blanda mér í þessa umræðu, fagna þessu um leið, af því að hérna erum við með langtímasýn og svo fimm ára aðgerðaáætlun. Ég fagna þessu að sjálfsögðu sem fyrrum sveitarstjórnarmaður og nú áhugamaður um að styrkja og treysta þetta stjórnsýslustig. Þarna er, eins og hefur reyndar komið fram í umræðunni, margt mjög gott. Þó er til að byrja með ein setning hér sem ég skil ekki, þrátt fyrir að vera búinn að lesa hana 20 sinnum, með leyfi forseta:

„Tenging byggða og Íslands við umheiminn verði í jafnvægi við umhverfið.“

Ég átta mig ekki á þessari setningu. En hvað um það. Þarna, eins og ég segi, er margt mjög gott, góð langtímamarkmið eins og um að byggðir verði sjálfbærar og sveitarfélögin um allt land. Það eru hérna í lykilviðfangsefnunum tiltekin mörg atriði sem mér finnst vert að nefna eins og varðandi þetta sem við ræðum kannski ekki nógu oft, samt kemur fyrir að það er hér til umræðu í þessum sal, tekjuskiptingu á milli ríkis og sveitarfélaga varðandi verkefnaskiptinguna. Þá komum við auðvitað að því sem er snert á í þessu plaggi varðandi tekjuskiptinguna og hvernig við getum jafnað þessa stöðu og tryggt það að sveitarfélögin geti verið sjálfbær, geti staðið undir þeirri þjónustu sem löggjafarþingið felur sveitarfélögunum að takast á við hverju sinni. Það er eins og kemur fram, það er mikilvægt að það sé fyrirsjáanleiki, sveitarfélögin hafi fyrirsjáanleika inn í langa framtíð. Þess vegna er mikilvægt að við séum bæði að vinna hér með langtímasýn til 15 ára og svo séum við með aðgerðaáætlun til fimm ára og þetta er nauðsynlegt.

Annað sem er auðvitað snert á, ég kem aðeins inn á það á eftir, er þessi nærþjónusta, vegna þess að við höfum séð það, alveg sama hvaða verkefni sveitarfélögin hafa fengið í hendur frá ríkinu, hvort sem það eru grunnskólarnir eða málefni fatlaðra, að með þessari auknu nánd, nánd á milli íbúa og jafnvel kjörinna fulltrúa, þá eykst þjónustan og samhliða því eykst auðvitað kostnaðurinn. Þetta er bara raunverulegt, ég þekki sjálfur ágætlega að þetta gerist. Þetta þarf í sjálfu sér ekki að vera slæmt vegna þess að við erum öll sammála um það, tel ég, sem störfum hér í umboði íbúa, að vilja veita góða, trygga og trausta þjónustu. Samt sem áður kemur það auðvitað niður á því að við þurfum á einhverjum tímapunkti, ég held að sá tímapunktur sé bara góður núna, að ræða hvernig við treystum þetta inn í framtíðina.

Ég ætla að leyfa mér aðeins að nefna nokkur atriði sem mér finnst skipta máli og þá kemur að þessari aðgerðaáætlun til fimm ára. Hæstv. ráðherra hefur farið hér yfir það í sinni framsögu en ég ætla bara að endurtaka og nefna sérstaklega þessa tekjustofna og hvernig verður unnið úr þeim á komandi mánuðum. Svo er það endurskoðun regluverks Jöfnunarsjóðs sveitarfélaga, það er mjög mikilvægt að þetta nái fram að ganga vegna þess að þarna erum við með jöfnunartæki. Það eru ekki öll sveitarfélög í landinu sem hafa burði til að takast á við þessi verkefni. Þá er mikilvægt að þau sem sterkari eru taki þátt og að við jöfnum þessar byrðar, ef svo má segja, á milli sveitarfélaga.

Það er margt hérna sem ég ætla kannski ekkert að vera að nefna, en ég kem hér að 15. punktinum sem er þróun þjónustu við fatlað fólk; málaflokkur sem er í mínum huga og hjarta mjög mikilvægur. Þarna er auðvitað mjög brýnt að sveitarfélög og ríki — og ég veit að hæstv. innviðaráðherra og hæstv. félags- og vinnumarkaðsráðherra eru með og hafa verið í samtali um það hvernig við ætlum að taka á þessum málum inn í langa framtíð og ég ætla aðeins að koma kannski inn á orðræðuna tengda þessum málaflokki hér rétt í lokin, nefna fleiri atriði eins og stafræna umbreytingu. Við sjáum það bara að við erum að þróast mjög, við erum á tækniöld og við erum að þróast mjög hratt.

Sem dæmi, og ég átta mig ekki alveg á því hvort það nái hér til þessa, en ég þekki það bara úr mínu sveitarfélagi þar sem ég var á síðasta kjörtímabili að þar erum við enn þá bara, sem ég leyfi mér að nefna, eitt lítið dæmi, að skila byggingarteikningum handvirkt inn í þjónustuver. Það er ekki hægt að gera það rafrænt. Ég held að það sé mjög mikilvægt og mikill sparnaður sem felst í því að reyna að koma þessu í þessa stafrænu umbreytingu eða rafrænu þjónustu eða hvað við köllum þetta.

Annað gott er ábyrgðarskipting og að tryggja þessa samfellu í allri þjónustu. Svo er það auðvitað það allra mikilvægasta af öllu, vellíðan ungra barna og barnafjölskyldna vegna þess að þetta er framtíðin og skiptir mjög miklu máli og þá sérstaklega þessara viðkvæmu hópa sem eru taldir upp í plagginu, þ.e. þessara viðkvæmu hópa sem eru með andlegar og líkamlegar skerðingar, barna af erlendum uppruna og barna í erfiðum félagslegum og efnahagslegum aðstæðum, að það sé vel tekið utan um þennan hóp.

Eins og ég nefndi áðan finnst mér mjög mikilvægt að sveitarfélögin hafi fyrirsjáanleika. Þess vegna er þetta plagg enn mikilvægara, að sveitarfélögin og við hér á þingi, löggjafinn og framkvæmdarvaldið horfi til langrar framtíðar í þessum málum.

Ég ætla aðeins að koma hér rétt í lokin, frú forseti, inn á atriði er varðar málaflokk fatlaðra. Það tengist auðvitað tekjuskiptingunni. Við höfum orðið vör við það í umræðu milli sveitarfélaga og ríkisins að það skorti fjármuni inn í málaflokk fatlaðs fólks. Ég sé hér, og reyndar vissi það, að félags- og vinnumarkaðsráðherra hafði skipað nefnd til að móta tillögur um kostnaðarskiptingu ríkis og sveitarfélaga við þjónustu við fatlað fólk. Það væri auðvitað áhugavert að heyra hvernig þeirri vinnu miðar og hvar hún sé stödd vegna þess að það er mjög mikilvægt að fá niðurstöðu í þetta tiltekna mál. Ég sé hér að síðasta setningin sem ég var sérstaklega búinn að stjörnumerkja hjá mér varðar það að það hefur farið alveg einstaklega mikið fyrir brjóstið á mér þegar ég hef séð kjörna fulltrúa á sveitarstjórnarstiginu, bæjarstjóra, borgarstjóra jafnvel, benda á þennan tiltekna málaflokk sem ástæðu þess að sveitarfélögin séu rekin í halla, séu illa rekin. Það er aðeins komið inn á þetta í þessu skjali, ég ætla bara að lesa þetta orðrétt, með leyfi forseta:

„Langvarandi umræður um kostnaðarskiptingu eru líklegar til að koma niður á þjónustu ásamt því að valda vanlíðan meðal fatlaðs fólks.“

Mér finnst þetta lykilsetning í þessu vegna þess að orðræðan er oft með algerum ólíkindum, að það sé einn hópur tekinn út fyrir sviga og sagt í raun og veru: Þið eru ástæðan fyrir því að sveitarfélagið okkar er illa rekið og við náum ekki endum saman. Ég veit ekki og get ekki sett mig í stöðu fatlaðs fólks þegar svona orðræða er uppi en ég held að það sé engum til góðs að viðhafa orð sem þessi og ég bið bara fólk að vanda sig þegar við erum að nálgast umræðuna. Við erum meðvituð um að við þurfum að ná lendingu, þurfum að ná einhverri niðurstöðu í þessari tekjuskiptingu. Það er verkefnið og það á að vera verkefnið.

###

Frú forseti. Við ræðum hér frumvarp til laga um breytingu á ýmsum lögum vegna fjárlaga fyrir árið 2024, oft kallaður tekjubandormur, frá hæstv. fjármála- og efnahagsráðherra. Ég vil fara hér yfir nokkur atriði sem ég tel að séu mikilvæg í þessu samhengi en vil jafnframt árétta að það er auðvitað efnahags- og viðskiptanefndar að taka þetta mál til frekari skoðunar og athugunar og meðferðar. Sú nefnd mun að sjálfsögðu rísa undir því og vanda vel til verka, kalla eftir umsögnum og vinna eftir þeim og taka tillit til ef svo ber undir.

Það sem er auðvitað helst í þessu er þessi krónutöluhækkun, 3,5% hækkun á svokölluðum krónutölusköttum í samræmi við forsendur tekjuáætlunar fjárlagafrumvarpsins. Þarna er auðvitað mikilvægt í þessu, eins og fram kemur í frumvarpinu, að við, ríkið, séum þátttakendur í því mikilvæga verkefni sem skiptir heimilin og fyrirtækin í þessu landi mestu máli sem er auðvitað að ná niður verðbólgu og vöxtum með skynsamlegum og raunhæfum aðgerðum. Auðvitað mætti segja að það væri áhugavert fyrir nefndina að fá frekari greiningar á því hvað þetta þýðir, en fyrstu viðbrögð eru að þetta innlegg sé skynsamlegt og í takt við það sem kallað hefur verið eftir þó að við heyrum auðvitað víða og úr ýmsum áttum gagnrýni á þetta eftir kannski töluvert bratta hækkun um síðustu áramót, að hér séu einstaklingar og fyrirtæki að fá aðra slíka hækkun í andlitið. En við verðum að horfa til þess að við erum hér í sérstöku umhverfi þessa dagana.

Það má nefna fleira í frumvarpinu sem ég tel vert að tiltaka og hefur komið fram í þessari umræðu hér í dag, m.a. hækkun á lágmarksfjárhæð bifreiðagjalds sem lagt er á fólksbíla. Þar er lágmarksgjaldið að fara úr 15.080 kr. í 20.000 kr. Þetta gjald greiða bifreiðaeigendur tvisvar á ári og með þessari aðgerð, sem ég tel af hinu góða, er tekið mið af því breytta umhverfi og þeim samfélagsbreytingum sem við sem samfélag erum að horfast í augu við og erum að þróast í mjög jákvæða átt með tilliti til umhverfis- og loftslagsmála. Aðgerðinni er, vegna þessara samfélagslegu breytinga, ætlað að styrkja tekjustofna ríkissjóðs af ökutækjum en þeir hafa eðli málsins samkvæmt, eins og ég hef sagt hér, dregist saman vegna fjölgunar á vistvænum og sparneytnum fólksbifreiðum. Það er áætlað samkvæmt frumvarpinu að þessar breytingar muni skila ríkissjóði 1,3 milljörðum í viðbótartekjur.

Það er auðvitað ýmislegt sem við getum tiltekið og ég vil nefna sérstaklega bráðabirgðaákvæði sem koma skal í veg fyrir að kostnaðarþátttaka heimilismanna á dvalar- og hjúkrunarheimilum aukist við það að tengingar við tekjur maka hafa verið afnumdar. Ég tel að það sé mikilvægt að halda þessu inni. Eins er með framlengingu á ákvæði til bráðabirgða til að sporna við því að víxlverkanir örorkubóta almannatrygginga og örorkulífeyris lífeyrissjóða hefjist að nýju. Það er alveg rétt að mínu mati sem hér hefur komið fram frá hv. þingmönnum að þetta kemur aðeins inn á það kerfi sem við búum við og þurfum með einhverjum hætti að taka til skoðunar. Hún er nú í gangi og ég vona svo sannarlega að þingheimur beri gæfu til þess að vinna svo í takt við það og betrumbæta kerfið í heild. Í þessu samhengi vil ég einnig nefna framlengingu á bráðabirgðaákvæðum um hækkun á frítekjumarki örorkulífeyrisþega vegna atvinnutekna við útreikning tekjutryggingar.

Svo tel ég rétt að nefna, eins og hæstv. fjármála- og efnahagsráðherra fór yfir í sinni framsögu, hvernig sóknargjöld hafa verið að þróast á síðustu árum. Bæði efnahags- og viðskiptanefnd og fjárlaganefnd hafa verið með þetta mál á sínum borðum sem hefur leitt til þess að gjöldin hafa hækkað. Nú er hins vegar lagt til, eins og síðustu ár, vegna þess að sú hækkun hefur bara gilt til eins árs, að gjaldið verði lækkað úr 1.192 kr. á mánuði og fari í 1.107 kr. fyrir árið 2024. Líkt og fyrri ár þá tel ég skynsamlegt og vonast til þess og veit það að hv. efnahags- og viðskiptanefnd muni taka þetta til skoðunar vegna þess að við vitum það, a.m.k. sá sem hér stendur og ég veit að það eru margir sem taka undir þau sjónarmið með mér, að kirkjan gegnir mjög mikilvægu hlutverki í okkar samfélagi á svo margan hátt, bæði á okkar mestu gleðistundum og þegar erfitt er hjá fjölskyldum og einstaklingum í þessu landi, og við þurfum að halda áfram að styðja við þessar mikilvægu stofnanir. Ég myndi telja svona fljótt á litið eðlilegt að krónutalan sem gilti á síðasta ári myndi jafnvel taka hækkun um 3,5%, sem yrði þá 1.234 kr. En þetta er auðvitað eitthvað sem nefndin þarf að skoða betur.

Þarna eru ýmsir þættir sem við þurfum að rýna vel, m.a. þær fjárhæðir sem snerta markmið stjórnvalda þegar kemur að loftslagsmálum. Ég vil einnig nefna hér í ræðu minni þessa tímabundnu hækkun á tekjuskatti. Þrátt fyrir að ég sjálfur sem þingmaður hafi rætt ýmsar aðgerðir sem ég teldi skynsamlegt að fara í þá er ég enginn stuðningsmaður mjög hárra skatta en tel samt sem áður að þessi tímabundna 1 prósentustigs hækkun á tekjuskatti lögaðila sé mikilvægt innlegg í þessu ástandi, að hann fari úr 20% í 21% fyrir rekstrarárið 2024 og við álagningu á árinu 2025. Þessi tímabundna hækkun mun skila ríkissjóði um 6,4 milljörðum árið 2025.

Í þessu frumvarpi er líka hækkun til Ríkisútvarpsins um 700 kr. Gjaldið fer þá úr 20.200 kr. í 20.900 kr. og verða þá viðbótartekjur í núverandi ástandi um 200 millj. kr. Við erum einnig að framlengja gildistíma laga um fjarskiptasjóð út árið 2024 og bráðabirgðaákvæði sem kveður á um heimild til að nota fé ofanflóðasjóðs til að taka þátt í greiðslu kostnaðar við hættumat vegna eldgosa, vatnsflóða og sjávarflóða er framlengt um eitt ár. Við sjáum það og höfum gengið í gegnum sem samfélag ýmsar náttúruhamfarir hér á liðnum árum, sama hvort við nefnum snjóflóð, eldgos á Reykjanesskaga eða hvað sem er, og það er mikilvægt að við séum stöðugt og alltaf að meta hættu vegna náttúruhamfara fyrir samfélagið okkar í heild.

Þarna er einnig inni, frú forseti, breyting á verðmætagjaldi sjókvíaeldis, hækkun um 1,5 prósentustig. Þetta er eitthvað sem við höfum áður rætt, vorum með hér til umræðu fyrir nokkrum mánuðum síðan og hefur svolítið verið til umfjöllunar varðandi þessi góðu fyrirtæki, sem ég vil segja að hafi breytt hér heilum samfélögum, við getum sérstaklega horft austur á firði og vestur á firði þar sem þetta hefur breytt heilu þorpunum. Við sjáum það bara þegar við ferðumst um þessi litlu bæjarfélög sem ég leyfi mér að segja að voru nánast deyja út hér fyrir örfáum árum síðan en með þessari nýju atvinnugrein hefur það breyst. Hún er auðvitað í ákveðnu ferli, hún er tiltölulega ný hér á landi og því fylgja ákveðnir verkir, vaxtarverkir og annað sem við þurfum stöðugt að vera að læra af. Það hefur verið umræða um aukna gjaldtöku á þessa atvinnugrein sem auðvitað er að skila mjög miklu en við megum ekki gleyma því hvað þessi nýi atvinnuvegur hér á landi hefur gert fyrir mörg sveitarfélög og ég segi bara að hann hefur gert það að verkum að það er orðið ákjósanlegt að búa á svæðum sem voru jafnvel að deyja út, eins og ég segi hér, fyrir ekki svo mörgum árum síðan. Það verður auðvitað að horfa á stóru myndina í þessu eins og öðru. Við erum að taka þá ákvörðun hér, eins og kemur fram í frumvarpinu, að hækka verðmætagjald sjókvíaeldis um 1,5 prósentustig, það fer úr 3,5% í 5%. Þegar þessi tillaga kom fram frá hæstv. matvælaráðherra á sínum tíma þá, eins og kemur hér fram og við vorum með sérstaklega til umræðu, kom sú tillaga um hækkun of seint. Kannski myndi einhver segja því miður, en það er alveg ljóst að þessi tillaga þarf að koma inn á borð þingsins fyrir 1. desember. Nú er þetta komið hér inn og er eitthvað sem efnahags- og viðskiptanefnd, eins og annað sem fram kemur í þessu frumvarpi, mun taka til skoðunar og umfjöllunar og taka tillit til og eiga samtal við aðila í þessari grein eins og öðrum sem þetta mál snertir. Það er lagt til, eins og ég segi og ítreka, að hlutfall af reiknistofni gjaldtöku vegna slátraðs lax í sjókvíum, þegar verð er 4,8 evrur á kílógramm eða hærra, sbr. a-lið 2. mgr. 2 gr., verði hækkað um 1,5 prósentustig og nemi því, nái þetta fram að ganga, 5%. Jafnframt er, með tilliti til gildistöku frumvarps þessa, lagt til að vegna ársins 2024 skuli Fiskistofa birta fjárhæð gjaldsins með auglýsingu fyrir 31. desember 2023 í stað 1. desember það ár. Það er ágætt að halda þessu til haga.

Ég sé að tíminn er að renna út, frú forseti, og þá er kannski ekki meira sem ég ætla að tiltaka hér en vil ítreka að það er að mínu mati mjög mikilvægt að efnahags- og viðskiptanefnd taki þetta mál til umfjöllunar, og mun auðvitað gera það, hlusti og taki ákvarðanir sínar út frá því. Ég læt þetta gott heita, frú forseti.

###
