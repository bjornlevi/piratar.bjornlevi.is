
Virðulegi forseti. Ég þakka hv. þingmanni fyrir seinni fyrirspurn. Ég vil árétta það að flugfélögin eru einnig bundin af eigin persónuverndarlögum í sínu heimaríki þannig að þetta er ekki séríslensk meðferð hér sem þau viðhafa, heldur beinist þetta að þeim ríkjum sem ekki eru aðilar að PNR-tilskipun Evrópusambandsins. Ég vil árétta það að við erum að hefja tvíhliða samningaviðræður við ESB vegna þessa máls. Ég vænti þess að eftir nokkra mánuði verði þessi samningur innleiddur hér. Sömuleiðis Norðmenn, við erum nú ekki aftarlegar á merinni en það að Norðmenn eru í sömu stöðu og við og þeir eru sömuleiðis að hefja þessar viðræður við Evrópusambandið þannig að við fylgjum þeim hvað þetta varðar. Þegar þessi innleiðing er komin þá verðum við með nánast 100% upplýsingar um þá farþega sem hingað til lands koma og verður til fyrirmyndar. Hins vegar eru landamærin með þeim hætti að það verður aldrei hægt að koma fyllilega í veg fyrir það að hingað slæðist einstaklingar eins og við höfum orðið vitni að í fjölmiðlum, þar sem innan Schengen-svæðisins er frjáls för fólks.

###

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr hvernig tryggt sé að erlend flugfélög sem fljúga hingað til lands framfylgi þessari skyldu sinni. Það er alveg rétt sem hv. þingmaður segir að á Íslandi gilda íslensk lög. Farþegaupplýsingadeild ríkislögreglustjóra hefur samband við flugfélög sem fljúga reglulega hingað til lands og gerir þeim grein fyrir skyldu þeirra til að afhenda upplýsingar um farþega og áhafnir. Deildin veitir flytjendum jafnframt aðgang að stafrænni gátt sem flugfélögum ber að senda upplýsingar í gegnum. Það er því skýrt verklag til staðar til að tryggja að flugfélög sem fljúga reglulega til landsins uppfylli skyldur sínar að þessu leyti.

Vanræki flugfélag aftur á móti þessar skyldur sínar samkvæmt 17. gr. laganna varðar það refsingu samkvæmt 108. gr. a tollalaga og samkvæmt því ákvæði er tollayfirvöldum heimilt að leggja stjórnvaldssektir á fyrirtæki eða einstaklinga sem brjóta gegn skyldu til að veita upplýsingar og skal við ákvörðun sekta m.a. taka tillit til alvarleika brots, hvað það hefur staðið lengi, samstarfsvilja hins brotlega aðila og hvort um ítrekað brot er að ræða. Stjórnvaldssektir sem eru lagðar á einstaklinga geta numið frá 10.000 kr. til 100.000 kr. en stjórnvaldssektir sem eru lagðar á fyrirtæki geta numið frá 400.000 kr. til 2 millj. kr. Þegar spurt er hvort íslensk stjórnvöld hafi beitt erlend flugfélög viðurlögum fyrir að afhenda ekki slíkar upplýsingar þá hafa, samkvæmt upplýsingum frá embætti ríkislögreglustjóra, engin flugfélög fram til þessa verið beitt viðurlögum af hálfu tollayfirvalda en ákvarðanir um slíkt eru teknar í samráði við ríkislögreglustjóra.

Hv. þingmaður spurði einnig hvort ráðherra hefði upplýsingar um að erlend flugfélög hafi ekki afhent lögreglu slíkar upplýsingar og hvort ekkert hafi verið aðhafst vegna þessa. Innan ESB er í gildi tilskipun 2016/681 um farþegaupplýsingar, „PNR Directive“ svokölluð. Þessi tilskipun sem öll aðildarríki hafa leitt í lög sín kveður m.a. á um að flugfélögum sé skylt að miðla upplýsingum um farþega og áhafnir til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd.

Ísland er ekki aðili að þessari tilskipun og hefur því efni hennar ekki verið innleitt í íslensk lög. Vegna þessa hafa ýmis evrópsk flugfélög litið svo á að þeim sé ekki heimilt að afhenda íslenskum stjórnvöldum farþegaupplýsingar samkvæmt þeirra landslögum sem byggja á tilskipuninni, einkum vegna persónuverndar. Evrópusambandið er sama sinnis hvað þetta varðar og hefur brugðist við með því að gera sérstaka tvíhliða samninga við ríki utan ESB sem heimila evrópskum flugfélögum af afhenda viðkomandi ríkjum þessar upplýsingar. Nú þegar hefur ESB gert slíka samninga m.a. við Bandaríkin og Kanada. Framkvæmdastjórn ESB hefur nú tekið ákvörðun um að gera sams konar samning við öll Schengen-ríkin sem standa utan ESB, þar á meðal Ísland. Gert er ráð fyrir að samningaviðræður hefjist á næstu vikum eða mánuðum og að samningur verði undirritaður síðar á þessu ári.

Rétt er að árétta að íslensk stjórnvöld fái í dag afhentar upplýsingar um 93% af öllum farþegum sem ferðast hingað til lands og má ætla að það hlutfall nái hátt í 100% í kjölfar þess að ofangreindur samningur við ESB tekur gildi. Eins og áður greinir hefur sektum ekki verið beitt vegna brota gegn þessari skyldu sem má m.a. væntanlega rekja til þess að fyrirséð er að fyrrgreindur samningur verði gerður við Evrópusambandið.

###

Virðulegi forseti. Ég þakka aftur hv. þingmanni  fyrir að vekja máls á þessu mikilvæga máli. Eins og ég kom inn á  áðan þá hafa lögregluyfirvöld varað við uppgangi skipulagðrar brotastarfsemi hér á landi síðustu ár, hún er talin töluverð og áhættan mikil. Á sama tíma hefur reynst erfitt að ná fram sakfellingu fyrir dómi í málum sem snúa að skipulagðri brotastarfsemi og vegna þessa  kann að þurfa að skoða hvort gera þurfi breytingar á ákvæðinu sem snýr að skipulagðri brotastarfsemi þannig að það sé betur til þess fallið að ná markmiði sínu.

Hvað varðar þyngri refsiheimildir má sem dæmi nefna að í Noregi er mælt fyrir um þyngri refsingu ef refsivert brot er framið sem hluti af starfsemi skipulagðra brotahópa. Í núverandi löggjöf okkar er það almenn refsiþyngingarástæða ef brot eru framin í félagi, en að mínu mati er vert að skoða kosti og galla þess að mæla fyrir um þyngri refsingu við brotum sem eru framin sem hluti af starfsemi skipulagðra brotahópa líkt og Norðmenn hafa gert. Í almennum hegningarlögum er mælt fyrir um það á nokkrum stöðum en það geti verkað til refsiþyngingar ef brot er framið á sérstaklega sársaukafullan eða meiðandi hátt. Ef ætlunin væri að bæta við refsiheimild í íslensk lög vegna þess, og þá er ég að tala  um svokallað niðurlægingarofbeldi, þá þyrfti að byrja á því að skilgreina hvað það felur í sér, en það á sér margar birtingarmyndir. Ég veit til þess að í Danmörku hefur komið til umræðu  að setja inn almenna refsiþyngingarástæðu ef refsivert brot er framið á sérstaklega niðurlægjandi hátt. Að mínu mati er sjálfsagt að skoða og meta hvort þörf sé á slíku ákvæði til viðbótar við þau ákvæði sem eru í núverandi löggjöf og hvort slíkt ákvæði væri til þess fallið að auka réttarvernd og fælingarmátt.

Ég vil í blálokin bara fá að deila því hér með þinginu að ég er á leiðinni í næstu viku á ráðstefnu í Svíþjóð á samnorrænan ráðherrafund dómsmálaráðherra Norðurlandanna þar sem fundarefnið er með áherslu á skipulagða brotastarfsemi og þátttöku barna og unglinga í henni, enda er staðan alvarleg í nágrannalöndum okkar hvað þetta varðar.

###

Virðulegi forseti. Ég vil þakka hv. þingmanni fyrir fyrirspurnina og sérstaklega fyrir að vekja máls á þessu mikilvæga máli sem skipulögð brotastarfsemi er. Umfang skipulagðrar brotastarfsemi á Íslandi hefur aukist verulega síðastliðin ár eins og víða annars staðar. Íslensk lögregluyfirvöld hafa varað við þeirri þróun undanfarin ár og bent á að áhættan vegna skipulagðrar brotastarfsemi á Íslandi teljist mjög mikil. Samhliða þessari þróun eykst hættan á því að börn og ungmenni dragist inn í þessa ólögmætu starfsemi. Ef við ætlum að koma í veg fyrir að börn og ungmenni gangi til liðs við skipulagða brotastarfsemi hér á landi líkt og gerst hefur í auknum mæli í nágrannaríkjum okkar er að mínu mati nauðsynlegt að gera löggæsluyfirvöldum kleift að bregðast við og grípa til aðgerða í baráttunni gegn skipulagðri brotastarfsemi. Lögregluyfirvöld þurfa að búa yfir nægum mannafla sem býr við viðeigandi menntun og búnaði til þess að geta tekist á við þær áskoranir sem málaflokknum fylgja.

Ég hef lagt fyrir Alþingi frumvarp er varðar breytingar á lögreglulögum en ég tel frumvarpið algjörlega nauðsynlegan lið til að efla aðgerðaheimildir lögreglu þegar kemur að baráttunni gegn skipulagðri brotastarfsemi. Eitt af markmiðum frumvarpsins er að skýra heimildir lögreglu til að grípa til aðgerða í þágu afbrotavarna og er því lögð áhersla á mikilvægi þess að lögreglan geti gripið fyrr inn í atburðarás og þannig fyrirbyggt að framin séu alvarleg brot.

Eitt af markmiðum frumvarpsins er að löggæsluyfirvöld geti framvegis unnið markvisst að aðgerðum í þágu afbrotavarna og er einkum horft til þess að efla getu lögreglu til að koma í veg fyrir skipulagða brotastarfsemi. Það er þó ekki hægt að líta fram hjá því að á meðan hættan vegna skipulagðrar brotastarfsemi er til staðar þá gegna almennar forvarnir og félagsleg úrræði mikilvægu hlutverki við að halda börnum og ungmennum frá brotastarfsemi. Sú áhætta er ávallt til staðar að jaðarsettir einstaklingar og hópar séu útsettari fyrir því að taka þátt í skipulagðri brotastarfsemi. Reynslan hefur sýnt að samvinna sveitarfélaga, lögreglu, heilbrigðis- og menntakerfis, auk annarra lykilaðila í hverju nærsamfélagi fyrir sig er forsenda fyrir því að varna ofbeldi og öðrum afbrotum. Lögreglu er falið samkvæmt lögum að vinna að afbrotavörnum og hefur dómsmálaráðuneytið lagt aukna áherslu á afbrotavarnir, þar með talið fræðslu og forvarnir og falið embætti ríkislögreglustjóra samhæfingu þess efnis meðal allra lögregluembættanna. Nýlega hefur stöðugildum hjá lögregluembættinu verið fjölgað til að sinna afbrotavörnum og samfélagslöggæslu og þá er hafin vinna við að byggja upp og samræma svæðisbundið samráð um afbrotavarnir. Þeir lögreglumenn sem sinna svokallaðri samfélagslöggæslu vinna markvisst að því að styrkja tengsl lögreglunnar við ungt fólk og færa lögregluna nærsamfélaginu.

Greiningardeild ríkislögreglustjóra hefur um árabil gefið út áhættumatsskýrslu vegna skipulagðrar brotastarfsemi. Í þeirri vinnu hefur aukin áhersla verið lögð á hlut ungmenna í afbrotum og tengingu við skipulagða brotastarfsemi. Á Norðurlöndunum hafa aukin umsvif skipulagðra glæpahópa orðið til þess að ungmenni sem eru í veikri félagslegri stöðu gangi til liðs við þá.

Þjóðaröryggisráð hefur í nýlegum skýrslum sínum fjallað um skipulagða brotastarfsemi og m.a. komið þeirri ábendingu á framfæri að herða þurfi reglur um skotvopn og endurskoða undanþágur frá banni við innflutningi sjálfvirkra og hálfsjálfvirkra skotvopna. Nýlega voru samþykktar á Alþingi breytingar á vopnalögum sem er m.a. ætlað að takmarka aðgengi að hálfsjálfvirkum og alsjálfvirkum vopnum. Þær breytingar sem samþykktar voru með lögunum eru til þess fallnar að fækka öflugum skráðum vopnum í umferð sem að sama skapi minnkar möguleika brotahópa á að komast yfir skráð vopn til notkunar í ólögmætum tilgangi. Með lögunum hafa jafnframt heimildir lögreglu til að hafa eftirlit með skotvopnum verið auknar, auk þess sem ákvæðum um afturköllun og upptöku hefur verið breytt þannig að skýrar er orðið hvenær hægt sé að afturkalla vopnaleyfi og til hvaða úrræða sé hægt að grípa til í framhaldinu. Eftir sem áður munu óskráð vopn enn vera til staðar þótt breytingarnar hafi verið gerðar á vopnalögum, en lykilatriði til að sporna við ólöglegri notkun vopna er að til staðar sé öflug löggæsla. Löggæsluyfirvöld þurfa að hafa burði og getu til að takast á við málefni sem snúa að ólöglegri notkun vopna og má þar sem dæmi nefna sérsveit lögreglu sem er sérhæfð til að takast á við mál þar sem vopn koma við sögu. — Ég held að ég þurfi að koma meiru að í seinna svari mínu.

###

Virðulegi forseti. Ég vil ítreka það sem kom fram í máli mínu, að ef við ætlum að taka upp landamæraeftirlit þá verði það ekki gert nema að fengnu áhættumati frá ríkislögreglustjóra. Þau eru gerð með reglubundnum hætti. Síðasta áhættumat gaf ekki til kynna að ástæða þætti til að taka upp þetta eftirlit. En þessir áhættuþættir eru í sífelldri endurskoðun og eru vaktaðir mjög vel af ríkislögreglustjóra. Ég vil líka árétta það að þetta fyrirkomulag myndi krefjast mjög aukins mannafla hjá lögreglu og auk þess myndi þetta landmæraeftirlit taka mun lengri tíma  en landamæraeftirlitið sem er í dag. Ávinningurinn af því, eins og kom fram í máli mínu hér fyrr í dag, er sá að við erum að ná um 93% farþega sem koma í gegnum Keflavíkurflugvöll, við erum að ná því eins og staðan er í dag með núverandi framkvæmd. Ef við ætlum að taka upp þetta eftirlit þurfum við að ráða gríðarlegan fjölda lögreglumanna til að sinna því og það er ekki hægt að sjá að ávinningurinn af því yrði í samræmi við þá fyrirhöfn sem það myndi krefjast. Ég ætla samt sem áður að ítreka í máli mínu að ég er með augun á landamærunum og sagði það hér fyrr í dag í óundirbúnum fyrirspurnatíma að ég tel einnig að landamærin séu ekki okkar stærsta áhyggjuefni. Það er útlendingalöggjöfin sem við verðum að aðlaga betur að nágrannalöndum okkar.

###

Virðulegi forseti. Ég þakka hv. þingmanni fyrir fyrirspurnina. Schengen-samstarfið felst í grundvallaratriðum í tvennu, annars vegar í afnámi persónubundins eftirlits á innri landamærum Schengen-ríkja og hins vegar mótvægisaðgerðum sem felast einkum í samræmdum reglum um eftirlit á ytri landamærum Schengen-svæðisins og samvinnu lögregluliða meðal þátttökuríkjanna til að tryggja öryggi borgara innan svæðisins. Samkvæmt 1. mgr. 13. gr. laga nr. 136/2022, um landamæri, er ráðherra heimilt að taka upp tímabundið eftirlit á innri landamærum vegna alvarlegrar ógnar við allsherjarreglu og þjóðaröryggi. Ákvörðun um að taka upp slíkt eftirlit verður aðeins tekin á grundvelli áhættumats frá ríkislögreglustjóra. Þá skal umfang og tímalengd innra eftirlits ekki vera meira en nauðsynlegt er til að bregðast við ógninni. Nánar er kveðið á um tilhögun og lengd tímabundins eftirlits í reglugerð nr. 866/2017 um för yfir landamæri. Með því að taka upp slíkt eftirlit yrði ferðamönnum sem ferðast hingað til lands frá öðrum Schengen-löndum skylt að framvísa vegabréfi eða öðrum gildum ferðaskilríkjum á landamærastöð við komuna til landsins. Ekki er heimilt að taka upp tímabundið eftirlit á innri landamærum Schengen-svæðisins á öðrum lagagrundvelli eða forsendum en að framan greinir.

Embætti ríkislögreglustjóra hefur það hlutverk að meta hættu á landamærum og framkvæma áhættumat sem getur orðið grundvöllur ákvörðunar ráðherra um að taka upp tímabundið landamæraeftirlit. Slíkt áhættumat er framkvæmt ársfjórðungslega og þegar tilefni þykir til. Aðstæður á innri landamærum Íslands hafa ekki gefið til kynna að alvarleg ógn sé til staðar er varði allsherjarreglu eða þjóðaröryggi í skilningi laga um landamæri. Á meðan svo er og án þess að fyrir liggi áhættumat ríkislögreglustjóra um slíka alvarlega ógn hefur ráðherrann ekki heimild að lögum til að taka upp tímabundið eftirlit á innri landamærum og vegabréfaskyldu.

Í þessu samhengi er einnig vert að benda á að þau ríki sem hafa tekið upp eftirlit á innri landamærum beita því ekki gagnvart allri umferð um landamæri heldur aðeins að takmörkuðu leyti og þá í samræmi við áhættugreiningu, t.d. beita Finnar því á landamærum sínum við Rússland og Svíar beita því einkum á landamærum sínum við Danmörku á Eyrarsundsbrúnni. Kæmi til þess að tekið yrði upp eftirlit á innri landamærum hér má ætla að því yrði beitt með sambærilegum hætti, þ.e. með takmörkuðum hætti á grundvelli áhættugreiningar.

Hv. þingmaður spyr hvort ráðherra hafi skoðað það að gefa fyrirmæli til flugfélaga að gæta að slíkri tímabundinni vegabréfaskyldu til Íslands við byrðingu ef af yrði. Samkvæmt 17. gr. laga um landamæri er lögð sú skylda á flugfélög að ganga úr skugga um að farþegar hafi meðferðis gild ferðaskilríki og vegabréfsáritun þegar flogið er hingað til lands frá ríkjum utan Schengen-svæðisins. Brot gegn þessari skyldu varðar refsingu samkvæmt 21. gr. laganna. Sé tímabundið eftirlit tekið upp á innri landamærum getur komið til þess að flugfélögum sé einnig skylt að gæta að vegabréfa- og vegabréfsáritunarskyldur farþega þegar flogið er hingað til lands frá ríkjum innan Schengen-svæðisins samkvæmt því sem um getur í 2. mgr. 13. gr. laga um landamæri.

Á næstunni tekur gildi ný reglugerð um fyrirkomulag og fjárhæðir sekta vegna brota flugfélaga sem flytja hingað til lands einstaklinga sem hafa ekki gild ferðaskilríki eða vegabréfsáritun. Samkvæmt reglugerðinni verður ráðherra heimilt að virkja þessa skyldu flugfélaga þegar tímabundið eftirlit er tekið upp á innri landamærum og verður þar af leiðandi einnig hægt að beita flugfélög sektum sem flytja til landsins einstaklinga sem ekki hafa gild ferðaskilríki frá ríkjum innan Schengen-svæðisins.

Samkvæmt lögum yfir landamæri og reglugerð um för yfir landamæri skal landamæraeftirlit fara fram á viðurkenndri landamærastöð. Á meðal viðurkenndra landamærastöðva er Keflavíkurflugvöllur og hefur þar verið komið upp sérstökum landamærahliðum sem allir farþegar sem koma hingað til lands frá ríkjum utan Schengen-svæðisins þurfa að fara í gegnum og framvísa gildum ferðaskilríkjum. Ekki er talið að nokkur ávinningur sé af því að færa landamæraeftirlit frá þessum skilgreindu hliðum og framkvæma það þess í stað um borð í flugvélum á Keflavíkurflugvelli. Það myndi ekki hafa nein áhrif á rétt einstaklinga til að koma hingað til lands eða beitingu valdheimilda stjórnvalda til að vísa frá einstaklingum sem ekki uppfylla skilyrði við komu hingað til lands.

###

Virðulegi forseti. Hér var talað um aðstoð almannavarna í Evrópusambandinu og það er vel. Ég hef nefnt það hér fyrr í dag að við gætum ekki bara lent í þeirri stöðu að þurfa að þiggja aðstoð heldur höfum við líka margsinnis verið í þeirri stöðu að veita aðstoð. Ég sat á fimmtudaginn í síðustu viku iðnþing Samtaka iðnaðarins og þar sagði Reynir Sævarsson, verkfræðingur hjá Eflu, sögu sem mér þótti áhugaverð. Fyrir 30 árum urðu miklar náttúruhamfarir í Frakklandi þar sem innviðir fóru í algjöra klessu, ef ég má nota það orð, og þá áttu þeir mjög erfitt með að ráða við þá innviðauppbyggingu eða ná tökum á því ástandi sem þar var. Þá var leitað til Íslendinga og það voru íslenskir verkfræðingar og íslenskt hugvit sem fór fyrir 30 árum til Frakklands, verkfræðingar frá Eflu. Það var grunnurinn að því að Efla opnaði skrifstofu í Frakklandi sem er enn að störfum. Það stórveldi sem Frakkland er á þeim tíma leitaði til Íslendinga til að byggja upp sína innviði.

Það er ekki tímabært að tala hér um fyrra fyrirkomulag þar sem það gekk ekki upp. Við þurfum að láta reyna á þær heimildir sem komu inn í lögin árið 2022 og það er líka vert að minna á að það er eðlilegt að viðbragðsaðilar þurfi að rýna sjálfa sig rétt eins og læknar þurfa að rýna störf sín. Það er ekki eftirlit heldur er fólk að læra af reynslunni. En síðan erum við með ytra eftirlit.

###

Virðulegi forseti. Ég þakka hv. þingmanni fyrir fyrirspurnina. Í samræmi við stefnu stjórnvalda í almannavarna- og öryggismálum er nú unnið í dómsmálaráðuneytinu að heildarendurskoðun almannavarnalaga í mjög breiðu samráði. Markmiðið er að efla almannavarnakerfið, styrkja það sem vel gengur og bæta það sem betur má fara. Með frumvarpinu verður m.a. lögð áhersla á að skýra skipulag, ábyrgð og hlutverk lykilaðila en með því fæst sameiginleg sýn á hvernig almannavarnakerfið á Íslandi verði best skipulagt þannig að það verði sem best í stakk búið til að takast á við hvers konar vá.

Almannavarnalögin voru sett árið 2008 og hafa sætt takmörkuðum efnislegum breytingum síðan, fyrir utan breytingafrumvarp sem var samþykkt á Alþingi 2022. Með því frumvarpi voru gerðar ákveðnar breytingar á lögunum sem vörðuðu m.a. rýni aðgerða. Meðal þeirra var að rannsóknarnefnd almannavarna var lögð niður og í hennar stað komið á þrepaskiptri rýni. Í greinargerð með frumvarpinu kemur fram að rannsóknarnefndin sem sett var á fót með lagasetningunni árið 2008 hafi einungis einu sinni hafið rannsókn samkvæmt hlutverki sínu. Nefndin hafi ekki verið á fjárlögum og aldrei skilað skýrslu á grundvelli laganna.

Í 28. og 29. gr. almannavarnalaga er nú mælt fyrir um þrepaskipta rýni á aðgerðum viðbragðsaðila. Með því móti tekur eðli og umfang rýninnar mið af alvarleika þess ástands sem rýna skal. Í fyrsta lagi er ávallt tryggt að fram fari innri rýni á viðbrögðum í almannavarnaástandi. Í öðru lagi fer ytri rýni fram þegar stjórn samhæfingar- og stjórnstöðvar telur það nauðsynlegt og í þriðja lagi getur ráðherra einnig óskað eftir skýrslugjöf eða ytri rýni. Eðli málsins samkvæmt er ekki mikil reynsla komin á beitingu nýrra ákvæða um rýni á aðgerðum viðbragðsaðila, þ.m.t. ákvæði 29. gr. laganna, en vonir standa til þess að þessi nýlega breyting skili mun meiri árangri en fyrra fyrirkomulag sem hafði reynst þungt í vöfum.

Rétt er að geta þess að ég hef tilkynnt að ég hafi til skoðunar að óska eftir ytri rýni á grundvelli 29. gr. almannavarnalaga vegna almannavarnaviðbragða tengdum jarðhræringum á Reykjanesi. Rýnina er almennt ætlað að framkvæma eftir að almannavarnastigi hefur verið aflétt en í sumum tilvikum er ljóst að ástæða er til að gera það á fyrra tímamarki. Ég tel eðlilegt í ljósi eðlis þeirra langvarandi atburðarásar sem á sér nú stað á Reykjanesi að meta hvort framkvæma eigi umrædda rýni áður en almannavarnastigi hefur verið aflétt. Gera má ráð fyrir að afstaða mín í þeim efnum liggi fyrir á næstu vikum.

###

… endursendingu?Virðulegi forseti. Nú er það svo að ábyrgð íslenskra stjórnvalda er að veita þeim sem sækja hér um vernd efnislega meðferð. Allir þeir sem hafa komið frá Venesúela og hafa óskað verndar hafa fengið hér efnislega meðferð á tveimur stjórnsýslustigum. Á síðasta ári hóf Útlendingastofnun að hafna umsóknum um vernd í miklum meiri hluta þeirra ríkisborgara sem hingað sóttu frá Venesúela. Sú niðurstaða var staðfest af kærunefnd útlendingamála og síðan hafa hjá kærunefnd ítrekað fallið úrskurðir sem staðfesta þessa nálgun eða ítreka þessa nálgun. Ég ítreka að hér eru allir að fá, að ég tel, eins góða málsmeðferð og hægt er að veita á tveimur stjórnsýslustigum og síðan, ef það er enn þá ágreiningur, er hægt að sækja um endurupptöku máls. Ég vil ítreka það að það fór hópur með flugi fyrir áramót, stór hópur ríkisborgara Venesúela, og eftir því sem ég kemst næst þá voru starfsmenn Útlendingastofnunar í samtali við meiri hluta þeirra sem fóru til baka. Þeir einstaklingar hafa ítrekað að jú, fólkið þurfti að bíða í landinu í sólarhring en allir hafa staðfest að þeir fengu vegabréfin sín og þeir héldu sínum verðmætum þannig að allt tal um annað kemur mér verulega á óvart.

###

Handbook and guidelines on procedures and criteria for determining refugee status.Beyond Proof. Credibility Assessment in EU Asylum Systems.Virðulegi forseti. Ég þakka hv. þingmanni fyrir fyrirspurnina. Í málsmeðferð umsókna um alþjóðlega vernd skoða stjórnvöld, þ.e. Útlendingastofnun í þessu tilfelli og eftir atvikum kærunefnd útlendingamála, með einstaklingsbundnum hætti aðstæður umsækjanda í heima- eða viðtökuríki. Í því felst m.a. að tekin er afstaða til þess hvort umsækjendur eigi á hættu á að verða fyrir ofsóknum við heimkomu. Við mat á umsóknum hafa Útlendingastofnun og eftir atvikum kærunefnd útlendingamála til hliðsjónar handbók Flóttamannastofnunar Sameinuðu þjóðanna um málsmeðferð og viðmið við mat á umsókn um alþjóðlega vernd, sem heitir á enskri tungu, með leyfi forseta, Þá tekur aðferðafræði trúverðugleikamats þeirra mið af skýrslu Flóttamannastofnunar og flóttamannasjóðs Evrópusambandsins um trúverðugleikamat, með leyfi forseta, Mat á trúverðugleika frásagnar er byggt á endurritum af viðtölum hjá Útlendingastofnun, öðrum gögnum málsins og upplýsingum um heimaríki, þar á meðal frá alþjóðastofnunum, frjálsum félagasamtökum og öðrum ríkjum. Úrskurðir kærunefndarinnar eru birtir á úrskurðarvef Stjórnarráðsins eins fljótt og auðið er. Í þeim úrskurðum er varða kærendur frá Venesúela má sjá frekari umfjöllun um mat á mögulegri hættu á ofsóknum í Venesúela og rökstuðning fyrir niðurstöðu nefndarinnar.

###

Virðulegi forseti. Ég vil ítreka þakkir mínar til hv. þingmanns varðandi þessa fyrirspurn. Sömuleiðis vil ég ítreka að það er mikið samstarf, eins og hv. þingmaður nefndi hér í máli sínu, bæði samstarf á sviði Norðurlandanna sem og ríkja Evrópu. Við tökum þátt í margvíslegum ESB-verkefnum hvað þetta varðar en það er ekki einhliða, það er ekki í aðra áttina eða einstefna vegna þess að það gleymist stundum, eins og hv. þingmaður þekkir á eigin skinni, að við höfum heilmikið fram að færa hvað þetta varðar. Hér eigum við heilan her viðbragðsaðila, björgunarsveitanna. Ég held að þeir séu hátt í 5.000, sjálfboðaliðarnir, sem eru tilbúnir til þess að hlaupa frá sínum verkum hvenær sem er sólarhringsins þegar neyðin kallar. Sömuleiðis eru stórir hópar fólks sem eru tilbúnir til að fara héðan með stuttum fyrirvara þegar kallað er eftir aðstoð annarra ríkja og það þekkjum við vel eins og t.d. að rústabjörgunarsveit sem fór til Haítí, ef ég fer rétt með, sem skipti mjög miklu máli.

Ég vil fá að hrósa almannavörnum og öllum þeim viðbragðsaðilum sem starfa hér í landinu og eru, eins og ég sagði, tilbúnir dag og nótt alla daga ársins til að fara í hvaða vá sem er, í hvaða veðri sem er, til að aðstoða okkur hin.

###

Virðulegi forseti. Ég þakka hv. þingmanni fyrir fyrirspurnina. Lög um almannavarnir voru sett árið 2008 og hafa sætt takmörkuðum breytingum síðan utan breytingafrumvarps sem var samþykkt á Alþingi sumarið 2022. Mikið hefur hins vegar reynt á lögin og það skipulag sem mælt er fyrir um í þeim. Vart þarf að fjölyrða um þær áskoranir sem íslenska almannavarnakerfið hefur staðið frammi fyrir undanfarin ár. Allt frá óveðrinu í desember 2019 hefur íslenska almannavarnakerfið verið virkjað ótal sinnum vegna margra en eðlisólíkra ógna. Hér má sem dæmi nefna snjóflóð, landris, eldgos, Covid-19 heimsfaraldur, tölvuárásir, flugslys og fjölda alvarlegra slysa. Þessar áskoranir hafa reynt mjög á viðbragðskerfi landsins. Í dag stendur almannavarnakerfið frammi fyrir stærstu og umfangsmestu áskorun síðari tíma vegna jarðhræringa á Reykjanesskaganum. Á sama tíma sýna aðrar eldstöðvar landsins merki um undanfara umbrota.

Stefna stjórnvalda í almannavarna- og öryggismálum gerir ráð fyrir því að lög um almannavarnir verði endurskoðuð. Í stefnunni segir að komið hafi í ljós veikleikar, bæði hvað varði viðbrögð en þó enn frekar er varðar þann þátt sem snýr að viðbúnaði samfélagsins við áföllum og undirbúningi fyrir þau. Mikilvægt sé að skoða alla þætti skipulagsins og meta hvaða lagabreytingar séu nauðsynlegar til að markmiðum almannavarna verði betur náð. Dómsmálaráðuneytið hefur í samstarfi við ráðgjafa farið í umfangsmikla greiningarvinnu sem fólst m.a. í spurningakönnun sem send var til helstu stjórnvalda og hagaðila og heimsóknum til lögreglustjóra, viðbragðsaðila, almannavarnanefnda og viðeigandi stjórnvalda þar sem farið var yfir skipulag, ábyrgð og hlutverk lykilaðila í almannavarnakerfinu. Í greiningarvinnunni hefur verið lögð rík áhersla á að leita til þeirra sem hafa reynslu af störfum innan viðbragðskerfisins. Farið hefur verið yfir veigamikil atriði í grunnskipulagi almannavarnakerfisins, svo sem skyldur og ábyrgð helstu stjórnvalda og viðbragðsaðila.

Samráðið stendur enn yfir og samhliða er hafin samning frumvarps til endurskoðaðra laga um almannavarnir. Með frumvarpinu verður lögð áhersla á að skýra hlutverk og ábyrgð þeirra sem bera ábyrgð á almannavarnaviðbrögðum en eins og fram kemur í núgildandi lögum taka lögin til samhæfðra almannavarnaviðbragða til þess að takast á við afleiðingar neyðarástands sem kann að ógna lífi og heilsu almennings, umhverfi og/eða eignum. Í þessu sambandi verður jafnframt lögð áhersla á það við gerð frumvarpsins að skýra og lögfestar reglur um sviðsábyrgð sem fela m.a. í sér að sá aðili sem fer venjulega með stjórn tiltekins sviðs samfélagsins eða svæðis skuli skipuleggja viðbrögð og koma að stjórn aðgerða þegar hættu ber að garði. Einnig verður farið yfir ákvæði laganna um valdheimildir stjórnvalda á hættustundu og þau rýnd.

Við gerð frumvarpsins verður haft áframhaldandi samráð við lykilaðila og gert er ráð fyrir að drög frumvarpsins verði birt í samráðsgátt stjórnvalda í sumar. Þá er ráðgert að frumvarpið verði lagt fram á haustþingi 2024 og hljóti þar þinglega meðferð.

###

Virðulegi forseti. Það er  einfaldlega gott að draga þetta fram. Þetta er í lögum. Á lögum og reglum ber dómsmálaráðuneytið og ráðherra ábyrgð, að þeim sé framfylgt. Það er einfalt í mínum huga. Við erum ekki aðili að þessari tilskipun en það er verið að vinna að þessu. Ég tel  mjög mikilvægt að það verði gert. En það breytir ekki því að það er ráðuneytið og ráðherra sem ber ábyrgð á því að þessum lögum sé fylgt eftir.

Á morgun ræðum við blýhúðun frá Evrópusambandinu eða EES hér í þingsal. Þetta er ekki hluti af því, en ég hefði haldið að þarna væri ákveðin frumkvæðisskylda af okkar hálfu sem hefði átt að kvikna fyrir margt löngu en ekki að koma okkur á óvart í dag þegar þessi mál eru mjög til umræðu. Þetta er bara enn frekari angi af því og maður spyr sig: Hvað hefur gerst í þessu ráðuneyti  síðastliðin ár, misseri og ár, ef fólk hefur svona miklar áhyggjur einmitt af þessum farþegalistum?

Um leið og ég fagna því að það er verið að ná tvíhliða samkomulagi við Evrópuríkin þá breytir það ekki því að á meðan við erum ekki aðilar að tilskipunum og ákveðnu regluverki Evrópusambandsins, og það er ekki hluti af okkar EES-reglum, þá gilda náttúrlega okkar lög og reglur. Þeim ber að fylgja og meta þá eftir fremsta megni hversu mikinn þrýsting við eigum að setja á Evrópusambandið að klára þetta sem allra fyrst. Ég held að það sé mikið fengið með því að  klára þennan samning við Evrópusambandið. En þetta sýnir líka að þegar við horfum á 97% af þeim listum sem við fáum, þá eru einhver 3% eftir, þá er þetta  líka  að einhverju leyti hluti af ákveðinni upplýsingaóreiðu sem er í tengslum við öll þessi mál. Að  mínu mati eigum við að geta haft mun meiri og betri stjórn á okkar landamærum. Tólin og tækifærin hafa ráðuneytin, m.a. dómsmálaráðuneytið, og þau ber að nýta hverju sinni.

###

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr: Hver ber ábyrgð á því að sum flugfélög afhenda ekki farþegalista? Samkvæmt 2. mgr. 17. gr. laga nr. 136/2022, um landamæri, er fyrirtækjum sem annast flutninga farþega til og frá landinu skylt að afhenda lögreglu upplýsingar um farþega og áhöfn. Þessi skylda nær  til allra flugfélaga sem fljúga hingað til lands. Brot gegn skyldu þessari varðar refsingu samkvæmt tollalögum, en þar er einnig að finna sams konar ákvæði um skyldu flugfélaga um afhendingu upplýsinga. Samkvæmt 108. gr. a geta tollayfirvöld lagt stjórnvaldssektir á fyrirtæki eða einstaklinga sem brjóta gegn þessari skyldu og geta stjórnvaldssektir sem eru lagðar á einstaklinga numið frá 10.000 til 100.000 kr. Stjórnvaldssektir sem eru lagðar á fyrirtæki geta numið frá 400.000 kr. til 2 millj. kr. Hins vegar er í gildi innan ESB-tilskipunar nr. 2016/681, um farþegaupplýsingar, svokallað, með leyfi forseta, PNR Directive. Þessi tilskipun sem öll aðildarríki hafa leitt í lög sín kveður m.a. á um að flugfélögum sé skylt að miðla upplýsingum um farþega og áhöfn til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd. Ísland er ekki aðili að tilskipuninni og hefur því efni hennar ekki verið innleitt í íslensk lög. Vegna þessa hafa tiltekin evrópsk flugfélög litið svo á að þeim sé ekki heimilt að afhenda íslenskum stjórnvöldum farþegaupplýsingar samkvæmt þeirra landslögum sem byggja á tilskipuninni, einkum með hliðsjón af lögum um persónuvernd.

Evrópusambandið er sama sinnis hvað þetta varðar og hefur brugðist við með því að gera sérstaka tvíhliða samninga við ríki utan ESB sem heimila evrópskum flugfélögum að afhenda viðkomandi ríkjum þessar upplýsingar. Nú þegar hefur ESB gert slíka samninga við m.a. Bandaríkin og Kanada. Framkvæmdastjórn ESB hefur nú tekið ákvörðun um að gera sams konar samninga við öll Schengen-ríkin sem standa utan ESB, þar á meðal Ísland. Gert er ráð fyrir að samningaviðræður hefjist á næstu vikum eða mánuðum og að samningur verði undirritaður á þessu ári.

Rétt er að árétta að íslensk stjórnvöld fá í dag afhentar upplýsingar um 93% af öllum farþegum sem ferðast hingað til lands og má ætla að það hlutfall nái hátt í 100% í kjölfar þess að ofangreindur samningur við ESB tekur gildi.

###

… samkomulag.Virðulegi forseti. Ég þakka hv. þingmanni fyrir. Ég vil bara minna á að í vinnu þingsins við búvörulög þá komu sjö fyrirvarar frá þingflokki Vinstri grænna, tveir almennir, tveir frá einstaka þingmönnum og svo 20, þar af fimm almennir frá Sjálfstæðisflokknum og einn frá Framsóknarflokknum. Þannig að það hefur áður gerst að fyrirvarar hafi verið settir í þinglegri meðferð mála.

Hv. þingmaður spyr hér um hvaða fyrirvarar, ef ég skildi hann rétt, hefðu verið settir vegna heimflutnings fólks frá Gaza. Það mál var á hendi utanríkisráðuneytisins og á forræði utanríkisráðuneytisins og þar hefur komið fram … Þar hefur komið fram að listar voru sendir til egypskra og ísraelskra stjórnvalda og þessi hópur sem kom til Íslands kom eftir samþykki frá þeim stjórnvöldum.

###

Virðulegi forseti. Ég þakka hv. þingmanni fyrirspurnina. Mér þykir áhugavert að heyra að formaður Miðflokksins, sem hefur verið ötull við að benda okkur á að málefni útlendinga séu í ólestri og ekki í góðum farvegi, skuli, þegar ríkisstjórnin stígur fram sameinuð og búin að sameinast um heildarnálgun í útlendingamálum, finna því allt til foráttu þegar á að fara að taka á málaflokknum með heildstæðum hætti af ábyrgð, festu og mannúð. Ég finn ekki annað en að allir þeir sem hafa komið að þeirri vinnu, sem eru fjölmargir, hafi komið algjörlega heiðarlega að því borði og einhuga í því að bæta þetta kerfi. Við erum sammála um að það hefur verið mikil áraun á kerfið. Kostnaður er orðinn gífurlegur og við höfum sömuleiðis áhyggjur af því að þeir sem hingað koma samlagist ekki íslensku samfélagi. Það er oft og iðulega sem gerðir eru fyrirvarar við stjórnarfrumvörp í þinglegri meðferð. Ég hef ekki áhyggjur af því að félagar mínir í Vinstri grænum muni ekki standa við þá vinnu sem þeir hafa lagt heilmikla vinnu í, ásamt Framsóknarflokknum og Sjálfstæðisflokknum, að þessari heildarsýn sem kynnt var hér fyrir nokkrum vikum síðan.

###

Virðulegi forseti. Ég vil ítreka að það er stanslaust unnið að því að tryggja landamærin inn í landið. Ég vil líka árétta það að 93% allra þeirra farþega sem koma til landsins koma eftir fyrirframgefnum farþegaupplýsingum, 93%. Það er gríðarlega umfangsmikið og mannaflafrekt að ætla að taka upp tímabundið eftirlit á innri landamærunum og það er ekki talið að upptaka slíks eftirlits sé skilvirkt úrræði sem líklegt sé að dragi úr óreglulegum komum til landsins. Við verðum því að horfa á það hvernig við nýtum mannaflann best, hvernig nýtum við fjármagnið sem best. Ég tel að staðan á landamærum sé í nokkuð góðu horfi. Hana má alltaf bæta. Það eru aftur á móti útlendingalögin sem þarf verulega að bæta hér á Íslandi.

###

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr ráðherra hvað hann sé að gera í þessum málum til að halda uppi lögum í landinu, hvort það sé engin löggæsla í landinu. Jú, svo sannarlega er löggæsla í landinu og lögreglumenn þessa lands standa sig vel alla daga, allan sólarhringinn til að tryggja öryggi borgaranna og halda uppi allsherjarreglu og lögum. Nú er það svo að ég vil ekki tjá mig hér um einstök mál. Hins vegar þá er það eins og hv. þingmaður nefnir með öllu óásættanlegt að hingað geti fólk komið og komist hér ítrekað í kast við lögin og framið glæpi eða haft í hótunum. Við urðum sömuleiðis, eins og hv. þingmaður nefndi hér, vitni að í síðustu viku mikilli umræðu um mikla skipulagða brotastarfsemi sem er svo sannarlega raunin og lögreglan er að vinna dag og nótt við að uppræta það. Hún hefur fengið aukið fjármagn frá þinginu til að sinna þeim rannsóknum en eins og allir vita þá taka rannsóknir á skipulagðri brotastarfsemi langan tíma og það er mikil þolinmæðisvinna. Ég vil nota tækifærið og þakka lögreglunni fyrir vel unnin störf sem við sáum í síðustu viku. Við urðum sömuleiðis vitni að því í fréttum að hér voru einstaklingar sem höfðu uppi hegðun sem er með öllu óásættanleg. Ég tek undir það með hv. þingmanni og mun gera allt sem ég get og sem í mínu valdi stendur til þess, eins og ég sagði í upphafi, að halda uppi allsherjarreglu og lögum í landinu.



###

Virðulegi forseti. Ráðherra á ekki og getur ekki gripið inn í störf, hvorki Útlendingastofnunar né kærunefndar útlendingamála. Ráðherra fór hér í andsvar við hv. þingmann og ég ætla nú að nota þær sekúndur sem ég á hér eftir og fagna þeirri stefnubreytingu sem mér heyrist koma frá Samfylkingunni varðandi það frumvarp sem dómsmálaráðherra er hér að leggja fram um breytingar á útlendingalögum. Mér finnst vera stefnubreyting í máli hv. þingmanns hér. Ég fagna því mjög og því ætla ég að spyrja hv. þingmann: Styður Samfylkingin það frumvarp sem ráðherra er að leggja hér fram?

###

Forseti. Hér hefur hv. þingmaður talað og farið mikinn um málsmeðferð ríkisborgara frá Venesúela og niðurstöðu kærunefndar útlendingamála og Útlendingastofnunar. Það er ástæða fyrir því að ákveðið var að setja á stofn kærunefnd útlendingamála með þeim hætti sem gert var og halda þar með armslengd frá ráðherra og pólitíkinni í starfsemi nefndarinnar. Þetta er stjórnsýslunefnd og ráðherra á ekki, ég endurtek, hann á ekki og hann getur ekki gripið inn í störf kærunefndar útlendingamála né Útlendingastofnunar og ég held að þannig viljum við hafa það.

Ég vil einnig koma því á framfæri að skv. 2. mgr. 36. gr. laganna hefur töluverður fjöldi mála verið afgreiddur. Til glöggvunar þá eru um 1.200 mál á árunum 2017–2023 sem fengu synjun á grundvelli þessara laga hér á landi.

###

Virðulegi forseti. Ég þakka hv. þingmanni fyrir fyrirspurnina. Þær breytingar sem ráðherra hefur hug á að gera í framhaldinu varða t.d. það að á Norðurlöndunum eru strangari kröfur gerðar til að mynda varðandi rétt til fjölskyldusameiningar. Nú er verið að leggja það til hér í þessu frumvarpi til laga að fólk geti sótt um fjölskyldusameiningu að tveimur árum liðnum en á hinum Norðurlöndunum eru t.d. aðrar kröfur gerðar, eins og hvað varðar kunnáttu í viðkomandi tungumáli í viðkomandi landi, að fólk hafi tekjur, að fólk sé í húsnæði o.s.frv. Þar t.d. liggja þær breytingar sem ég hef hug á að gera í framhaldinu.

###

Virðulegi forseti. Ég þakka hv. þingmanni fyrir spurninguna. Það stendur ekki til að gera breytingar á útlendingalögum umfram þessar á þessu þingi. Hins vegar, eins og ég hef nefnt hér í dag, er þetta málaflokkur sem er síkvikur og það er nauðsynlegt að við séum með þessi lög í sífelldri endurskoðun til að geta brugðist við breyttri heimsmynd, breyttum aðstæðum í heiminum. Ég er með áform um að leggja fram breytingar við útlendingalögin næsta haust. Það varðar þessa heildarnálgun sem ríkisstjórnin hefur sammælst um og ég geri ráð fyrir því að leggja fram breytingar á útlendingalögum á næsta þingi.

###

Það er þannig.VG?Þetta er rangt.Virðulegi forseti. Seinagangur er aldrei öðrum að kenna en Sjálfstæðisflokknum, þetta var athyglisvert svar hjá hv. þingmanni Samfylkingarinnar. Ég endurtek það sem ég sagði hér áðan, að sú sem hér stendur er í umboði Sjálfstæðisflokksins sem er að leggja fram niðurfellingu á þessari málsgrein í fimmta sinn. Það hefur verið þingið sem hefur komið í veg fyrir það. Það hafa verið aðrir flokkar hér sem hafa komið í veg fyrir það. Ég veit ekki betur en að Viðreisn, Píratar og Samfylkingin hafi tekið þátt löngum stundum í umræðum í þessum sal  um þetta. Varðandi málsmeðferðartímann þá er hann líka mjög mikilvægur. Það er í stefnu þessarar ríkisstjórnar að stytta málsmeðferðartíma. Það mun skipta mjög miklu máli. Ég ætla líka að ítreka að 18 mánaða málsmeðferðrreglan heldur sér hér.

###

Virðulegi forseti. Ég þakka hv. þingmanni fyrir spurninguna. Það er athyglisvert að hv. þingmaður nefni hér að 36. gr. sé í boði Sjálfstæðisflokksins. Ég ætla að fá að minna þingheim á að það hefur líka verið í boði Sjálfstæðisflokksins að fella niður þessa málsgrein og það er í boði hér í fimmta sinn. Í fimmta sinn er hér ráðherra Sjálfstæðisflokksins að leggja til að 2. mgr. 36. gr. laga um útlendinga er varðar sérstök tengsl og sérstakar ástæður falli niður. Það er ekki við Sjálfstæðisflokkinn að sakast í þeim efnum. Ég ætla að ítreka það aftur sem ég hef sagt hér í dag að þetta er séríslensk málsmeðferðarregla, hún finnst ekki á öðrum Norðurlöndum. Eftir sem áður eru umsóknir hér metnar með einstaklingsbundnum hætti.

###

Virðulegi forseti. Ég þakka hv. þingmanni fyrir seinni spurningu sína. Hann spyr hér hvort við getum tekið á móti þessum fjölda, spurði um það í fyrri spurningu sinni. Á síðustu tveimur árum höfum við fengið um 9.000 umsóknir um alþjóðlega vernd hér á Íslandi. Á ríflega tíu árum hefur umsóknum fjölgað um 3.700%. Kostnaður hefur farið úr 400 milljónum í 20 milljarða, ríflega. Hv. þingmaður spyr hvað ég ætli að gera. Það er alveg einboðið að það þarf að vera regluleg endurskoðun á útlendingalögum og það hafa þjóðirnar í kringum okkur gert. Við þurfum sífellt að vera með þennan málaflokk undir smásjá og gera breytingar til að bregðast við breyttri stöðu. Þetta frumvarp sem hér er lagt til er eitt skref af mörgum. Ég hef sagt það og mun segja það hér í þessu svari mínu að landamærin eru ekki vandamál, það er útlendingalöggjöfin sem er vandamál.

###

Virðulegi forseti. Ég þakka hv. þingmanni fyrir fyrirspurnina. Það er rétt sem hv. þingmaður segir hér að Ísland sker sig algerlega úr hvað varðar fjölda umsókna um vernd og veitingu á öllum Norðurlöndunum. Ísland fær hlutfallslega margfalt fleiri umsóknir um vernd heldur en Norðurlöndin. Í því sambandi get ég sagt að t.d. árið 2002 fær Ísland 2.162 umsóknir og veitir 1.135 vernd. Það er sambærilegt og Danir. Á sama tíma fengu Danir ríflega 2.500 umsóknir og veittu 1.400 vernd. Það liggur því alveg í hlutarins eðli að það er eitthvað núna í íslensku kerfi, íslensku regluverki sem laðar umsækjendur fremur að Íslandi en að nágrannaríkjunum.

###

Virðulegi forseti. Ég þakka hv. þingmanni fyrir þessar vangaveltur sínar sem ég tel algjörlega rangar, ekki réttar. Það er ekki rétt sem hér er farið með. Þegar við tölum um að samræma hér dvalarleyfistíma við Norðurlöndin þá erum við að því.  Það er eingöngu Finnland sem er með öðruvísi tíma og þeir hafa gefið það út að þeir séu að fara að breyta sínum dvalarleyfistíma til samræmis við hin Norðurlöndin, sem eru þá Noregur, Svíþjóð og Danmörk. Ég mun ekki þreytast á að segja það og ég mun örugglega segja það oft hér í umræðunni í dag að við ætlum að samræma löggjöf okkar við það sem er á hinum Norðurlöndunum.

Þegar hv. þingmaður talar síðan  hér um  2. mgr. 36. gr. laga þá er ekkert annað norrænna ríkja með sambærilega reglu  og við  sem gerir stjórnvöldum skylt að kanna sérstakar ástæður og sérstök tengsl í málum þeirra sem  hlotið hafa vernd í öðru ríki.

###

Virðulegi forseti. Ég þakka hv. þingmanni fyrir spurninguna. Hér nefnir hv. þingmaður breytingu á gildistíma dvalarleyfa. Fyrst og síðast er markmiðið með þessum breytingum, eins og kom fram í ræðu minni hér áðan, að samræma löggjöf okkar við Norðurlöndin. Hér erum við að fylgja Norðurlöndunum hvað það varðar og m.a. hafa Finnar gefið það út að þeir muni sömuleiðis gera breytingar á dvalartíma hjá sér. Það þykir nauðsynlegt að við séum í samræmi við Norðurlöndin hvað þetta varðar. Þetta mun auka skilvirkni. Hv. þingmaður spyr hvort    þetta muni hamla inngildingu og ég tel það alls ekki vera svo.

###

Virðulegi forseti. Ég held þá áfram máli mínu. Þá er ljóst að innviðir okkar, þar á meðal húsnæðis-, heilbrigðis- og menntakerfi, eru undir miklu álagi og eru ástæður þess margþættar. Ein af þeim er mikill fjöldi umsækjenda um alþjóðlega vernd. Þá hefur málsmeðferðartími hjá Útlendingastofnun, bæði við afgreiðslu umsókna um alþjóðlega vernd sem og á leyfasviði stofnunarinnar, lengst gríðarlega og er orðinn langtum lengri en ásættanlegt er. Hið sama gildir um málsmeðferðartíma hjá kærunefnd útlendingamála sem skýrist fyrst og síðast af gríðarlegum fjölda kærumála.

Til að mæta þeim áskorunum sem blasa við í verndarkerfinu þarf að grípa til aðgerða til að tryggja að verndarkerfið sé til staðar fyrir einstaklinga sem þarfnast raunverulegrar verndar gegn ofsóknum eða stríðsástandi. Ríkisstjórnin kynnti fyrir um tveimur vikum heildarsýn sína í málefnum umsækjenda um alþjóðlega vernd, flóttafólks og innflytjenda sem er stefnumarkandi og þar sem tekið er utan um málaflokkinn með heildstæðum hætti. Markmiðið er að stuðla að betri og skilvirkari framkvæmd innan málaflokksins og bættri þjónustu til að renna styrkari stoðum undir stjórn útlendingamála. Þá leggur ríkisstjórnin áherslu á að forgangsraða fjármunum betur sem fara í málaflokkinn, t.d. til að tryggja betri þjónustu við þau sem fá hér vernd, jafna tækifæri í íslensku samfélagi, ekki síst meðal barna, stuðla að betri nýtingu mannauðs á meðal innflytjenda og samræma löggjöf og framkvæmd við Norðurlöndin. Með nýrri nálgun leggur ríkisstjórnin áherslu á mannúð og virðingu og unnið sé gegn skautun í íslensku samfélagi.

Ein af þeim aðgerðum, sem finna má í aðgerðaáætlun ríkisstjórnarinnar, eru aðkallandi lagabreytingar á lögum um útlendinga til samræmingar við löggjöf á Norðurlöndum. Hluta af þeim breytingum sem nauðsynlegt er að ráðast í er einmitt að finna í því frumvarpi sem ég mæli nú fyrir í dag, þ.e. frumvarpi til laga um breytingu á lögum um útlendinga, nr. 80/2016.

Vorið 2023 voru samþykktar breytingar á lögunum en þær lutu m.a. að málsmeðferð endurtekinna umsókna, niðurfellingu réttinda hjá útlendingum sem fengið hafa endanlega synjun á umsókn sinni um alþjóðlega vernd og meðferð mála um ríkisfangsleysi. Með frumvarpi þessu er brugðist við hraðri þróun í málaflokknum og fordæmalausri fjölgun umsókna um alþjóðlega vernd hér á landi. Þær breytingar sem lagðar eru til miða m.a. að því samræma reglur íslenska verndarkerfisins við löggjöf í öðrum Evrópuríkjum, þá einkum annars staðar á Norðurlöndum. Þá er einnig stefnt að því að auka skilvirkni innan stjórnsýslunnar og tryggja hagræðingu við nýtingu fjármagns.

Samhliða verulegri fjölgun umsókna um alþjóðlega vernd sem íslenskum stjórnvöldum hafa borist undanfarin ár, auk sífelldra breytinga á samsetningu á hópi umsækjenda, er mikilvægt að stjórnvöld geti brugðist við, eftir atvikum með laga- og reglugerðarbreytingum, og aðlagað verndarkerfið að þeirri þróun sem á sér stað á hverjum tíma. Verndarkerfið þarf að vera í stakk búið og byggt þannig upp að þeir sem raunverulega eiga rétt á alþjóðlegri vernd fái skjóta og mannúðlega afgreiðslu mála sinna. Á sama tíma er nauðsynlegt að sporna gegn misnotkun á kerfinu.

Að teknu tilliti til fjölda umsækjenda um alþjóðlega vernd, húsnæðisskorts og vaxandi álags á innviði landsins er ekki raunhæft að taka á móti rúmlega 4.000 umsóknum um alþjóðlega vernd á ári á næstu árum. Ríkisstjórnin, líkt og aðrar Norðurlandaþjóðir, hefur á stefnuskrá sinni að fækka umsóknum um alþjóðlega vernd og stytta málsmeðferðartíma. Ég tel hér mikilvægt að árétta að flóttamannakerfið er neyðarkerfi ætlað fólki sem óttast um líf sitt og frelsi, er í hættu á dauðarefsingum, pyndingum eða ómannúðlegri eða vanvirðandi meðferð eða refsingu.

Þegar stjórnsýslan hér á landi stendur frammi fyrir áskorunum sem leiða af mikilli fjölgun umsókna um alþjóðlega vernd er brýnt að rýna í þróunina í því skyni að meta hvort hún eigi sér eðlilegar skýringar eða hvort nauðsynlegt sé að breyta reglum eða framkvæmd hér á landi til að bregðast við stöðunni. Við slíka athugun þarf að taka mið af núverandi regluverki og framkvæmd hér á landi, alþjóðlegum skuldbindingum á þessu sviði en jafnframt reglum og reynslu nágrannaríkja eins og annarra norrænna ríkja sem íslensk stjórnvöld bera sig gjarnan saman við.

Staðan er einfaldlega sú að verði ekki gerðar frekari breytingar á lögum um útlendinga um alþjóðlega vernd er fyrirséð að umsóknum mun áfram fjölga eða fjöldi þeirra standa í stað. Samhliða því munu framangreindar áskoranir stigmagnast og kostnaður vegna málaflokksins aukast.

Að þessu sögðu, virðulegi forseti, mun ég gera nánari grein fyrir helstu efnisatriðum frumvarpsins: Í 1. gr. og 2. gr. frumvarpsins eru lagðar til breytingar á skipan kærunefndar útlendingamála. Núverandi skipan kærunefndar er þannig að tveir af sjö aðalmönnum hafa starfið að aðalstarfi, þ.e. formaður og varaformaður nefndarinnar. Hinir fimm aðalmennirnir hafa starfið að aukastarfi og mæta að jafnaði eingöngu á nefndarfundi á tveggja vikna fresti. Þróun innan málaflokksins hefur verið hröð og kærumál margfaldast. Erfitt hefur reynst fyrir kærunefndina að anna þessum fjölda og taka á málahala sem myndast hefur. Núverandi fyrirkomulag kærunefndar, þ.e. að meiri hluti nefndarmanna hafi nefndarstörfin að aukastarfi, hefur reynst þungt í vöfum auk þess sem það býður ekki upp á nægjanlegan sveigjanleika við afgreiðslu kærumála. Í megindráttum felst í fyrirhuguðum breytingum að nefndarmönnum verði fækkað úr sjö í þrjá sem hafi allir starfið að aðalstarfi. Áfram verður gerð krafa um að nefndarmenn hafi sérþekkingu á þeim sviðum sem fjallað er um í nefndinni, þar á meðal stjórnsýslurétti og mannréttindum. Með því að bæta við nefndarmanni sem hefur starfið að aðalstarfi er kærunefndinni gert kleift að afgreiða kærumál jafnóðum og þannig mæta auknum málafjölda. Þá er sú breyting til þess fallin að tryggja aukna sérþekkingu og viðveru innan nefndarinnar. Áréttað er að sérfræðingar kærunefndar annast rannsókn og eiginlega málavinnslu þó að endanlegt ákvörðunarvald liggi hjá nefndinni. Á því verður engin breyting með þeirri fækkun nefndarmanna sem hér er lögð til.

Í 3., 4. og 5. gr. frumvarpsins er lagt til að 2. mgr. 36. gr. laganna falli brott. Hvergi annars staðar á Norðurlöndum er sambærilegt ákvæði og er í 2. mgr. 36. gr. laga um útlendinga sem gerir stjórnvöldum skylt að kanna sérstakar ástæður og sérstök tengsl í málum þeirra sem hafa hlotið vernd í öðru Evrópuríki, svokölluð verndarmál, og málum þar sem heimilt er að krefja annað ríki um að taka við umsækjanda, svokölluð Dyflinnarmál. Í þessu skyni ber að nefna að í öðrum ríkjum er Dyflinnarreglugerðinni beitt í þeim tilvikum sem heyra undir hana og verndarmálum er almennt vísað frá Evrópusambandsríkjum nema það teljist brot á meginreglunni um bann við endursendingu eða 3. gr. mannréttindasáttmála Evrópu.

Það er því alveg ljóst að 2. mgr. 36. gr. laga um útlendinga er séríslensk málsmeðferðarregla. Því til viðbótar eru önnur norræn ríki ekki með lögbundna málsmeðferðarfresti við afgreiðslu þessara mála sem veita umsækjendum rétt á efnismeðferð ef tafir eru ekki á ábyrgð þeirra, líkt og kveðið er á um í 2. mgr. 36. gr.

Í 6.–10. gr. frumvarpsins eru lagðar til breytingar sem fela í sér að aðstandendur útlendinga sem fengið hafa viðbótarvernd eða mannúðarleyfi hér á landi öðlist ekki rétt til fjölskyldusameiningar fyrr en a.m.k. tveimur árum liðnum frá veitingu. Ákveðnar undanþágur verða frá þessu lögbundna tímamarki, þ.e. ef ríkar sanngirnisástæður mæla með því vegna aðkallandi umönnunarsjónarmiða. Að jafnaði er hér einungis átt við ef viðkomandi var umönnunaraðili maka síns áður en hann yfirgaf heimaríki sitt eða ef viðkomandi á barn í heimaríki sem er í bráðri hættu, er þar án annars forsjáraðila eða á við alvarleg veikindi að stríða. Gert er ráð fyrir að ráðherra verði heimilt að útfæra nánar í reglugerð hvenær þessar undanþágur koma til skoðunar. Vakin er athygli á því að þessi breyting hefur engin áhrif á rétt aðstandenda fylgdarlausra barna sem hljóta viðbótarvernd hér á landi.

Viðbótarvernd og mannúðarleyfi eru dvalarleyfi sem er ætlað að mæta aðstæðum sem eru tímabundnar í eðli sínu og því er lagt til að þau veiti ekki rétt til fjölskyldusameiningar við útgáfu fyrsta leyfis. Breytingin tekur mið af danskri framkvæmd. Eins og rakið er í 4. kafla frumvarpsins er ekki talið að breytingin fari í bága við stjórnarskrá og mannréttindasáttmála Evrópu.

Þessar breytingar á rétti til fjölskyldusameiningar leiða óhjákvæmilega af sér samhliða breytingar á gildistíma dvalarleyfa. Eins og dæmin sanna geta aðstæður í ríkjum breyst tiltölulega fljótt. Þykir því eðlilegt að stjórnvöld endurmeti, áður en réttur til fjölskyldusameiningar og ótímabundins dvalarleyfis myndast, hvort skilyrði fyrir útgáfu dvalarleyfisins séu enn fyrir hendi. Því er lagt til að gildistími dvalarleyfa þeirra sem njóta alþjóðlegrar verndar samkvæmt 1. mgr. 37. gr., 39. gr., 43. gr. og 45. gr. laganna verði þrjú ár í stað fjögurra ára, að gildistími dvalarleyfis þeirra sem njóta viðbótarverndar verði tvö ár í stað fjögurra ára og að gildistími vegna endurnýjunar á dvalarleyfi á grundvelli mannúðarsjónarmiða verði til eins árs í stað tveggja ára. Er þar tekið mið af sambærilegum gildistíma dvalarleyfa á þessum grundvelli annars staðar á Norðurlöndum.

Í 11. gr. frumvarpsins eru lagðar til breytingar á útgáfu bráðabirgðadvalarleyfis. Á grundvelli 77. gr. laganna er heimilt að veita umsækjanda um alþjóðlega vernd bráðabirgðardvalarleyfi sem veitir honum heimild til að starfa hér á landi á meðan umsókn hans er til meðferðar. Þá er heimilt að veita útlendingi sem fengið hefur endanlega synjun um alþjóðlega vernd, sem kemur ekki til framkvæmda að svo stöddu, bráðabirgðadvalarleyfi þar til synjunin kemur til framkvæmda. Ákveðin skilyrði þurfa að vera uppfyllt til að umsækjandi geti fengið útgefið bráðabirgðadvalarleyfi, þar á meðal að ekki liggi fyrir ástæður sem geti leitt til brottvísunar hans. Slíkar ástæður eru fyrir hendi þegar niðurstaða Útlendingastofnunar um synjun á umsókn um alþjóðlega vernd liggur fyrir. Þá fer það gegn markmiði laganna um sjálfviljuga heimför að útlendingur sem fengið hefur synjun á umsókn sinni um vernd sé hér í virkri vinnu á sama tíma og unnið er að brottför hans frá landinu. Í slíkum tilvikum liggur fyrir að útlendingur er í ólögmætri dvöl á landinu og getur yfirgefið landið sjálfviljugur, eftir atvikum með aðstoð stjórnvalda. Með hliðsjón af framangreindu er lagt til að það verði skýrlega kveðið á um það í 77. gr. að umsækjandi geti einungis fengið bráðabirgðadvalaleyfi fram að því tímamarki þegar niðurstaða Útlendingastofnunar um synjun á umsókn hans liggur fyrir. Þess ber þó að geta að bráðabirgðadvalarleyfi er almennt gefið til sex mánaða í senn og gæti því umsækjandi verið með gilt bráðabirgðadvalarleyfi í einhvern tíma eftir niðurstöðu Útlendingastofnunar enda er ekki lagt til í þessari tillögu að bráðabirgðadvalarleyfið verði fellt úr gildi þegar niðurstaða Útlendingastofnunar um synjun umsóknar liggur fyrir.

Í 12. gr. frumvarpsins eru lagðar til breytingar á reglum um sjálfviljuga heimför. Í úttekt föstu eftirlitsnefndarinnar á vegum Schengen-samstarfsins árið 2022 voru gerðar athugasemdir við gildissvið 7. mgr. 104. gr. laganna, nánar tiltekið að það nái einungis til útlendinga sem sótt hafa um alþjóðlega vernd hér á landi. Að virtum athugasemdum nefndarinnar er lagt til að gerð verði breyting á málsgreininni þannig að heimilt sé að veita útlendingum sem ekki hafa sótt um alþjóðlega vernd aðstoð við heimför.

Virðulegi forseti. Ég hef nú farið yfir helstu efnisatriði frumvarpsins en að öðru leyti vísast til greinargerðar frumvarpsins og athugasemda við einstök ákvæði þess.

Ég legg nú til að frumvarpinu verði að lokinni þessari umræðu vísað til hv. allsherjar- og menntamálanefndar og 2. umræðu.

###

[Háreysti á þingpöllum.]Virðulegi forseti. Þegar litið er til stöðunnar hér á landi er ljóst að það blasa við okkur fjölmargar áskoranir í málaflokki umsækjenda um alþjóðlega vernd og flóttafólks. Árlegur kostnaður í málaflokknum hefur margfaldast og hefur farið úr því að vera 400 millj. kr. árið 2014 í ríflega 20 milljarða kr. á síðasta ári. Þessa kostnaðaraukningu má m.a. rekja til gríðarlegrar fjölgunar umsókna og langs málsmeðferðartíma. Þá er ljóst að innviðir okkar, þar á meðal húsnæði, heilbrigðis- og menntakerfi, eru undir miklu álagi og eru ástæður þess margþættar. Ein af þeim er mikill fjöldi umsækjenda um alþjóðlega vernd. Þá hefur málsmeðferðartími hjá Útlendingastofnun, bæði við afgreiðslu umsókna um alþjóðlega vernd svo og á leyfasviði stofnunarinnar, lengst gríðarlega og er orðinn langtum lengri en ásættanlegt er. Hið sama gildir um málsmeðferðartíma hjá kærunefnd útlendingamála.

Ég geri hlé á þessum þingfundi. Við gerum hlé á þessum þingfundi í fimm mínútur meðan komið er á ró í húsi.  Fundi er frestað til klukkan fimm mínútur í fjögur.

###

Voru gerðir fyrirvarar?Virðulegi forseti. Ég þakka hv. þingmanni fyrir seinni spurningu. Allir flokkar sem mynda ríkisstjórn Íslands samþykktu þetta frumvarp. Það er lagt þannig óbreytt fram hér í þinginu. Ég vil líka fá að nefna, af því að hv. þingmaður nefndi hvaða séríslensku reglur eru í lögunum, og vil leggja sérstaklega áherslu á að draga það hér fram að Ísland er eina ríkið sem er í samstarfi Schengen-ríkjanna sem er ekki með lokað búsetuúrræði. Ég tel einboðið að við verðum að koma slíku úrræði upp hér á Íslandi og í þessari heildarnálgun sem hæstv. félags- og vinnumarkaðsráðherra nefndi áðan hefur verið ákveðið að setja á stofn spretthóp til að kanna einmitt móttökumiðstöðvar sem og brottvísunarmiðstöðvar í framhaldinu.

###

Virðulegi forseti. Ég þakka hv. þingmanni fyrir fyrirspurnina. Eins og væntanlega hefur ekki farið fram hjá hv. þingmanni þá hefur sá ráðherra sem hér stendur lagt mikla áherslu á það og ríkisstjórnin hefur sammælst um að samræma regluverk og löggjöf okkar í útlendingamálum við löndin í kringum okkur og þá erum við fyrst og fremst að horfa til Norðurlandanna. Í frumvarpinu sem ég mun mæla fyrir hér á eftir legg ég til að felld verði úr gildi 2. mgr. 36. gr. útlendingalaga, sem er séríslensk regla er varðar sérstakar ástæður og sérstök tengsl, þ.e. verndarmál eða Dyflinnarmál. Það er ekkert annað Norðurlandanna með sambærilega reglu og tel ég víst að þetta dragi töluverðan fjölda fólks hingað til lands í leit að vernd. Ef hv. þingmaður hefur fylgst vel með þegar þetta frumvarp var í samráðsgátt þá var í upphaflegum drögum gert ráð fyrir að minnka verulega talsmannaþjónustu og sömuleiðis að 18 mánaða reglan yrði felld út. En eftir að málið hafði verið í meðförum í samráðsgátt þá ákvað ráðherra að gera ekki þá breytingu að svo stöddu.

###

Virðulegi forseti. Ég þakka hv. þingmanni fyrir andsvar sitt. Efling eftirlits með lögreglu felur í sér innra gæðaeftirlit ríkislögreglustjóra með störfum lögreglu. Ráðherra skipi gæðastjóra, nefnd um eftirlit með lögreglu verði efld til muna með fjölgun nefndarmanna og formaður sé embættismaður í fullu starfi, lögfesting stýrihóps um aðgerðir gegn skipulagðri brotastarfsemi, skýrari skilyrði fyrir ákvörðun um að viðhafa eftirlit, lögbundin árleg skýrslugjöf til allsherjar- og menntamálanefndar vegna eftirlits lögreglu. Allt eru þetta þættir sem eru lagðir til í þessu frumvarpi vegna þess að lögreglan óskar eftir auknum heimildum til þess að berjast hér við og geta brugðist við mjög breyttum heimi hvað varðar skipulagða brotastarfsemi og hryðjuverkaógn. Ég tel að lögreglan vilji, samfara auknum heimildum, hafa eftirlitið í lagi. Við erum raunverulega að auka eftirlit með lögreglu í þessu frumvarpi frá því sem það er í dag. Það er gríðarlega mikilvægt að það sé hafið yfir vafa og ef borgararnir telja á sér brotið hafa þeir alltaf þá leið að leita úrskurðar dómstóla ef þannig ber undir.

###

Virðulegi forseti. Ég þakka hv. þingmanni fyrir ræðu sína. Það eru nokkur atriði sem mér finnst eðlilegt að draga fram. Hv. þingmanni er tíðrætt um að hér þurfi sjálfstæð stofnun að koma til og nefnir í því sambandi Danmörku. Eftirlit sem þar er haft með borgurum er miklu víðtækara  en er verið að kalla eftir með þessu frumvarpi. Ég vil minna þingheim á að á Norðurlöndunum eru leyniþjónustur starfandi sem er ekki hér á Íslandi þannig að það er ekki óeðlilegt að eftirlitið sé með öðrum hætti á Norðurlöndunum  en hér er. Til  samanburðar þá yrði gríðarlega kostnaðarsamt og má segja flókið að koma upp þannig stofnun hér á landi. Í Danmörku er fjöldi mála um 3.200 á ári á meðan málin hér eru 120–150. Þar af eru mjög fá, eða kannski 30, sem varða meinta refsiverða háttsemi.

Ég vil líka minna á, eins og kom fram í ræðu minni hér fyrr í dag, að frumvarpið hefur tekið breytingum frá því að það var lagt fram á síðasta löggjafarþingi, töluverðum breytingum. Það var í samræmi við athugasemdir sem komu í meðförum þingnefndar á síðasta þingi. Það er m.a. stofnun embættis gæðastjóra lögreglu og það er alveg ljóst að gæðastjóri á að tryggja að lögregla fylgi þessu verklagi sem og skráningum og öðru sem hv. þingmaður hefur hér gert athugasemdir við.

###

Virðulegi forseti. Svo að ég sé alveg skýr í máli mínu þá er í þessu frumvarpi talað um bein tengsl við skipulagða brotastarfsemi sem geta leitt til þess að lögreglan hefur eftirlit með einstaklingi, þ.e. að lögregla hafi áreiðanlegar upplýsingar um að tiltekinn einstaklingur taki virkan þátt í eða hafi bein tengsl við skipulögð brotasamtök eða að sérgreind hætta kunni að stafa af viðkomandi fyrir öryggi ríkisins eða almenning. Þá getur lögregla fylgst með ferðum hans á almannafæri eða öðrum stöðum sem almenningur hefur aðgang að, en lögreglustjóri þarf að gefa heimild fyrir þessu eftirliti.

###

Virðulegi forseti. Ég hef aldrei sagt annað en að þetta er frumvarp um eftirlit á almannafæri en þetta er ekki frumvarp um forvirkar rannsóknarheimildir. Þetta frumvarp snýst að meginstefnu um eftirlit lögreglu á almannafæri samkvæmt ströngum skilyrðum, byggt á almennum afbrotavörnum. Þetta er frumvarp um eftirlit á almannafæri, eins og ég hef sagt, en forvirkar rannsóknarheimildir fela í sér þvingunarráðstafanir gagnvart einstaklingum, svo sem hleranir og haldlagningu, þegar þær ráðstafanir byggja ekki á sakamálalögum. Við erum ekki að óska eftir heimildum til þess. Við erum að óska eftir því, ef grunur leikur á refsiverðri háttsemi sem annaðhvort er tengd skipulagðri brotastarfsemi eða getur stefnt öryggi ríkisins í voða, að lögreglan fái heimildir til að stunda vöktun í almannarýminu.

###

Virðulegi forseti. Ég þakka hv. þingmanni fyrir seinni spurningu og fagna því að við erum sammála, ég og hv. þingmaður, í því að það þurfi að standa vörð um lögregluna og löggæslu í landinu. Það er gott að finna þann ríka vilja hér í þingsal og meðal allra þingmanna að við kunnum að meta þau störf sem lögreglan innir af hendi og að við ætlum að standa vörð um þá í hættulegum heimi og hættulegum aðstæðum sem þetta fólk setur sig í á hverjum einasta degi. Ég vil líka fá að ítreka að við eigum framúrskarandi lögreglu á Íslandi, við eigum frábæra lögreglumenn sem sinna sínum störfum oft í mjög krefjandi og erfiðum aðstæðum og þá er það hlutverk okkar, löggjafans hér, að gera allt sem við getum og í okkar valdi stendur til þess að þeir geti mætti vinnu og sinnt verkefnum sínum af öryggi og fumleysi og þetta frumvarp er liður í því að auka heimildir lögreglunnar.

###

Virðulegi forseti. Ég þakka hv. þingmanni fyrir spurninguna og ítreka orð mín hér í dag að það er fullur vilji hjá ráðherra og ráðuneytinu til að standa vel að lögreglunni og styðja lögregluna með öllum mætti í hennar störfum. Eins og ég nefndi hér áðan hefur orðið ákveðin eðlisbreyting á störfum lögreglu þar sem mikil vinna og rannsóknarvinna fer fram, eins og ég sagði, í svokallaðri bakvinnslu, enda kemur það þannig fyrir að það er ekkert einasta mál þar sem ekki þarf að rannsaka tölvu, síma eða stafræn gögn og við þurfum sérstaklega sérfræðinga m.a. til að fara í gegnum það og sem hafa þekkingu hvað það varðar. Þess vegna er gríðarlega mikilvægt að fjárfesta í lögreglumönnum en ekki síður líka að fjárfesta í tækni og tækjum þannig að lögreglan sé jafn vel búin  og þeir glæpamenn sem hún er að fást við á hverjum degi.

###

Virðulegi forseti. Ég þakka hv. þingmanni fyrir seinni spurningu. Það er ekki vinna í ráðuneytinu gagnvart þessu eftirliti eins og hv. þingmaður nefnir, enda tel ég að eins og þessu eftirliti er fyrir komið í frumvarpinu sé það nægjanlegt. Hv. þingmaður spyr einnig um það af hverju dómsúrskurður sé ekki settur sem skilyrði í þetta frumvarp. Það er vegna þess að þessar aðgerðir eru ekki þvingunarráðstafanir. Þær fela ekki í sér beinar skerðingar á friðhelgi einkalífs og útheimta ekki valdbeitingu þannig að þessu eftirliti fylgja engar óafturkræfar aðgerðir og þar af leiðandi er ekki talin þörf á því að fara eftir dómsúrskurði.

###

Virðulegi forseti. Ég þakka hv. þingmanni fyrir spurninguna. Með þessu frumvarpi erum við að óska eftir auknum heimildum lögreglu til að hafa eftirlit með borgurunum í almannarýminu. Á sama tíma og við erum að kalla eftir því að lögreglan fái auknar heimildir til gagnaöflunar þá gerum við mjög miklar kröfur til eftirlitsins. Í frumvarpinu er t.d. nefnt að þar skuli, ef ég má vitna hér, virðulegi forseti, ráðherra skipa gæðastjóra lögreglu og þá verður nefnd skipuð, eftirlitsnefnd, skipuð fimm mönnum og svo mun sömuleiðis vera skilað skýrslu til Alþingis vegna þessara starfa.

###

Virðulegi forseti. Ég þakka hv. þingmanni fyrir seinni spurninguna. Við höfum heyrt í nokkuð langan tíma mikið ákall lögreglunnar eftir fjölgun lögreglumanna. Ráðherra tekur undir það og það er eitt af stefnumálum ráðherra í sínu starfi að efla lögregluna af öllum mætti. Nú er það svo, eins og ég nefndi hér áðan, að löggæsla í dag er orðin með öðrum hætti heldur en hún var fyrir einhverjum árum eða áratugum síðan. Það er mikil frumkvæðisvinna og það er mikil vinna sem gæti kallast bakvinnsla, þannig að lögreglan hefur styrkt sig hvað þennan þátt varðar, ráðið marga sem við köllum þá borgaralega starfsmenn til lögreglunnar en eru ekki lögreglumenn og styðja þannig við störf lögreglunnar. Það er rétt að við þurfum að bæta og fjölga lögreglumönnum í landinu.

###

Virðulegi forseti. Ég þakka hv. þingmanni fyrir þessa fyrirspurn. Nú er það svo að ráðherra getur ekki tjáð sig um einstök mál og þar af leiðandi hef ég bara þær upplýsingar úr fjölmiðlum eins og hv. þingmaður hefur væntanlega einnig. Það er samt sem áður ljóst að við svona flókna lögregluaðgerð eins og framkvæmd var á Akureyri núna í upphafi árs hefði það gert þá aðgerð auðveldari og að ég tel hefði verið hægt að bregðast hugsanlega fyrr við ef lögreglan hefði haft þær heimildir sem við erum hér að óska eftir að lögregla hafi samkvæmt því frumvarpi sem hér er lagt til.

Ég vil ítreka það að löggæsla í dag snýr að miklu leyti að frumkvæðisvinnu í formi upplýsingagjafar, upplýsingaöflunar og greiningar upplýsinga og það er bagalegt að lögreglan hér á landi sé ekki með sambærilegar heimildir og embættin hafa í öðrum löndum til að vinna mál sem eru þvert á landamæri.

Ég minni hæstv. ráðherra á að ræðutíminn er styttur í eina mínútu.

###

Virðulegi forseti. Ég mæli hér fyrir frumvarpi til laga um breytingu á lögreglulögum nr. 90/1996 er kveður á um heimildir lögreglu til aðgerða í þágu afbrotavarna, eflir eftirlit með störfum lögreglu og hefur að geyma lagafyrirmæli um vopnaburð lögreglumanna.

Frumvarp þetta er afrakstur vinnu dómsmálaráðuneytisins sem staðið hefur yfir undanfarin ár og varðar greiningu og endurskoðun á þeim lagaheimildum sem lögregla hefur til að grípa til aðgerða í þágu afbrotavarna, einkum í því skyni að stemma stigu við skipulagðri brotastarfsemi og brotum sem raskað geta öryggi borgaranna og ríkisins.

Með aðgerðum af þessu tagi er átt við heimildir lögreglu til að hafa afskipti af einstaklingum, bein eða óbein, í því skyni að koma í veg fyrir að afbrot verði framið án þess þó að grunur um slíkt brot sé til staðar. Í b. lið 1. gr. lögreglulaga er kveðið á um afbrotavarnahlutverk lögreglu og er það að nokkru nánar útfært í 15. gr. laganna. Lögin mæla hins vegar ekki fyrir með skýrum hætti í hverju slík afskipti geta falist eða hversu umfangsmiklar aðgerðir lögreglu í þágu afbrotavarna kunna að vera. Af því leiðir að lögregla verður að styðjast við almennar heimildir laganna er hún sinnir hlutverki sínu á þessu sviði, m.a. í formi upplýsingaöflunar og eftirlits með stöðum og fólki.

Með frumvarpi þessu er ætlunin að skýra, útfæra og styrkja heimildir lögreglu til aðgerða í þágu afbrotavarna og bæta þar með starfsumhverfi lögreglu. Er eins og áður segir einkum horft til þess að efla getu lögreglu til að koma í veg fyrir skipulagða brotastarfsemi og brot sem beinast gegn öryggi ríkisins. Til að átta sig betur á samhengi þessa við störf lögreglu er í frumvarpinu sérstaklega fjallað um lagaheimildir hér á landi og þær bornar saman við heimildir lögreglu á hinum Norðurlöndunum. Af þeim samanburði er ljóst að starfsumhverfi, stofnanauppbygging og lagaheimildir lögreglu á sviði afbrotavarna eru mun takmarkaðri hér á landi samanborið við nágrannaríki, einkum að því er varðar öryggi ríkisins. Segja má að með samþykkt frumvarpsins verði í raun engin breyting þar á, en stigið verður hins vegar skref í þá átt að lögregla geti unnið með markvissari hætti í þágu almennra afbrotavarna, sem og til að sporna gegn skipulagðri brotastarfsemi og tryggja öryggi ríkisins og almennings.

Sé horft nánar til efnis frumvarpsins er annars vegar kveðið á um almennar heimildir lögreglu til aðgerða í þágu afbrotavarna og hins vegar afbrotavarnir þegar kemur að aðgerðum gegn skipulagðri brotastarfsemi og afbrotavarnir í þágu öryggi ríkisins. Í grófum dráttum má greina þær heimildir sem frumvarpið hefur að geyma í þrennt:

Í fyrsta lagi er verið skjóta skýrri lagastoð undir heimild lögreglu til að afla og nýta upplýsingar sem hún býr yfir í því skyni að stemma stigu við afbrotum. Í því felst heimild til að nýta upplýsingar til greiningar en jafnframt að afla upplýsinga með almennum aðgerðum í þágu afbrotavarna, þar á meðal með því að hafa eftirlit á almannafæri, vakta vefsíður sem opnar eru almenningi og með samskiptum við uppljóstrara. Aðgerðir af þessu tagi verða ekki taldar með tæmandi hætti og er því gert ráð fyrir því í frumvarpinu að þær verði nánar útfærðar í reglugerð sem ráðherra setur. Til viðbótar er kveðið á um sérstaka heimild fyrir lögreglu til að afla upplýsinga frá öðrum stjórnvöldum og stofnunum ef upplýsingarnar eru nauðsynlegar og til þess fallnar að hafa verulega þýðingu fyrir störf hennar í tengslum við rannsókn alvarlegra brota gegn öryggi ríkisins, eða til að afstýra slíkum brotum.

Í annan stað er mælt fyrir um afmarkaða heimild lögreglu til að hafa eftirlit með einstaklingum sem tengjast skipulögðum brotasamtökum eða sem sérgreind hætta kann að stafa af fyrir öryggi ríkisins eða almennings. Kjarninn og mikilvægi þessarar heimildar felst í því að lögreglu verður kleift að hafa eftirlit með slíkum einstaklingum án þess þó að þeir séu grunaðir um tiltekið brot. Aðalatriðið er að fyrir liggi áreiðanlegar upplýsingar um að viðkomandi hafi annað hvort tengsl við skipulögð brotasamtök eða af honum kunni að stafa sérgreind hætta. Sé hins vegar grunur um brot til staðar er lögreglu eftir sem áður heimilt að hafa eftirlit með viðkomandi á grundvelli laga um meðferð sakamála. Heimild þessi er því nauðsynleg viðbót við heimildir lögreglu til að stemma stigu við skipulagðri brotastarfsemi og koma í veg fyrir brot sem geta ógnað öryggi ríkisins og borgaranna.

Umrædd ákvæði frumvarpsins fela í sér heimild fyrir lögreglu til að fylgjast með ferðum einstaklings á almannafæri og veita viðkomandi eftirför á milli staða. Er hér um að ræða aðgerð sem almennt er nefnd skygging og hefur m.a. það að markmiði að staðreyna grun um afbrot. Lögregla skal þó aldrei viðhafa ítarlegra eftirlit en nauðsynlegt er. Þá skal hún gæta meðalhófs og tryggja að ekki sé gengið nær friðhelgi viðkomandi en tilefni er til hverju sinni.

Þar sem eftirlit af þessu tagi er sértækt í þeim skilningi að það beinist að ákveðnum aðilum, einum eða fleiri, er kveðið á um að beiting þess sé háð ákveðnum skilyrðum. Eftirliti verður þannig aðeins beitt hafi lögregla áreiðanlegar upplýsingar um að tiltekinn einstaklingur eða hópur einstaklinga hafi tengsl við skipulögð brotasamtök eða af honum kunni að stafa sérgreind hætta fyrir almannaöryggi. Þá verður úrræði þessu aðeins beitt að undangenginni ákvörðun lögreglustjóra og skal sú ákvörðun í kjölfarið borin undir stýrihóp um skipulagða brotastarfsemi til staðfestingar. Það er því á ábyrgð lögreglustjóra hverju sinni að ákvörðun um að viðhafa eftirlit með einstaklingi uppfylli skilyrði laganna. Ákvörðun skal jafnframt skráð í kerfi lögreglu og um leið tilkynnt gæðastjóra lögreglu. Gildissvið frumvarpsins er þrengt verulega með þessum skilyrðum og verður eftirliti þar af leiðandi ekki beitt við hefðbundnar aðgerðir í þágu afbrotavarna heldur aðeins þegar þær varða skipulagða brotastarfsemi eða teljast ógn við öryggi ríkisins eða almennings.

Í þriðja lagi er mælt fyrir um að lögreglu verði við tilteknar aðstæður heimilt að beita þvingunarúrræði í því skyni að koma í veg fyrir brot gegn öryggi ríkisins. Nánar tiltekið er um heimild til haldlagningar að ræða er beinist að þriðja aðila og verður henni aðeins beitt að undangengnum dómsúrskurði. Þá eru þau skilyrði sett að haldlagning sé nauðsynleg og líkleg til að veita lögreglu upplýsingar sem hafi verulega þýðingu fyrir aðgerðir til að koma í veg fyrir brot gegn öryggi ríkisins, auk þess að ríkir almanna- eða einkahagsmunir krefjist þess. Mikilvægi heimildar af þessu tagi felst í því að lögreglu verður gert kleift að afla nauðsynlegra upplýsinga hjá þriðja aðila óháð þagnarskylduákvæðum í lögum.

Virðulegi forseti. Skipulagðri brotastarfsemi hér á landi hefur vaxið fiskur um hrygg á síðasta áratug líkt og skýrslur greiningardeildar ríkislögreglustjóra og magn haldlagðra fíkniefna sýna glöggt fram á. Innlend sem og erlend brotasamtök stunda skipulagðan innflutning á fíkniefnum sem og aðra fjölbreytta brotastarfsemi sem ógnar grundvallarhagsmunum íslensks þjóðfélags. Þróun þessarar starfsemi er okkur ekki hagfelld eins og atburðir undanfarið gefa til kynna og merkir lögregla aukna hörku í starfsemi brotasamtaka hér á landi. Manndráp, alvarlegar líkamsárásir og aukinn vopnaburður sýna slíkt svart á hvítu. Að sama skapi má ekki gera lítið úr möguleikanum á að hér á landi kunni að verða framin hryðjuverk eða önnur alvarleg brot gegn öryggi ríkisins eða tilraun til slíks atburðar skipulögð. Nýleg skýrsla greiningardeildar gefur einmitt til kynna sú hætta hafi aukist, í samræmi við þróun í nágrannaríkjum okkar.

Með frumvarpi þessu er löggæsluyfirvöldum veitt nauðsynleg verkfæri til að takast á við þá alvarlegu ógn sem hér hefur verið lýst. Það er grundvallarforsenda fyrir því að íslenskum stjórnvöldum takist að draga úr umfangi skipulagðrar brotastarfsemi að lögreglu verði veitt raunveruleg og skilvirk úrræði til að grípa til aðgerða áður en grunur um afbrot er til staðar og ná þannig að uppræta starfsemi skipulagðra brotasamtaka og vinna gegn frekari uppgangi þeirra. Í frumvarpinu felast afmarkaðar heimildir til handa lögreglu til að vinna markvisst gegn skipulagðri brotastarfsemi og vernda öryggi ríkisins og almennings. Öfugt við það sem virðist oft mega ráða af opinberri umræðu felur frumvarpið ekki að nokkru leyti í sér víðtækar eftirlitsheimildir með almennum borgurum eða að verið sé að setja á stofn einhvers konar leyniþjónustu.

Hin hliðin á þessu máli er að heimildum þeim sem mælt er fyrir um í frumvarpinu fylgir auðvitað mikil ábyrgð og er mikilvægt að tryggja að þeim verði aðeins beitt að uppfylltum skilyrðum laga og ekki í meira mæli en nauðsynlegt er. Vegna þessa gerir frumvarpið ráð fyrir því að eftirlit með störfum lögreglu verði eflt verulega og að sérstakt eftirlit verði með aðgerðum lögreglu í þágu afbrotavarna.

Í þessu skyni verður komið á fót innra gæðaeftirliti hjá embætti ríkislögreglustjóra og skal ráðherra skipa í embætti gæðastjóra lögreglu til fimm ára í senn. Jafnframt er nefnd um eftirlit með lögreglu efld til muna og verður nefndarmönnum fjölgað úr þremur í fimm og starf formanns gert að fullu starfi og skal ráðherra skipa formann til fimm ára. Þá verður starfsmönnum nefndarinnar einnig fjölgað.

Vegna eðlis og umfangs tiltekinna aðgerða sem lögreglu verður heimilt að beita í þágu afbrotavarna er kveðið á um í frumvarpinu að nefnd um eftirlit með lögreglu skuli hafa eftirlit með að aðgerðir uppfylli skilyrði laganna. Nánar greint, skal lögregla, þegar tiltekinni aðgerð er lokið, tilkynna nefndinni um það eins fljótt og unnt er. Jafnframt skal lögregla við upphaf aðgerðar skrá hana í kerfi lögreglu og tilkynna um það til gæðastjóra lögreglu þannig að tryggja megi rekjanleika aðgerða. Telji nefndin tilefni til skal hún taka aðgerð til skoðunar og sé afstaða nefndarinnar að aðgerðir lögreglu hafi ekki uppfyllt skilyrði laga getur nefndin beint því til lögreglustjóra að tilkynna viðkomandi að hann hafi sætt eftirliti. Er lögreglustjóra skylt að verða við slíkum tilmælum. Vakni hins vegar grunur um refsiverða háttsemi skal nefndin án tafar senda héraðssaksóknara eða eftir atvikum ríkissaksóknara málið til meðferðar. Með þessu er tryggt að einstaklingar geti leitað réttar síns komi til þess að aðgerðir hafi verið viðhafðar að ósekju eða ekki uppfyllt skilyrði laga að öðru leyti.

Loks er mælt fyrir um að nefndin skuli skila Alþingi skýrslu ár hvert um störf sín þar sem upplýst er um viðeigandi tölfræði varðandi eftirlit nefndarinnar, almennar ábendingar og athugasemdir varðandi verklag og starfshætti lögreglu, aðgerðir lögreglu í þágu afbrotavarna og tillögur að úrbótum á lögum, ef við á.

Frumvarp þetta veitir þannig ríkt og nauðsynlegt aðhald með störfum lögreglu, ekki aðeins á sviði afbrotavarna, heldur einnig almennt og er því ekki aðeins til þess fallið að bæta starfsumhverfi lögreglu heldur einnig auka réttaröryggi borgaranna.

Að lokum skal nefnt að frumvarp þetta kveður á um lögfestingu tiltekinna grundvallarákvæða í gildandi reglum um valdbeitingu lögreglumanna og meðferð og notkun valdbeitingartækja og vopna frá árinu 1999 sem birtar voru fyrst opinberlega með auglýsingu nr. 156/2015. Reglur þessar voru settar á grundvelli 1. mgr. 3. gr. vopnalaga, nr. 16/1998, er kveður á um að ráðherra setji sérstakar reglur um vopn í eigu lögreglu. Eðlilegra er hins vegar að kveðið sé á um meðferð og notkun vopna í lögreglulögum og reglum settum á grundvelli þeirra frekar en í vopnalögum. Frumvarpið hefur ekki að geyma efnislegar breytingar á þeim reglum sem gilda um þau vopn sem lögreglu er heimilt að nota og hvernig meðferð þeirra er háttað heldur er fyrst og fremst verið að flytja lagastoð reglnanna yfir í lögreglulögin.

Jafnframt er lagt til að mælt verði fyrir um í lögum um starfsemi stýrihóps lögreglu um aðgerðir gegn skipulagðri brotastarfsemi en hópurinn starfar í dag undir forystu héraðssaksóknar og hefur það hlutverk að samræma aðgerðir lögreglu á landsvísu í málaflokknum.

Virðulegi forseti. Ég hef nú gert grein fyrir aðalatriðum frumvarpsins og legg til að málinu verði vísað til hv. allsherjar- og menntamálanefndar og góðrar 2. umræðu.

###

Virðulegi forseti. Ég þakka hv. þingmanni fyrir seinni spurninguna. Það er ljóst að það hefur átt sér stað á undanförnum árum mikil landkynning í Ísland – allt árið  og að við eigum ferðamenn sem nýta þá innviði allt árið um kring sem hafa verið byggðir upp á Íslandi. Það krefst þess að við þurfum að efla millilandaflug í gegnum aðra flugvelli heldur en eingöngu Keflavíkurflugvöll. Ég fagna því og þeirri framsýn sem hefur verið á Norðurlandi eystra að nýta þann flugvöll betur og fá norður yfir heiðar erlend flugfélög til þess að bera ferðamenn þangað. Meiri umsvif flugfélaga kalla þá á meiri umsvif í alla starfsemi á flugvellinum og það kallar á að það verður að vera öruggt og gott landamæraeftirlit. Þetta er eitt af þeim málum sem ég hef lagt áherslu á í mínum störfum, að tryggja fjármuni til þess og þá einnig gagnvart skemmtiferðaskipum sem eru farin að sigla sömuleiðis hringinn í kringum landið.

###

Virðulegi forseti. Ég þakka hv. þingmanni fyrir fyrirspurnina. Nú er það þannig að ég get ekki tjáð mig um einstök mál og hef ekki upplýsingar um þetta einstaka mál sem hv. þingmaður nefnir hér nema bara úr fjölmiðlum. En því miður virðist það vera þannig að þetta sé ekki einsdæmi sem hv. þingmaðurinn nefnir hér. Við höfum heyrt það áður í fjölmiðlum að sérsveit ríkislögreglustjóra hafi flutt í þvinguðum brottflutningi einstaklinga úr landinu og þeir hafi verið komnir aftur til landsins skömmu síðar. Þetta er sá veruleiki sem við búum við líka inni á Schengen-svæðinu þar sem er frjáls för fólks.

Það sem ég get sagt almennt um þessi mál og hef áður sagt er að það ætti að vera hægur vandi fyrir okkur Íslendinga að hafa fulla stjórn á landamærunum þar sem ég hugsa að yfir 95% allra þeirra sem sækja landið okkar heim komi í gegnum eina gátt, sem er flugvöllurinn í Keflavík. Samkvæmt 2. mgr. 17. gr. laga um landamæri er fyrirtæki sem annast flutning farþega til og frá landinu skylt að afhenda lögreglunni upplýsingar um farþega og áhöfn og þessi skylda nær til allra flugfélaga sem hingað fljúga. Hins vegar er í gildi innan ESB tilskipun um farþegaupplýsingar, svokölluð PNR-tilskipun. Þessi tilskipun, sem öll aðildarríki hafa leitt í lög sín, kveður á um að flugfélögum sé skylt að miðla upplýsingum um farþega og áhöfn til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd. Ísland er ekki aðili að þessari tilskipun og hefur því efni hennar ekki verið innleitt í íslensk lög. Það er bagalegt. Ég hef upplýst um það hér fyrr í dag að Íslendingar eiga nú  í samningaviðræðum við Evrópusambandið um að innleiða þessa tilskipun og ég vænti þess að niðurstaða fáist í það núna á vormánuðum eða snemma í sumar.

###

Virðulegi forseti. Ég þakka hv. þingmanni í annað sinn fyrir fyrirspurnina. Það er mjög mikilvægt að við förum yfir almannavarnalögin og tökum þau til gagngerrar endurskoðunar, sérstaklega í ljósi þess að við erum að öllum líkindum að fara að vera í viðvarandi almannavarnaviðbragði í langan tíma. Hvað ráðherra hyggst gera í því sambandi — ég tek undir með hv. þingmanni að ég held að flestir viðbragðsaðilar séu að verða lúnir og í fyrsta sinn í sögu björgunarsveitanna er orðið erfitt að manna vaktir eins og í Grindavík nú um stundir. Það er nýr veruleiki sem við höfum ekki séð áður. Það er algerlega einboðið í mínum huga að við verðum að styrkja almannavarnirnar og lögregluna til að geta tekist á við þennan nýja veruleika, og ég segi nýjan veruleika því að við höfum verið svo heppin, Íslendingar, síðustu misserin að náttúran hefur verið með okkur í liði. En nú ætlar hún ekki að vera það.



###

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr hvernig við ætlum að bregðast við því aukna álagi sem er orðið hér hvað varðar almannavarnaviðbragð. Ég get svarað því með þeim hætti að fyrst og síðast erum við að bregðast við með því að við erum með nú þegar í gangi heildarendurskoðun á almannavarnalögum. Við hófum þá vinnu síðsumars á síðasta ári og erum búin að vera að fara hér hringinn í kringum landið og ræða við almannavarnadeildir og svo aðra þá sem starfa að almannavörnum, eins og lögregluna einnig. Ráðherra gerir ráð fyrir því að sá starfshópur sem er með þetta verkefni skili tillögum til ráðherra núna í vor og að við munum þá hafa sumarið til að vinna úr því og að hér verði hægt að leggja fram frumvarp með breytingu á almannavarnalögum á næsta þingi, í haust.

[Háreysti á þingpöllum.][Háreysti á þingpöllum.]Ég vil einnig fá að segja, og taka undir með hv. þingmanni, að við Íslendingar erum góð í viðbragði og ætli við séum ekki best í því. En við erum kannski ekki svo góð í forvörnum og þar þurfum við að gera betur, leggja meiri áherslu á forvarnir. Okkar færustu vísindamenn vilja meina að við séum líklega komin í viðvarandi almannavarnaástand alla vega næstu misserin, næstu árin, jafnvel áratugina. Það kallar á það að við þurfum að styrkjaalmannavarnir, ekki bara á suðvesturhorninu heldur um allt land, og ráðherra hefur fullan hug á að gera  hvað hún getur til að styðja við almannavarnir svo þau geti sinnt þessu hlutverki betur.

###

Virðulegi forseti. Eins og ég sagði í fyrra svari mínu hefur utanríkisráðherra fengið afhentan lista hjá Útlendingastofnun með nöfnum þeirra einstaklinga sem hafa fengið samþykkta fjölskyldusameiningu. Utanríkisráðherra hefur upplýst um það að hann hafi sent þennan lista til stjórnvalda í Egyptalandi og þau hafa hann í fórum sínum. Ég geri ráð fyrir því að þau hafi nú einhvers konar vinnulag með það, því að eins og hv. þingmaður nefnir þá hafa fleiri ríki sent lista með nöfnum ríkisborgara, dvalarleyfishafa eða aðstandenda sinna sem þau hafa reynt að koma yfir landamæri. Það er einhver tími liðinn síðan þessi listi barst þarlendum stjórnvöldum og hann er líklega þar í meðförum þeirra. Ég þekki ekki nákvæmlega hvernig það vinnulag er en geri ráð fyrir að það muni skýrast í mjög náinni framtíð hver niðurstaða egypskra stjórnvalda er hvað þetta varðar.

###

Virðulegi forseti. Ég þakka hv. þingmanni fyrir fyrirspurnina. Frá því að ég kom inn í ráðuneyti dómsmála hef ég haft málefni útlendinga sem forgangsmál og ég held að það hafi ekki farið fram hjá neinum. Þetta er eitt af fimm áherslumálum sem ég lagði upp með þegar ég steig inn í þetta ráðuneyti og ég tel að það skipti mjög miklu máli að það sé haldið af mikilli festu utan um þennan málaflokk. Eins og ég nefndi hér fyrr í dag tel ég að sá fjöldi sem hingað kemur í leit að vernd sé meiri heldur en innviðir íslensks samfélags ráða við, auk þess sem kostnaðurinn er orðinn verulegur.

Hv. þingmaður spyr um afstöðu flokksins til útlendingalaga. Ég held sömuleiðis að hv. þingmanni ætti að vera að fullu ljóst hver afstaða Sjálfstæðisflokksins er til þessa málaflokks, enda hafa þingmenn flokksins ekki farið í grafgötur með þá skoðun sína, hvorki síðustu daga, vikur, mánuði eða fyrri ár, og hefur Sjálfstæðisflokkurinn margítrekað reynt að koma fram breytingum á lögum um útlendinga til að mæta krefjandi stöðu í málaflokknum. Þetta er málaflokkur sem krefst þess. Hann er síkvikur og það þarf alltaf að gera breytingar á útlendingalögum á hverjum tíma. Það hafa löndin í kringum okkur gert og þannig vill sá ráðherra sem hér stendur einnig vinna.

Hvað varðar þær öryggisráðstafanir sem íslensk stjórnvöld hafa gert varðandi þann hóp sem bíður fjölskyldusameiningar á Gaza, þá hefur utanríkisráðherra sent lista með nöfnum til stjórnvalda í Egyptalandi og mér er ekki kunnugt um niðurstöðu þarlendra stjórnvalda á þeim lista.

###

Virðulegi forseti. Það er rétt að þessi rannsóknarnefnd almannavarna var lögð niður. Ráðherra þekkir ekki nákvæmlega tilurðina, af hverju það var eða hvort það hafi skort eitthvað á undirbúning eða aðbúnað þeirrar nefndar þannig að hún gæti sinnt hlutverki sínu eins og henni var ætlað. Alla vega var það niðurstaðan að nefndin var lögð niður. Ráðherra hefur ekki tekið ákvörðun um það enn sem komið er hvort þessi nefnd verði endurvakin. En ég minni á það að ráðherra hefur viðamiklar heimildir til að kalla eftir bæði ytri og innri rýni á þeim almannavarnaviðbrögðum sem byggð hafa verið úti á Reykjanesi.

###

Virðulegi forseti. Hér er spurt um mjög alvarlegt slys og ég vil í upphafi fá að segja að hugur minn er hjá aðstandendum Lúðvíks Péturssonar sem lét lífið í Grindavík. Það hefur verið markmið okkar frá upphafi þessara eldsumbrota á Reykjanesi að koma í veg fyrir manntjón og hafa almannavarnir lagt allt kapp á það í sínum störfum að verja líf, verja heilsu og verja mikilvæga innviði. Það hefur verið gripið til mjög umfangsmikilla aðgerða í þessa veru. Þetta slys sýndi okkur að við þurfum stöðugt að vera á varðbergi og í þeim anda hafa almannavarnir starfað síðustu vikur og mánuði. Samkvæmt þeim upplýsingum sem ég hef fengið þá liggur fyrir að rannsókn er í gangi bæði hjá Vinnueftirlitinu og lögreglunni á tildrögum þessa slyss. Það er mikilvægt að þeirri lögbundnu rannsókn verði sinnt af festu. Um mitt ár 2022 gengu í gildi breytingar á lögum um almannavarnir þar sem rannsóknarnefnd almannavarna var lögð niður og er nú í lögum mælt fyrir um, eins og hv. þingmaður nefndi, þá skyldu almannavarna að framkvæma innri rýni á aðgerðum viðbragðsaðila eftir að almannavarnastigi hefur verið aflétt og þetta er gríðarlega mikilvægt, ekki síst sú krafa að gripið sé til úrlausna ef þörf krefur. Þá er í sömu lögum kveðið á um heimild til að láta framkvæma ytri rýni sem er bæði í höndum stjórnar samhæfingar og stjórnstöðvar og svo ráðherra og þessi heimild er bæði fyrir hendi eftir að almannavarnastigi er aflétt og einnig meðan á því stendur. Það er bæði eðlilegt og nauðsynlegt þegar svo viðamiklum heimildum er beitt að aðgerðir séu rýndar og það liggur á mínu borði núna, eftir að ákvörðun ríkislögreglustjóra um brottflutning hefur verið aflétt, að skoða forsendur þess að setja af stað rannsókn á heildarviðbragði í Grindavík.

###

Nei.… komnir með þetta á öll landamæri hjá sér.Virðulegur forseti. Hv. þingmaður segir hér að það skipti máli að velja sér bandamenn og það skiptir svo sannarlega máli að velja sér bandamenn í gegnum öll þau verkefni sem við er að kljást í lífinu öllu. En hér er spurt hver staðan sé á svokölluðum PNR-samningum. Ég vil fá að árétta það að ástandið á landamærum Íslands er um margt gott. Yfir 90% allra farþega sem koma til landsins koma hér samkvæmt farþegalistum. Það eru aftur á móti búnar að vera samningaviðræður á milli Íslands og Evrópusambandsins um að ljúka þessum PNR-samningum sem munu þá ná utan um líklega þessi fjögur flugfélög sem ekki hafa skilað inn farþegalistum. Þegar er nefnt hér sérstakt landamæraeftirlit þá er það bundið við áhættumat og staðbundið mat og það er tímabundið. Til dæmis eins og það eftirlit sem hefur verið í Svíþjóð,  það hefur verið bundið við brýr eða brúna yfir Eyrarsund en ekki t.d. flugvöllinn í Stokkhólmi.

###

Ég þakka hv. þingmanni fyrir fyrirspurnina. Hv. þingmaður spyr hvort dómsmálaráðherra sé sáttur við það ástand sem ríkt hefur. Ég tel að ráðherra hafi ítrekað komið þeirri skoðun sinni á framfæri í fjölmiðlum núna síðustu mánuði, ég hef haft áhyggjur af þeirri fjölgun sem orðið hefur hér á fólki sem leitar að vernd hér á landi og ég hef haft áhyggjur af því að á síðustu tveimur árum hafa samtals 9.000 einstaklingar sótt um vernd. Það er einfaldlega of mikið að því ég tel, of mikill fjöldi. Þetta samsvarar fjölda þeirra sem býr í öllu Sveitarfélaginu Árborg til samans. Það er rétt að örugglega síðustu tíu ár hefur Sjálfstæðisflokkurinn farið með ráðuneyti dómsmála og hefur gert það vel og forverar mínir í starfi hafa gert það mjög vel. Hins vegar er það svo að þingið hefur hafnað öllum breytingum sem ráðherrar Sjálfstæðisflokksins hafa lagt fram, ekki bara einu sinni, ekki bara tvisvar og ekki þrisvar, heldur að ég tel fimm sinnum. Fimm sinnum, hv. þingheimur, hefur þingið komið í veg fyrir að ráðherrar Sjálfstæðisflokksins hafi getað gert nauðsynlegar breytingar á útlendingalöggjöfinni og það er miður. Það hefur ekkert með valdagræðgi Sjálfstæðisflokksins að gera eins og hv. þingmaður nefnir hér, bara alls ekki, heldur hafa forverar mínir í starfi, þeir ráðherrar sem hafa setið í þessu ráðuneyti fyrir Sjálfstæðisflokkinn, tekið það af mikilli ábyrgð að stýra því ráðuneyti og það geri ég sömuleiðis.

###

Hæstv. forseti. Ég mæli fyrir frumvarpi til laga um breytingu á lögum um meðferð sakamála, lögum um meðferð einkamála og lögum um gjaldþrotaskipti o.fl. Á undanförnum misserum hefur dómsmálaráðuneytið unnið að því með stofnunum á málefnasviði þess að gera réttarvörslukerfið stafrænt og er réttarvörslugátt samheiti yfir verkefni sem unnið hefur verið að í því skyni. Hefur réttarvörslugátt til að mynda verið notuð til að miðla gögnum í rannsóknarmálum lögreglu fyrir héraðsdómstólum. Með þessu frumvarpi er stigin enn stærri skref á stafrænni vegferð réttarvörslukerfisins með því að ryðja úr vegi hindrunum í gildandi löggjöf og skapa þannig forsendur fyrir nýtingu tæknilausna í auknum mæli.

Markmið breytingartillagnanna eru í grundvallaratriðum þríþætt. Í fyrsta lagi að einfalda málsmeðferð fyrir dómstólum og skapa grundvöll til nýtingar notendavænna tæknilausna án þess að gæðum og réttaröryggi verði teflt í tvísýnu. Í öðru lagi er ætlunin að bæta aðgengi að dómstólum og einfalda samskipti milli þeirra sem koma að meðferð mála, m.a. lögreglu, auk þess að auka skilvirkni og hagkvæmni í starfsemi þeirra sem vinna eftir réttarfarslöggjöfinni. Í þriðja lagi er markmiðið að draga úr sóun og neikvæðum umhverfisáhrifum í réttarvörslukerfinu með því að skapa forsendur til að draga úr bílferðum og notkun pappírs.

Helstu efnisatriði frumvarpsins eru eftirfarandi: Lagt er til að fest verði í lög um meðferð einkamála og lög um meðferð sakamála almennt ákvæði sem taki af öll tvímæli um að stafræn og rafræn málsmeðferð í réttarvörslukerfinu sé jafngild því að hún væri viðhöfð á pappír. Sömuleiðis er horfið frá því að tiltaka í lögum fjölda eintaka málsgagna og undirritun þeirra með eigin hendi. Þá eru lagðar til orðalagsbreytingar sem betur þykja lýsa tæknilega hlutlausri málsmeðferð. Þá er lagt til að festa í sessi, í almenn ákvæði laga um meðferð einkamála og laga um meðferð sakamála, heimildir til að nota fjarfundarbúnað við vissar aðstæður við rekstur slíkra mála fyrir dómi og við skýrslugjöf hjá lögreglu. Frá upphafi kórónuveirufaraldurs hafa heimildir til rafrænna gagnasendinga og notkunar fjarfundarbúnaðar við rekstur dómsmála verið til bráðabirgða í þessu lögum. Þær heimildir voru síðast framlengdar til 30. júní á þessu ári með lögum nr. 98/2023. Í ljósi góðrar reynslu af því fyrirkomulagi hefur verið unnið að því undanfarin misseri að koma þeim í varanlegt form. Afrakstur þeirrar vinnu birtist nú í frumvarpi þessu.

Ríkt tillit hefur verið tekið til meginreglna um réttláta málsmeðferð, samanber 70. gr. stjórnarskrárinnar og 6. gr. mannréttindasáttmála Evrópu. Gildir það bæði um einka- og sakamál, en hefur sýnu meiri þýðingu í sakamálum, enda grundvallaratriði að réttindi sakaðra manna séu tryggð við rannsókn og meðferð máls fyrir dómi, jafnvel þótt notast sé við fjarfundarbúnað.

Þá er í frumvarpinu sömuleiðis lagt til að heimilt verði að birta ákærur og önnur gögn sem sami birtingarháttur gildir um í stafrænu pósthólfi í miðlægri þjónustugátt stjórnvalda á vefnum island.is. Nánar tiltekið er lagt til að ákæra teljist réttilega birt í stafrænu pósthólfi þegar viðkomandi hefur staðfest móttöku hennar þar. Þessi aðferð þykir sameina kosti þess að gera birtingar stafrænar, svo sem varðandi kostnað og tímasparnað, án þess að vegið sé að réttaröryggi, einkum rétti sakaðra manna til réttlátrar málsmeðferðar fyrir dómi, samanber fyrrnefnd ákvæði stjórnarskrár og mannréttindasáttmála Evrópu.

Jafnframt er með frumvarpinu lagt til aukið samræmi fyrir öll þrjú dómstigin um þau ákvæði laga sem varða dóma- og þingbækur, í málum sem rekin eru eftir ákvæðum laga um meðferð einkamála og laga um meðferð sakamála. Þá eru lagðar til breytingar á lögum um meðferð sakamála um nafnleynd lögreglumanna og annars starfsfólks lögreglu við skýrslugjafir sakaðra manna og vitna við rannsókn sakamála og meðferð slíkra mála fyrir dómi. Loks er í frumvarpinu mælt fyrir um þá breytingu á lögum um gjaldþrotaskipti o.fl., að heimilt verði að lýsa kröfu fyrir skiptastjóra hvort heldur sem er með stafrænum, rafrænum eða bréflegum hætti, í stað þess að kröfulýsing verði að berast á pappír líkt og í dag.

Hæstv. forseti. Nú hef ég farið yfir helstu atriði frumvarpsins og meginmarkmiðs þess, en að öðru leyti vísast til greinargerðar frumvarpsins og skýringa við einstök ákvæði þess.

Ég legg til að frumvarpinu verði að lokinni þessari umræðu vísað til hv. allsherjar- og menntamálanefndar og 2. umræðu.

###

Virðulegi forseti. Árið 2019 var í fyrsta skipti gefin út löggæsluáætlun til fimm ára sem hafði það markmið að setja fram almenna stefnumörkun í löggæslumálum. Nú er hafin vinna við að gera nýja löggæsluáætlun og er áætluninni ætlað að vera eins konar verkfæri til að kortleggja og greina stöðuna í löggæslumálum hverju sinni og setja markmið og mælikvarða. Í þeirri vinnu verður skoðað sérstaklega hvaða mannafli þarf að vera til staðar hjá lögreglunni til að hún geti sinnt hlutverki sínu með fullnægjandi hætti. Til viðbótar við fjölgun lögreglumanna og áherslu á aukna menntun þeirra verður jafnframt að tryggja lögreglunni viðeigandi heimildir til að hún geti rækt starf sitt. Í því skyni mun ég leggja fram frumvarp til breytinga á lögreglulögum en eitt af markmiðum lagafrumvarpsins er að skýra heimildir lögreglu til að grípa til aðgerða í þágu afbrotavarna, einkum er varðar brot sem tengjast skipulagðri brotastarfsemi. Með frumvarpinu er því lögð aukin áhersla á mikilvægi þess að lögregla geti gripið fyrr inn í atburðarás og þannig fyrirbyggt að framin séu alvarleg brot. Að mínu mati er fyrirséð að fjölgun og menntun lögreglumanna verði áframhaldandi áskorun. Við erum lítil þjóð í stóru landi og það er mikilvægt fyrir okkur, bæði á þéttbýlissvæðum sem og í dreifbýli, að vera vel búin og vel mönnuð menntuðum lögreglumönnum. Ég sem dómsmálaráðherra legg áfram gríðarlega áherslu á að efla löggæslu í landinu með þeim frábæra mannauði sem þar starfar.

###

Virðulegi forseti. Ég þakka hv. þm. Þorbjörgu Sigríði Gunnlaugsdóttur fyrir að vekja aftur máls á stöðu lögreglunnar í landinu. Um er að ræða mjög mikilvægt mál og er það eitt af mínum áherslumálum í embætti að styrkja löggæsluna í landinu. Það er ljóst að löggæslumál hafa þróast mikið undanfarin ár, bæði að eðli og umfangi. Landsmönnum hefur fjölgað hratt og ferðamenn eru margfalt fleiri en áður. Þessari fjölgun hafa fylgt margvísleg verkefni lögreglu og aukið álag um land allt. Á sama tíma höfum við orðið vör við aukinn vopnaburð og alvarlegri afbrot en áður, auk þess sem skipulögð brotastarfsemi hefur aukist verulega hér á landi. Þannig má nefna að alvarlegum ofbeldisbrotum og vopnuðum útköllum lögreglu og sérsveitar ríkislögreglustjóra hefur fjölgað síðustu ár. Sem dæmi má nefna að fjöldi útkalla þar sem sérsveit vopnast vegna skotvopna hefur nærri þrefaldast frá árinu 2016 og nærri fjórfaldast vegna eggvopna. Þá hefur umfang skipulagðrar brotastarfsemi aukist hér á landi. Þessu til viðbótar er ljóst að ógnir gegn öryggi ríkisins hafa aukist á sama tíma. Starfsumhverfi lögreglu hefur því gjörbreyst á síðustu árum. Lögreglan þarf nægan mannafla til að bregðast við þróun samfélagsins og þeim ógnum sem að íslensku samfélagi steðja.

Hvað varðar mannafla liggur fyrir að fjöldi lögreglumanna hefur ekki haldið í við áðurnefnda þróun þrátt fyrir að lögreglumönnum hafi heilt yfir fjölgað á síðustu tíu árum um 25% og þar af menntuðum lögreglumönnum um tæplega 7%. Staðan er hins vegar sú að þessi aukning hefur þó ekki haldist í hendur við aukinn fjölda verkefna, aukin mannfjölda og gríðarlega fjölgun ferðamanna. Sem dæmi má nefna að árið 2013 voru starfandi lögreglumenn á landinu 656 en árið 2023 voru þeir 895. Þrátt fyrir þessa fjölgun hefur lögreglumönnum hlutfallslega fækkað á hverja 10.000 ferðamenn á þessu sama tímabili. Árið 2013 var fjöldi lögreglumanna í kringum átta á hverja 10.000 ferðamenn en árið 2023 var fjöldinn 4,6 lögreglumenn á hverja 10.000 ferðamenn.

Þessi staða sem nú er uppi hefur kallað á markvissar aðgerðir til að bæta þessa stöðu. Má í því skyni nefna að í fyrra var sett af stað fjórþætt aðgerðaáætlun í samstarfi dómsmálaráðuneytisins, ríkislögreglustjóra, lögreglustjóra landsins og héraðssaksóknara. Fól hún í sér að stórefla almenna löggæslu, bæta málshraða kynferðisbrota, aðgerðir gegn skipulagðri brotastarfsemi og eflingu lögreglunáms hér á landi. Var í því skyni fjölgað umtalsvert stöðugildum hjá lögreglu árið 2023 til að mæta veikleikum og efla löggæslu um land allt. Var í því skyni aukið varanlega fjárframlag til lögreglunnar um 750 milljónir og 550 milljónir til viðbótar til að efla aðgerðir gegn skipulagðri brotastarfsemi. Á höfuðborgarsvæðinu var lögreglumönnum á vakt fjölgað og á landsbyggðinni var viðbragðsgeta styrkt. Þá var einnig lögð áhersla á að efla samfélagslöggæslu.

Á síðustu árum hefur margt breyst í starfsemi lögreglustjórans á höfuðborgarsvæðinu eins og annars staðar á landinu. Lögreglustjórinn á höfuðborgarsvæðinu býr við þann raunveruleika að tveir þriðju hlutar af íbúum landsins eru búsettir þar, auk þess sem um 70–80% allra afbrota eru skráð á höfuðborgarsvæðinu. Það er alveg ljóst að þróun mannafla hjá lögreglunni á höfuðborgarsvæðinu er áhyggjuefni þar sem hlutfall mannafla á höfuðborgarsvæðinu hefur dregist saman á síðustu tíu árum. Á undanförnum árum hefur embættið fengið auknar fjárveitingar til að styrkja almenna löggæslu, rannsóknir og saksókn kynferðisbrota, ásamt styrkingu til að takast á við skipulagða brotastarfsemi. Að mati ráðherra er ekki boðlegt að dæmt fólk komist hjá refsingum vegna þess að fangelsiskerfið hafi ekki tök á að boða dómþola í afplánun.

Dómsmálaráðuneytið hefur gripið til margvíslegra aðgerða til að stytta boðunarlista og þá hafa auknir fjármunir verið veittir í málaflokkinn, m.a. til að geta fullnýtt þau pláss sem þegar eru til staðar í fangelsunum. Það er þó mat ráðherra að grípa þurfi til frekari aðgerða og er ráðuneytið til að mynda að hefja vinnu við heildstæða stefnumótun þegar kemur að málaflokknum. Meðal þess sem er til skoðunar er hvort hægt sé að auka afplánun utan fangelsa enn frekar en gert er í dag, auk þess að greina stöðuna í húsnæðismálum með langtímasjónarmið í huga.

###

Virðulegi forseti. Eins og fram kom hér í fyrra svari mínu þá hefur ekki staðið til að opna fangelsi eða úrræði fyrir norðan. Aftur á móti hefur ráðherra velt því upp að koma upp gæsluvarðhaldi nær alþjóðaflugvellinum þar sem, eins og hefur verið í fréttum, nokkuð margir þurfa að fara í gæsluvarðhald. Það gætum við leyst með gæsluvarðhaldsfangelsi við alþjóðaflugvöllinn og væri mun hentugra og hagkvæmara fyrirkomulag heldur en það fyrirkomulag sem nú er við lýði.  Gæsluvarðhaldsfangelsi við alþjóðaflugvöllinn sem myndi henta þeirri starfsemi og flæði fólks … — Keflavíkurflugvöll, alþjóðaflugvöllinn á Suðurnesjum, hv. þingmaður.

Það er alveg rétt sem hv. þingmaður segir að ef allt ætti að miðast við þá þjónustu sem í boði er í landinu þá myndi allt dragast hér að höfuðborgarsvæðinu. Ég ætla að biðja hv. þingmann að minnast þess að ég er mjög hlynnt eflingu alls á landsbyggðinni, sömuleiðis þjónustu sem þessarar. En eins og ráðherra sagði í fyrra svari sínu er rekstur fangelsa mjög sérhæfð þjónusta og endurhæfing fanga er mjög sérhæfð. Sú þekking, alla vega enn sem komið er, er að mestu hér í kringum fangelsin á Hólmsheiði og Litla-Hrauni.  Ég vil að endingu fá að ítreka að það er í gangi núna heildarendurskoðun á fullnustukerfinu og þar eru öll fangelsismálin undir og ég vænti mikils af þeirri vinnu til hagsbóta í þessum málaflokki.

###

Virðulegi forseti. Ég þakka hv. fyrirspyrjanda fyrir spurninguna. Telur ráðherra að lokun fangelsisins á Akureyri árið 2020 hafi verið farsæl ákvörðun? Fangelsið á Akureyri var minnsta rekstrareining Fangelsismálastofnunar og voru vistaðir um átta til tíu fangar þar að jafnaði. Var talið að með því að loka því fangelsi yrði hægt að nýta fjármuni betur en kostnaður við hvert fangapláss á Hólmsheiði og Litla-Hrauni var mun lægri en hann var á Akureyri.

Í dómsmálaráðuneytinu er nú unnið að stefnumótun hvað varðar fullnustukerfið í heild sinni þar sem stendur til að fara yfir húsnæðismál fangelsanna og greina stöðuna, m.a. hvað varðar húsnæði og aðbúnað fanga. Fangelsi eru mjög sértæk úrræði, sérstaklega lokuð fangelsi, og krefjast slík úrræði aðkomu margra sérfræðinga á ýmsum sviðum, svo sem geðlækna, menntamálayfirvalda, barnaverndaryfirvalda, dómstóla og lögmanna. Þessi þjónusta er að miklu leyti til staðsett á höfuðborgarsvæðinu og er meðal þess sem þarf að taka tillit til þegar ákvörðun er tekin um hvar fangelsi eigi að vera staðsett. Eins og fyrr segir verður farið heildstætt yfir húsnæðismál fangelsanna í vetur en almennt þykir ekki hagkvæmt út frá rekstrarlegum forsendum að reka litlar einingar. Einnig hefur reyndin verið sú að auðveldara er að halda uppi betri þjónustu við fanga í stærri einingum en eins og fyrr segir er öll sérþjónusta sem föngum er mikilvæg að miklu leyti á höfuðborgarsvæðinu.

Ekki eru fyrirliggjandi upplýsingar um árlegan kostnað ríkissjóðs af því að flytja gæsluvarðhaldsfanga frá heimabyggð í gæsluvarðhaldsfangelsi á Hólmsheiði og Litla-Hrauni, en sá kostnaður er, að ég tel, nokkuð mikill.

Einnig er spurt hvernig aðstoð sé háttað við einstaklinga sem látnir eru lausir úr gæsluvarðhaldsfangelsi en búsettir eru fjarri fangelsinu og hvort fangelsismálayfirvöld greiði þann ferðakostnað þessara einstaklinga. Fangelsismálayfirvöld greiða ekki ferðakostnað og í flestum tilfellum leita fangar á leið úr afplánun til ættingja og vina. Annars aðstoða fangelsismálayfirvöld einstaklinga t.d. með þeim hætti að aka þeim þangað sem þeir geta komist í almenningssamgöngur.

Einnig var spurt hvort börn fanga sem búsett er í öðrum landshluta en þar sem fangar eru vistaðir hljóti fjárhagsstyrk til að heimsækja foreldra sína í fangelsi og hvort tíðni heimsókna fyrrgreindra barna hafi verið skoðuð og gerður samanburður við tíðni heimsókna barna sem búsett eru á Suðurlandi eða suðvesturhorni landsins. Um 10–25% allra fanga óska að jafnaði eftir því að fá börn sín í heimsóknir. Þegar börn eða aðrir heimsóknargestir koma um langan veg reyna fangelsin að taka tillit til þess og leyfa tíðari heimsóknir auk þess sem reynt er að hafa heimsóknir lengri. Þá má einnig geta þess að á Hólmsheiði er fjölskylduíbúð þegar fangar og fjölskyldur þeirra þurfa lengri tíma í heimsóknum sínum.

Hv. fyrirspyrjandi spurði hvort til stæði að opna fangelsið á Akureyri aftur. Ég vil taka það fram og taka undir orð hv. þingmanns að starfsfólk í fangelsinu á Akureyri hafði mjög gott orð á sér og var vel látið af þeirri starfsemi. Hins vegar hefur ekki verið tekin nein ákvörðun um það að opna aftur fangelsi norðan heiða eða einhvers staðar annars staðar úti á landsbyggðinni.

###

Virðulegi forseti. Ég þakka þeim öllum sem hafa beint spurningum til ráðherra hér og nú. Ég vil ítreka það að á síðasta ári veitti dómsmálaráðherra aukna fjármuni til að efla viðbragð lögreglu og löggæslustofnana, sérstaklega þegar kemur að aðgerðum er varða skipulagða brotastarfsemi þar sem sérstök áhersla var lögð á alþjóðlegt samstarf og einnig var bætt við stöðugildum í rannsókn og saksókn kynferðisbrota hjá lögreglu og með því tókst að vinna töluvert niður uppsafnaðan málafjölda hjá lögreglunni með fjölgun starfsmanna og breyttum vinnubrögðum. Ráðherra mun halda áfram vinnu við þessar aðgerðir og ásamt ríkissaksóknara, ríkislögreglustjóra, héraðssaksóknara og lögreglustjóra landsins halda áfram að efla lykilþætti íslenskrar löggæslu, t.d. með enn frekari fjölgun lögreglumanna en einnig með fjölgun nemenda í námi í lögreglufræðum. Núna hafa 80 nemendur verið teknir inn á ári hverju en áður voru þeir á bilinu 40–45. Þessi tímabundna tvöföldun í námi lögreglumanna er ein mikilvægasta aðgerð sem við höfum farið í.

Hv. þm. Arndís Anna Kristínardóttir Gunnarsdóttir kallar eftir svari varðandi rafvopn og kostnað vegna rafvopna versus að fjölga í lögreglunni. Ég hef þann kostnað ekki á reiðum höndum en kaup á rafvopnum er einskiptisaðgerð. Ég ætla að minna á það að lögreglan hefur í mörg ár kallað eftir því að fá fleiri verkfæri til valdbeitingar í sínum störfum. Hér hefur veruleiki lögreglumanna, sá veruleiki sem þeir starfa í, gjörbreyst, hann hefur harðnað og þeir verða að vera vel tækjum búnir og lögreglan hefur sjálf kallað eftir því.

###

Virðulegi forseti. Ég þakka hv. þingmanni fyrir spurningarnar sem til ráðherra er beint. Hér er spurt:  Telur ráðherra fjölda starfandi lögreglumanna á Íslandi haldast í hendur við aukinn fjölda verkefna o.s.frv.? Því er fljótsvarað: Nei, ég tel svo ekki vera.

Í nýlegu svari dómsmálaráðherra við fyrirspurn um fjölda starfandi lögreglumanna, á þskj. 470, mál 279, kom fram að heildarfjöldi starfandi lögreglumanna í landinu er 895. Einnig kom fram að heildarfjöldi starfandi lögreglumanna hafi verið 20,4 á hverja 10.000 íbúa árið 2013 og 20,2 á hverja 10.000 íbúa árið 2023. Hvað varðar ferðamenn kom fram að heildarfjöldi lögreglumanna á hverja 10.000 ferðamenn á árinu 2013 hafi verið 8,1 en 4,6 árið 2023. Með vísan til þessa liggur því fyrir að fjöldi lögreglumanna er ívið lægri en hann var fyrir áratug síðan. Með gríðarlegri fjölgun ferðamanna gefur augaleið að þegar talinn er heildarfjöldi lögreglumanna á hverja 10.000 ferðamenn hefur lögreglumönnum hlutfallslega fækkað. Ef miðað er við mat ríkislögreglustjóra sem fram kom í skýrslu innanríkisráðherra um störf nefndar um grundvallarskilgreiningar löggæslu á Íslandi og gerð löggæsluáætlunar fyrir Ísland þurfa lögreglumenn að lágmarki að vera 860 talsins. Þegar það viðmið var sett fram árið 2013 var hin mikla fjölgun ferðamanna til landsins ekki orðin að veruleika.

Það má segja að þróun löggæslumála hafi ekki verið í takt við almenna þróun í íslensku samfélagi undanfarin ár þar sem landsmönnum hefur fjölgað hratt og ferðamenn eru margfalt fleiri en áður. Þessari fjölgun hafa fylgt margvísleg verkefni lögreglu og aukið álag um land allt.

Eins og fram kemur áður liggur fyrir að fjöldi lögreglumanna hefur ekki haldið í við þessa þróun og hlutfall ófaglærðra lögreglumanna hefur farið hækkandi, sér í lagi á landsbyggðinni og viðbragðstíma lögreglu er ábótavant víða um landsbyggðina. Samhliða þessari þróun höfum við orðið vör við aukinn vopnaburð og alvarlegri afbrot en áður auk þess sem skipulögð brotastarfsemi hefur aukist hér á landi. Undanfarin ár hafa ítrekað heyrst varnaðarorð frá lögregluyfirvöldum vegna þessarar þróunar.

Að öllu framangreindu virtu telur ráðherra að fjöldi starfandi lögreglumanna hér á landi haldist ekki í hendur við aukinn fjölda verkefna, mikla þjónustu vegna mikillar fjölgunar ferðamanna og þyngri sakamálarannsókna.

Einnig var ráðherra spurður hvort ráðherra hyggist beita sér fyrir því að fjölga lögreglumönnum á Íslandi. Á vormánuðum síðastliðins árs setti dómsmálaráðuneytið, ríkislögreglustjóri og lögreglustjórar landsins ásamt héraðssaksóknara af stað stóreflingu í almennri löggæslu, bættan málshraða kynferðisbrota, aðgerðir gegn skipulagðri brotastarfsemi og eflingu lögreglunáms hér á landi. Til að bregðast við þeirri stöðu sem upp var komin hér á landi var ákveðið að kynna fjórþætt aðgerðaplan í löggæslumálum. Áætlunin gekk út á að efla almenna löggæslu og einnig almenna menntun lögreglumanna. Kynnt var ný aðgerðaáætlun gegn kynferðisbrotum og aðgerðir gegn skipulagðri brotastarfsemi voru stórefldar.

Með þessari vinnu hefur tekist að efla löggæslu á Íslandi og skapa sterkan grundvöll fyrir skilvirkar aðgerðir. Margt hefur gerst á síðasta ári og ráðherra mun áfram beita sér í þessum málaflokki. Á síðasta ári var stöðugildum hjá lögreglu fjölgað umtalsvert. Ráðningar hjá embættum lögreglu standa enn yfir og ganga samkvæmt áætlun. Markmið fjölgunar var að mæta veikleikum og efla löggæslu um allt land. Á höfuðborgarsvæðinu var lögreglumönnum á vakt fjölgað og á landsbyggðinni var viðbragðsgeta styrkt. Þá var einnig lögð sérstök áhersla á að efla almannavarnir og samfélagslöggæslu. Bætt var við stöðugildum lögreglumanna, sérfræðinga og landamæravarða auk stöðugilda sem er sérstaklega ætlað að takast á við skipulagða brotastarfsemi.

###

Virðulegi forseti. Ráðherra gafst ekki tími til að svara öllum spurningunum í fyrra svari og hyggst ráðherra svara þeim nú. Hv. þingmaður kallaði eftir svari við spurningum 3 og 4. Varðandi það hversu margar ábendingar hefðu borist þá er slíkar upplýsingar ekki unnt að kalla fram úr málakerfi Útlendingastofnunar, því miður. Að mati sérfræðinga stofnunarinnar berast slíkar ábendingar u.þ.b. annan hvern mánuð. Ef grunur er um mansal sendir Útlendingastofnun tilkynningu á lögregluna og óskar eftir að hún skoði málið nánar, t.d. með óboðaðri heimsókn á heimili. Í þeim tilfellum þegar hinn vistráðni hefur sjálfur samband við Útlendingastofnun er honum bent á úrræði líkt og Bjarkarhlíð ásamt því að málið er tilkynnt til lögreglu. Ef ábendingin snýr eingöngu að aðbúnaði hins vistráðna hefur Útlendingastofnun sent beiðni á lögreglu um að skoða þær aðstæður. Samkvæmt upplýsingum frá stofnuninni koma slíkar ábendingar þó oft eftir að hinn vistráðni hefur skipt um vistfjölskyldu eða þegar hann er farinn af landi brott.

Hv. þingmaður spurði einnig hverjar séu mögulegar afleiðingar þess að ekki sé bætt úr vanefndum eða öðru. Ráðherra verður að upplýsa um það að slíkt hefur ekki verið útfært á þessari stundu, samanber svar við fyrri spurningum.

###

Virðulegi forseti. Ég þakka fyrirspyrjanda fyrir spurninguna. Í frumvarpi þáverandi dómsmálaráðherra um breytingu á lögum um útlendinga, er varða dvalarleyfi og varð að lögum nr. 56/2023 sem öðluðust gildi 7. júlí síðastliðinn, var m.a. mælt fyrir um aukið eftirlit með vistráðningum. Umrætt ákvæði frumvarpsins var svohljóðandi:

„Útlendingastofnun er heimilt að fela sérstökum eftirlitsaðila að hafa eftirlit með vistráðningum, þ.m.t. að taka út aðstæður á heimili vistfjölskyldu, svo sem með óboðuðu eftirliti, taka viðtöl við hinn vistráðna og vistfjölskyldu og sjá til þess að vistráðningarsamningur sé virtur í hvívetna, m.a. um hámarksvinnuframlag. Útlendingastofnun ber ábyrgð á að fylgja eftir ábendingum eftirlitsaðila um brot á vistráðningarsamningi.“

Í mati á áhrifum frumvarpsins varðandi þessa breytingu sem unnið var fyrir framlagningu þess var eftirfarandi tekið fram:

„Í frumvarpinu er mælt fyrir um heimild Útlendingastofnunar til að fela sérstökum eftirlitsaðila að hafa eftirlit með vistráðningum. Áréttað er að þessi heimild breytir ekki fyrirkomulagi gildandi laga um að lögregla skuli að beiðni Útlendingastofnunar fari á heimili hins vistráðna og kanna aðstæður hans. Umrædd breyting veitir eingöngu lagaheimild til handa Útlendingastofnun enda felst í því ekki skylda um að bæta eftirlit með vistráðningum. Verði slíkt eftirlit að veruleika þyrfti eðli málsins samkvæmt að kostnaðarmeta það og vinna í tengslum við gerð fjárlaga.“

Í meðförum frumvarpsins hjá allsherjar- og menntamálanefnd var ákvæðinu breytt á þann veg að Útlendingastofnun væri skylt en ekki einungis heimilt að fela sérstökum eftirlitsaðila að hafa eftirlit með vistráðningum. Var breytingin útskýrð í nefndaráliti allsherjar- og menntamálanefndar með eftirfarandi rökum:

„Nefndin telur mikilvægt að Útlendingastofnun verði skylt að fela sérstökum eftirlitsaðila að hafa eftirlit með vistráðningum í stað þess að vera það heimilt eins og lagt er til í frumvarpinu. Þá telur nefndin einnig mikilvægt að samhliða eftirlitinu verði hugað að fræðslu fyrir vistfjölskyldur og vistráðna um réttindi og skyldur. Nefndin telur einnig nauðsynlegt að ráðuneytið hugi að því hvort útfæra þurfi frekari heimild til gjaldtöku vegna leyfa til vistráðningar þannig að unnt verði að mæta kostnaði vegna eftirlitsins.“

Framangreindri breytingu allsherjar- og menntamálanefndar fylgdi ekki sérstök fjármögnun. Frá því að lög nr. 56/2023 voru samþykkt hefur ráðuneytið því unnið að því að útfæra hvernig fjármagna skuli eftirlitið, svo sem hvort umsóknargjald fyrir dvalarleyfi vegna vistráðningar muni standa að hluta eða öllu leyti undir eftirlitinu. Eigi umsóknargjaldið að standa að öllu leyti undir eftirlitinu er ljóst að hækka þarf það gjald umtalsvert en það er í dag 16.000 kr. Slíkt krefst annars vegar greiningar á umfangi og kostnaði að undangengnum samningaviðræðum við mögulega eftirlitsaðila og hins vegar breytingu á lögum um aukatekjur ríkissjóðs, nr. 88/1991, sem er á forræði fjármála- og efnahagsráðuneytisins. Þá þarf að meta hvort slík þjónusta sé útboðsskyld.

Vinna er hafin innan dómsmálaráðuneytisins varðandi heildargjaldtökubreytingar vegna umsókna um dvalarleyfi og er m.a. til skoðunar hvort skynsamlegt sé að breyta gjöldunum í þjónustugjöld í stað tilgreinds gjalds í lögum um aukatekjur ríkissjóðs sem er skattur og fer ekki beint í rekstur leyfasviðs Útlendingastofnunar. Þangað til þeirri vinnu lýkur er framkvæmd sérstaks eftirlits með vistráðningum ekki fjármagnað og því verður ekki ráðist í slíkt á þessari stundu. Í því samhengi bendir ráðuneytið á að Útlendingastofnun hefur ekki fjárhagslegt bolmagn til að standa undir þeim kostnaði sem mun hljótast af eftirlitinu heldur verður að koma til sérstakt gjald til að fjármagna eftirlitið.

Ráðherra telur vert að nefna að þrátt fyrir stöðuna þá hefur ráðherra fullan hug á að leysa farsællega úr þessu máli og er með það til skoðunar í ráðuneytinu.

###

Heyr, heyr.Virðulegi forseti. Ráðherra getur ekki annað en fagnað þeim frelsishugmyndum sem komu hér frá hv. þingmanni varðandi þetta mál. Það þekkja það náttúrlega allir að ég tilheyri miklum frelsisflokki sem styður mjög rétt einstaklinga til að velja sér nafn. Ef það frelsi er ekki við lýði, hvað þá? Og þar með talið við upphaf lífs, þegar nýju lífi er gefið nafn, að fólk fái ekki að ráða því hvaða nafn viðkomandi ber. Svo þegar sá einstaklingur er kannski í framhaldinu ósáttur við það nafn sem foreldri hefur gefið viðkomandi, þá getur hann ekki skipt um nafn en ég þekki persónulega til þess að foreldrar breyttu nafni barns síns og síðan vildi barnið breyta þessu nafni og það var ekki hægt því að foreldrarnir höfðu breytt nafninu frá því að það var fyrst gefið. Sjálfstæðisflokkurinn styður af öllu hjarta allar þær hugmyndir sem gera einstaklingum kleift að ráða lífi sínu sjálfir.

###

Virðulegi forseti. Ég þakka fyrirspyrjanda fyrir spurninguna. Lög um mannanöfn, nr. 45/1996, eru komin til ára sinna en þau hafa verið í gildi í tæpan aldarfjórðung. Lögin hafa sætt töluverðri gagnrýni en hún snýr helst að áskilnaði um að nöfn megi ekki brjóta í bága við íslenskt málkerfi, að þau feli í sér of strangar reglur og matskennd viðmið um val á nöfnum sem hefur orðið til þess að mörgum nöfnum hefur verið hafnað af mannanafnanefnd og að landsmenn njóti ekki jafnræðis þegar kemur að upptöku ættarnafna. Heimildir til nafnbreytinga hafa þótt sæta of miklum takmörkunum, m.a. að einungis sé heimilt að breyta nafni sínu einu sinni nema sérstakar ástæður séu fyrir hendi. Þau skilyrði að eiginnöfn skuli geta tekið íslenska eignarfallsendingu eða hafa unnið sér hefð í íslensku máli hafa sömuleiðis verið gagnrýnd.

Þar sem samsetning þjóðfélagsins hefur tekið miklum breytingum á þeim árum sem liðin eru frá setningu gildandi laga um mannanöfn má e.t.v. segja að lögin hafi að nokkru leyti runnið sitt skeið á enda og það hefur þótt kominn tími á heildarendurskoðun löggjafarinnar. Slík endurskoðun fór fram á árunum 2019–2020. Á grundvelli þeirrar endurskoðunar var samið frumvarp til laga um mannanöfn í dómsmálaráðuneytinu sem var lagt fram á 151. löggjafarþingi.

Með frumvarpinu var gert ráð fyrir því að sett yrðu ný lög um mannanöfn og að samhliða myndu núgildandi lög um sama efni, nr. 45/1996, falla úr gildi. Markmiðið með frumvarpinu var einkum að einfalda reglur um mannanöfn og afnema þær takmarkanir sem eru í dag á skráningu nafna, bæði eiginnafna og kenninafna, og auka heimildir til nafnbreytinga. Með því er reynt að tryggja sem best rétt fólks til að ráða sjálft nöfnum sínum og barna sinna. Er þannig leitast við að aðlaga lögin betur að ríkjandi viðhorfum og aðstæðum í þjóðfélaginu í dag. Einnig var markmið frumvarpsins að jafna rétt manna til notkunar nafna en sumir telja núgildandi lög fela í sér ákveðna mismunun á rétti til nafns, einkum þegar kemur að upptöku ættarnafna. Frumvarpið var lagt fram á Alþingi haustið 2020 en var ekki afgreitt á þinginu.

Það verður að segjast hér að dómsmálaráðherra hefur ekki tekið ákvörðun um hvort frumvarp til laga um mannanöfn sem lagt var fram á 151. löggjafarþingi verði endurflutt. Ráðherra telur tímabært að taka til skoðunar ákveðna þætti laganna en ekki hefur verið ákveðið hvort eða hvenær sú vinna geti farið fram. Það skal áréttað hér að ekki hefur farið fram frekari vinna við frumvarpið í ráðuneytinu að svo komnu máli frá því að það var lagt síðast fram á 151. löggjafarþingi.

###

Virðulegi forseti. Ég vil ítreka að hann er óásættanlegur þessi langi biðtími eftir afplánun sem verið hefur í kerfinu hjá okkur og það er brýnt að bregðast við því. Við erum að bregðast við því, eins og ég sagði í fyrra svari mínu, m.a. með byggingu á nýju fangelsi, með fjölgun rýma á Sogni, með endurskoðun á fullnustukerfinu öllu. Allt er þetta í því augnamiði að ekki verði bið, að fullnustukerfið virki eins og skyldi, að þeir sem hafa brotið af sér taki út sína refsingu eins fljótt og hægt er. Ég held að það sé mikið hagsmunamál, bæði fyrir gerendur sem þolendur.

###

Virðulegi forseti. Ég þakka hv. þingmanni fyrir fyrirspurnina. Dómsmálaráðuneytið hefur gripið til margvíslegra aðgerða til að stytta boðunarlista, m.a. í samræmi við skýrslu um tillögur til styttingar boðunarlista frá árinu 2020 og þá hefur auknum fjármunum verið veitt til málaflokksins, m.a. til að geta nýtt betur þau pláss sem þegar eru til staðar í fangelsum. Það er hins vegar mat dómsmálaráðherra að grípa þurfi til frekari aðgerða og taka til skoðunar hvort fjölga þurfi fangarýmum eða öðrum úrræðum til að fullnusta dóma. Í þeirri heildarendurskoðun sem fram undan er í málaflokknum verður þetta tekið til ítarlegrar skoðunar.

Þær aðgerðir sem gripið var til í kjölfar skýrslunnar um styttingu boðunarlista voru að lögfest var ákvæði til bráðabirgða í þeim tilgangi að rýmka heimildir til fullnustu refsidóma með samfélagsþjónustu á þann veg að unnt er nú að fullnusta allt að tveggja ára óskilorðsbundið fangelsi með samfélagsþjónustu. Þá var jafnframt lögfest til bráðabirgða heimild til að veita föngum reynslulausn nokkrum dögum fyrr en ella ef sérstakar ástæður mæltu með. Þá voru tillögur um rýmri heimildir ákærenda til að ljúka málum með sáttamiðlun rýmkaðar og að sáttamiðlun yrði lögfest. Í kjölfarið var lögum um meðferð sakamála breytt þar sem lagastoð sáttamiðlunar var styrkt og ákveðnar breytingar á fyrirmælum ríkissaksóknara um sáttamiðlun voru gerðar. Að lokum var ein tillaga um veitingu skilorðsbundinnar náðunar fyrir þá sem höfðu verið lengur en þrjú ár á boðunarlista en dæmdir voru fyrir minni háttar brot og áttu ekki ólokin mál í refsivörslukerfinu framkvæmd í eitt skipti.

Flestir dómþolar senda inn umsögn um samfélagsþjónustu. Uppfylli umsækjandi skilyrði er honum tilkynnt það. Síðan er vinnustaður fundinn og viðkomandi hefur afplánun í samfélagsþjónustu. Í sumum tilvikum er dómþoli með ólokið mál sem er við það að ljúkast og er beðið eftir að sá dómur berist til fullnustu. Ef dómþoli uppfyllir ekki skilyrði er honum synjað um samfélagsþjónustu og hann boðaður til afplánunar. Dómþolar sækja gjarnan um frest á afplánun og er heimilt að veita hann í tiltekinn tíma. Þá sækja dómþolar oft um endurupptöku ákvörðunar um synjun. Rjúfi dómþoli skilyrði samfélagsþjónustu er honum gefinn kostur á að andmæla og stundum eru andmælin tekin til greina. Ef ekki tekur stofnunin ákvörðun um að afturkalla heimild til að gegna samfélagsþjónustu og dómþoli er þá boðaður til afplánunar. Þá getur viðkomandi aftur sótt um frest og er hann veittur uppfylli dómþoli skilyrði þar um. Þá kæra dómþolar oft ákvarðanir stofnunarinnar til dómsmálaráðuneytisins sem tekur tíma.

Löng bið dæmdra manna eftir afplánun í fangelsi er óásættanleg með tilliti til varnaðaráhrifa refsinga en vitað er að varnaðaráhrif verða minni þegar bið eftir afplánun getur tekið einhver ár og að auki getur slík bið verið dómþola þungbær. Það er því mikilvægt að grípa til aðgerða til að stytta þann tíma.

Að öllu framangreindu til viðbótar erum við að fara að endurskoða allt fullnustukerfið okkar og erum að byggja nýtt fangelsi og fjölga rýmum á Sogni til að geta brugðist við álagi í kerfinu.

###

Virðulegi forseti. Ég vil aðeins fá að tala um tölfræði áfram. Ég vil nefna að árið 2012 fór umsóknarfjöldi þeirra er sóttu um alþjóðlega vernd á Íslandi í fyrsta sinn yfir 100 einstaklinga, eða samtals 118. Árið 2016, er síðustu útlendingalögin voru í vinnslu hér í þinginu, var einnig sett met þegar umsóknarfjöldinn fór í fyrsta sinn yfir 1.000 einstaklinga. Árið 2022 var síðan annað metár en þá fór umsóknarfjöldinn yfir 4.500. Á rúmum áratug hefur því umsóknarfjöldi um alþjóðlega vernd aukist um rúmlega 3.700%. Ef við tökum fjöldaflótta Úkraínu frá þá er þetta aukning upp á 2.000%. Á tveimur árum hafa því tæplega 9.000 manns sótt um vernd og til samanburðar þá búa um 9.000 manns í Árborg. Ég sagði í fyrra svari mínu áðan að við værum með rýmri reglur í kringum fjölskyldusameiningar en löndin í kringum okkur og ég tel ástæðu til að við tökum það til endurskoðunar.

###

Virðulegi forseti. Ég vil þakka hv. þingmanni fyrir fyrirspurnina. Ég vil einnig nota það tækifæri sem ég hef hér til að biðjast afsökunar á því ef ég hef ekki verið nógu nákvæm í orðavali mínu hér áður í sambandi við fjölskyldusameiningar. Ég vil líka benda á það að upplýsingar berast hratt og nýjar upplýsingar eru að koma á hverjum degi. En það er ljóst að lagaumhverfi og framkvæmd útlendingamála er ólík hér á landi heldur en á Norðurlöndunum og það gerir það að verkum að heildarfjöldi dvalarleyfishafa sem Norðurlöndin hafa sótt á Gaza er u.þ.b. jafn mikill og fjöldi þeirra sem hafa dvalarleyfi hér á landi og stödd eru á Gaza, þ.e. rúmlega 100 dvalarleyfishafar. Norðurlöndin hafa sótt um 850 manns í heildina en heildarfjöldinn sem Finnland og Danmörk samanlagt hafa sótt er vel innan við 50 manns. Þar af eru fáir eða engir dvalarleyfishafar. Þegar litið er til Svíþjóðar og Noregs hafa þau lönd sótt mun fleiri. Ef miðað er við íbúafjölda ríkjanna þar sem Svíþjóð er um tuttugu og sexfalt fjölmennara heldur en Ísland þá jafnast sá fjöldi á við það að Ísland hefði sótt samtals um 20 manns og þar af um tvo til þrjá dvalarleyfishafa. Hafa ber í huga að framkvæmd fjölskyldusameiningar á Norðurlöndunum er mjög ólík því sem gerist á Íslandi sem gerir það að verkum að það hefur verið næsta ómögulegt að sækja um fjölskyldusameiningu á Norðurlöndunum eftir að átökin hófust. Hérlendis hafa aðstandendur getað sótt um dvalarleyfi fyrir hönd sinna fjölskyldumeðlima en framkvæmdin er önnur, eins og ég sagði, á hinum Norðurlöndunum þar sem umsækjendur þurfa að mæta í sendiskrifstofur viðkomandi ríkja til að sækja um.

###

Virðulegi forseti. Það hefur ekki farið fram hjá neinum að eitt af aðaláherslumálum mínum sem ráðherra eru fangelsismál. Ég er sammála fyrirspyrjanda að þessi málaflokkur hefur átt undir högg að sækja í langan tíma á Íslandi, í allt of langan tíma, og það er löngu nauðsynlegt að bregðast við. Það er löngu orðið tímabært að byggja nýtt fangelsi og það erum við að gera. Ég hef einnig boðað heildarendurskoðun á fullnustukerfinu í átt til betrunar og þetta er vinna sem er að fara af stað og ég tel mjög brýna og mikilvæga. Ég vil einnig að það komi skýrt fram að til að mæta þeirri stöðu sem hv. þingmaður nefnir hér þá voru tryggðar 250 milljónir í varanlega viðbót til reksturs fangelsa sem og að aðhaldskrafan var tekin af fangelsum. Sömuleiðis var samþykkt 80 millj. kr. viðbótarframlag til þess að bæta og auka menntun fangavarða. Allt er þetta gert til þess að bæta aðstöðu í þessum málaflokki.

###

Virðulegi forseti. Ég þakka hv. þingmanni fyrir fyrirspurnina og ég vil nota þetta tækifæri líka til að þakka Ríkisútvarpinu fyrir þann þátt sem sýndur var í sjónvarpinu í fyrrakvöld og varpaði ljósi á alvarlega stöðu fangelsisins á Litla-Hrauni. Það er rétt að fyrrverandi ráðherra var búinn að sækja fé til að fara í endurbætur á fangelsinu á Litla-Hrauni og þar stóð til að byggja viðbyggingu sem og að bæta húsakostinn sem er á Litla-Hrauni. Þegar framkvæmdir áttu að hefjast í júní á síðasta ári var það niðurstaða Framkvæmdasýslu ríkisins að það svaraði ekki kostnaði og væri í raun eins og að fleygja peningum að ætla að fara með rúmar 2.000 milljónir í endurbætur og viðbyggingu. Það var niðurstaða mín þegar ég kom inn í ráðuneytið að hefja tafarlaust uppbyggingu á nýju fangelsi. Hins vegar liggur það fyrir að Framkvæmdasýsla ríkisins telur sig geta gert nauðsynlegar lagfæringar á þeim húsakosti sem nú er til að halda starfsemi þar í fimm, sex ár. Það mun aftur á móti kosta nokkur hundruð milljónir.

Já, ráðherra telur að við getum haldið lágmarksviðhaldi á þessum húsakosti til að tryggja að starfsemi geti verið á Litla-Hrauni næstu fimm til sex árin.

###

Virðulegi forseti. Ráðherra getur ekki tekið undir það að hér sé um einhverja stefnubreytingu að ræða. Það hefur verið stefna ríkisstjórnarinnar sem nú starfar að auka skilvirkni og hagkvæmni í málaflokknum. Það verður og er verkefni mitt sem ráðherra að ná því fram. Það er full ástæða til þess að minna á það að við þurfum að vera með góða og virka stefnu í málaflokknum og ráðherra hefur fullan hug á að gera það. Það er gríðarlega mikilvægt að við í þessu litla samfélagi séum ekki með reglurnar okkar mjög frábrugðnar þeim reglum sem eru í löndunum í kringum okkur þannig að við verðum ákjósanlegri staður heldur en þau og þar með, ég ítreka það, valdi það okkur erfiðleikum að þeir sem hingað koma og fá vernd í íslensku samfélagi njóti ekki allra þeirra tækifæra sem landið okkar býður upp á til jafns við okkur hin.

###

Virðulegi forseti. Ég vil þakka hv. þingmanni fyrir fyrirspurnina og tek undir að þær upplýsingar sem dómsmálaráðuneytið veitti um stöðu í þessum málaflokki vöktu athygli í íslensku samfélagi í síðustu viku. Þessar upplýsingar vörpuðu ljósi á það sem mörg okkar hafa haldið fram í nokkuð langan tíma, að kerfin okkar séu komin að þolmörkum. Við höfum á síðustu tveimur árum tekið á móti um 9.000 manns sem hafa sótt um vernd á Íslandi. Á sama tíma hefur verið knýjandi húsnæðisvandi í landinu þannig að það hefur reynt á sérstaklega húsnæðismarkaðinn okkar að finna húsnæði fyrir fólk. Kostnaðurinn er mikill og ég verð að segja að ég sem ráðherra málaflokksins hef haft þungar áhyggjur af því að inngilding þeirra sem hingað koma sé ekki með þeim hætti sem við kjósum þegar fjöldinn er með þessum hætti. Staða mála í málaflokknum eða stefnan í málaflokknum er sú að það er á þingmálaskrá ráðherra að leggja fram breytingar á útlendingalögum sem ég mun gera fljótlega og biðja þingið um að taka hér til meðferðar til þess að þrengja reglur sem hér eru og samræma þær við löndin sem við helst berum okkur saman við, þ.e. Norðurlöndin, þannig að við séum með sambærilegar reglur í málaflokknum og Norðurlöndin hafa.

###

Virðulegi forseti. Ég vil byrja á því að þakka hæstv. forsætisráðherra fyrir góða ræðu um málefni Grindvíkinga og aðgerðir ríkisstjórnarinnar til að mæta þeirri erfiðu stöðu sem upp er komin. Í þessu langa almannavarnaástandi sem nú hefur varað í yfir fjögur ár hafa almannavarnir, Landhelgisgæslan og aðrir viðbragðsaðilar ótvírætt sannað gildi sitt og mikilvægi fyrir land og þjóð. Við höfum og komum til með að þurfa að reiða okkur á þessar mikilvægu stofnanir í komandi verkefnum til að standa vörð um líf og heilsu fólks sem og okkar mikilvægu innviði. Reynslan hefur sýnt okkur að það fyrirkomulag og uppbygging á viðbragðskerfi, kerfinu sem við eigum, hefur reynst vel og nýtur almenns trausts í samfélaginu. Þær mótvægisaðgerðir sem gripið hefur verið til hafa jafnframt sannað gildi sitt en þær stóru ákvarðanir sem ég hef tekið um uppbyggingu varnargarða hafa reynst þarfar, þeir hafa sannað gildi sitt og eru til þess fallnir að forða frekara tjóni. Við þurfum áfram að vinna að mikilvægum mótvægisaðgerðum, forða frekara tjóni og sinna mikilvægri verðmætabjörgun. Það er verkefni dagsins í dag og næstu vikna og mánaða.

Grindavík er um margt sérstakt samfélag þar sem mikil atvinna, samheldni og gróska hefur einkennt samfélagið. Hefur Grindavík þannig verið eitt af dugmestu sveitarfélögum landsins og ef eitthvert sveitarfélag getur byggt upp öfluga starfsemi á ný þá er það Grindavík. Stjórnvöld munu standa með Grindvíkingum í að takast á við stöðuna sem komin er upp og á sama tíma og við grípum Grindvíkinga munum við gefa þeim tækifæri til að byggja upp sitt samfélag á nýjan leik. Grindvíkingar hafa sýnt ótrúlega þrautseigju, æðruleysi og þolinmæði á þessum fjórum árum sem þessa jarðhræringar og umbrot hafa staðið yfir.

Ég biðla til Grindvíkinga um að sýna stjórnvöldum þolinmæði við að útfæra og koma í framkvæmd þeim aðgerðum sem nú er í vinnslu og undirbúningi. Það er ljóst að við erum komin á tímabil mikilla jarðhræringa og eldsumbrota. Því miður fylgir þessu mikil óvissa og munu aðgerðir okkar óhjákvæmilega vera því marki brenndar. Þá er jafnframt ljóst að augu okkar þurfa að vera á öllu suðvesturhorninu og geta því önnur sveitarfélög þurft að vera viðbúin auknum jarðhræringum og umbrotum. Markmið okkar núna er að tryggja öryggi Grindvíkinga og draga úr þeirri óvissu sem þeir upplifa í dag. Á sama tíma er það verkefni okkar að treysta undirstöðu bæjarins og taka nauðsynleg skref í átt að öruggri búsetu í Grindavík.

En við erum stöðugt minnt á að mennirnir áforma en náttúran ræður. Við höfum því miður ekki  fulla stjórn á þessu verkefni enda hefur móðir jörð sýnt okkur að hún er við völd. Við munum þó gera allt sem í okkar valdi stendur til að gera líf Grindvíkinga bærilegt og skapa frekari forsendur til búsetu í Grindavík til framtíðar. Reynsla undanfarinna ára sýnir okkur að fyrirbyggjandi aðgerðir og vel ígrundaðar undirbúningur getur dregið úr áhættu og verndað líf og eignir. Þannig getum við best mótað öruggara umhverfi fyrir okkur öll og komandi kynslóðir.

Þá vil ég við þetta tilefni þakka öllum viðbragðsaðilum fyrir fumlaus viðbrögð og þeirra ómetanlega framlag við krefjandi aðstæður. Þeirra fórnfýsi og óeigingjarna starf verður seint fullþakkað. Það er einnig gott að finna þennan einhug og samtakamátt hér í þessu húsi og vænti ég þess að svo verði áfram í þessu vandasama og umfangsmikla verkefni sem við öll höfum hér fyrir framan okkur.

###

Virðulegi forseti. Ég vil þakka hv. þingmanni sérstaklega fyrir að vekja hér máls á aðstæðum kvenfanga sem að mati ráðherra eru ekki boðlegar. Við erum með óvenjumarga kvenfanga núna í fullnustukerfinu og þessir fangar hafi verið vistaðir í öryggisfangelsinu á Hólmsheiði sem er ekki kvennafangelsi. Til að bregðast við því hef ég boðað aðgerðir til að mæta stöðu kvenfanga í fangelsum og þar ber hæst að fjölgað verður plássum á Sogni sem eru opin úrræði. Þar stendur til að fjölga plássum um 14 sem mun gefa konum allt önnur tækifæri inni í þessu kerfi, þær geta verið þar í opnu fangelsi. Við vonumst til að þar með munum við stíga stór skref í að bæta aðstöðu kvenfanga og einmitt að þær geti líka notið sambærilegrar þjónustu og karlfangar gera í kerfinu.

###

Virðulegi forseti. Ég þakka hv. þingmanni fyrir fyrirspurnina. Ég tek undir með hv. þingmanni að staðan í fangelsismálum okkar Íslendinga er alvarleg og hefur verið brugðist við því nú þegar. Ég ákvað á fyrstu vikum mínum í starfi sem ráðherra að hefja tafarlaust uppbyggingu á nýju fangelsi á Litla-Hrauni enda telur ráðherra að aðstæður á Litla-Hrauni séu alls ekki í góðu horfi. Húsakostur þarfnast endurbóta og mikils viðhalds og fyrirrennari minn í starfi var búinn að tryggja fjármagn til að fara í endurbætur á fangelsinu og nýbyggingu. Það var síðan mat sérfræðinga sem að málinu komu að húsakostur á Litla-Hrauni væri í verra ásigkomulagi en talið var og því tók ég þá ákvörðun að hefja tafarlaust uppbyggingu á nýju fangelsi.

Ég vil líka fá að ítreka það, af því að hv. þingmaður nefnir hér manneklu og það þurfi að bæta við starfsfólki, að Fangelsismálastofnun voru tryggðar 250 millj. kr. inn í reksturinn á þessu ári sem varð varanleg viðbót einmitt til að fjölga starfsfólki. Sömuleiðis var aðhaldskrafan tekin af fangelsunum sem munar svo sannarlega um. Einnig voru samþykktar 80 millj. kr. til þess að bæta í menntun fangavarða og tryggja þar með hæfi þeirra til að sinna sínu mikilvæga starfi innan fangelsanna.



###

Virðulegi forseti. Ég mæli fyrir frumvarpi til laga um breytingu á lögum um skipti á dánarbúum o.fl., lögum um meðferð einkamála, erfðalögum og lögum um meðferð sakamála.

Frumvarpið varðar framlengingu á bráðabirgðaheimildum þessara laga um rafræna meðferð mála. Þær bráðabirgðaheimildir sem um ræðir voru fyrst settar í lög vegna heimsfaraldurs kórónuveiru en í ljósi góðrar reynslu hefur undanfarin misseri verið unnið að því að koma þeim í varanlegt form. Hvað varðar meðferð mála fyrir lögreglu og dómstólum var frumvarp þess efnis kynnt í samráðsgátt stjórnvalda 1. nóvember á þessu ári og umsagnarfrestur ákveðinn til 20. sama mánaðar. Nú er unnið úr þeim ábendingum sem þar bárust og að lokafrágangi frumvarpsins en áætlað er að það verði lagt fyrir Alþingi innan fárra vikna. Á hinn bóginn er fyrirséð að ekki er raunhæft að ljúka þinglegri meðferð þess áður en þær bráðabirgðaheimildir sem um ræðir renna sitt skeið á enda um komandi áramót.

Þær bráðabirgðaheimildir í lögum um meðferð einkamála og lögum um meðferð sakamála sem frumvarp þetta varðar hafa í framkvæmd nýst vel við meðferð mála samkvæmt lögunum. Notagildi þeirra var sér í lagi mikið þegar heimsfaraldur kórónuveiru hafði hvað mest áhrif í þjóðfélaginu en einnig hefur verið góð reynsla af notkun fjarfundabúnaðar og annarra tæknilausna sem þykja eftirsóknarverðar og m.a. til þess fallnar að auka skilvirkni við meðferð mála, draga úr sóun, svo sem með minni notkun pappírs, ferðalögum o.fl. Einkum af þeim ástæðum var ákveðið að ráðast í að undirbyggja málsmeðferð á grunni laga um meðferð sakamála og laga um meðferð einkamála betur með tilliti til tæknilausna í fyrrgreindu frumvarpi sem nú er í vinnslu. Að óbreyttu myndu heimildir til skýrslugjafar hjá lögreglu og dómstólum í gegnum fjarfundarbúnað, mætingar málsaðila með aðstoð slíks búnaðar við meðferð mála fyrir dómi og framlagning gagna fyrir dómi á öðru formi en pappír falla úr gildi nú um áramót. Ef þessar heimildir féllu úr gildi um komandi áramót yrði farið á mis við það hagræði við málsmeðferð fyrir dómi sem í heimildinni felst, að lágmarki að sinni.

Þá hefur jafnframt verið unnið að því að koma á bráðabirgðaheimildum sem varða erfðalög og lög um skipti á dánarbúum o.fl. í varanlegt horf en sú vinna er skemur á veg komin. Ráðgert er að frumvarp sem m.a. myndi koma bráðabirgðaheimildum samkvæmt erfðalögum og lögum um skipti á dánarbúum o.fl. í varanlegt horf verði lagt fyrir Alþingi á 155. löggjafarþingi 2024–2025.

Bráðabirgðaheimildir í lögum um skipti á dánarbúum o.fl. og erfðalögum hafa sömuleiðis nýst vel við meðferð mála hjá sýslumönnum og er innleiðing tæknilausna fyrir skipti á dánarbúum komin vel á veg hjá embættunum. Í lögum um skipti á dánarbúum o.fl. og erfðalögum er víðs vegar að finna hindranir fyrir notkun tæknilausna þar sem lögin gera sem dæmi kröfu um skrifleg og undirrituð gögn við málsmeðferðina. Þar sem skipti á dánarbúum eru undanskilin gildissviði stjórnsýslulaga skv. 1. mgr. 2. gr. stjórnsýslulaga geta sýslumenn ekki byggt á IX. kafla þeirra laga og heimilað rafræna málsmeðferð. Í ljósi þess að stafrænar lausnir leiða til hagræðingar og bættrar þjónustu sýslumannsembættanna þykir mikilvægt að bráðabirgðaheimildir laga um skipti á dánarbúum o.fl. og erfðalaga verði framlengdar um tvö ár en unnið er að því að koma þeim í varanlegra horf.

Hæstv. forseti. Tilgangur frumvarpsins er einkum að brúa það bil sem fyrirséð er að skapast muni frá og með 1. janúar næstkomandi þar til löggjafinn hefur tekið afstöðu til þess hvort og þá hvernig sams konar heimildir og frumvarpið mælir fyrir um verði útfærðar varanlega í löggjöf.

Hæstv. forseti. Ég hef farið yfir helstu atriði frumvarpsins en að öðru leyti vísast til greinargerðar frumvarpsins og skýringar við einstök ákvæði þess. Ég legg til að frumvarpið verði að lokinni þessari umræðu vísað til hv. allsherjar- og menntamálanefndar og þar með til 2. umræðu.

###

Virðulegi forseti. Ég treysti mér ekki til að lofa einhverju svo stóru að þær aðstæður sem þarna sköpuðust í fangelsinu um daginn muni ekki koma fyrir aftur. En ég treysti mér til að segja að ég sé tilbúin til að gera allt sem í mínu valdi stendur til að slíkt gerist ekki. Okkur er öllum ljóst að þær aðstæður sem þarna sköpuðust voru ekki eins og við viljum sjá. Ég tel mig samt sem áður knúna til að upplýsa hv. þingmann um það að heilbrigðisráðherra ber ábyrgð á heilbrigðisþjónustu í landinu og þar með líka heilbrigðisþjónustu fanga. Þess vegna verður dómsmálaráðherra að vinna þetta mál í miklu samráði við hæstv. heilbrigðisráðherra og það mun ég leggja mikla áherslu á sem og að gæta að því að bæta verulega húsnæðiskostinn á Litla-Hrauni því það er mjög brýnt.

###

Virðulegi forseti. Ég þakka hv. þingmanni fyrir fyrirspurnina um þetta mikilvæga mál sem hefur verið mikið í umræðunni síðustu daga. Það er rétt að umboðsmaður Alþingis hefur birt skýrslu um stöðuna í fangelsinu á Litla-Hrauni. Fangelsismálin hafa verið og eru eitt af mínum áherslumálum sem dómsmálaráðherra eftir að ég kom inn í ráðuneytið. Ég vil ítreka, og ég geri ráð fyrir að allur þingheimur sé sammála mér í því, að þetta er viðkvæmur og flókinn málaflokkur og það er mjög mikilvægt að hlúa vel að fólki í þeirri viðkvæmu stöðu sem það er í í fangelsum landsins. Í dómsmálaráðuneytinu tökum við því mjög alvarlega öllum ábendingum sem að okkur beinast um það sem betur má fara í þessum málaflokki. Við fögnum því jafnframt hve áhugi og skilningur á málefninu hefur aukist í samfélaginu öllu og teljum að það muni gagnast mikið í þeirri vinnu sem við þurfum að fara í til að raunverulega bæta aðstöðu fanga í fangelsunum. Eins og hv. þingmaður lýsti þá er það rétt og ég ætla ekki að draga það í efa, það mál sem kom upp um daginn, þar sem andlega veikur fangi lenti í vandræðum og virðist hafa lent á milli kerfa, heilbrigðiskerfis og svo fangelsismálakerfisins. Það er vinna í gangi í þremur stóru verkefnum sem tengjast þessu með einum eða öðrum hætti og þar vil ég fyrst nefna að í gangi er heildarendurskoðun í málaflokknum og við erum að leggja lokahönd á verkáætlun og skipun starfshóps og breiðari samráðsvettvang. Við viljum vinna það verkefni í breiðu samráði og samstarfi strax í upphafi milli ráðuneyta, stofnana, hagaðila og fleiri aðila. Ég get nefnt líka húsnæðismálin en ég kem kannski að því í seinna andsvari mínu.

###

Virðulegi forseti. Ég vil þakka hv. þingmanni fyrir að hefja þessa sérstöku umræðu í dag og vekja athygli á málefninu. Ég vil nota tækifærið og leggja áherslu á að þessi málefni eru undir stöðugu endurmati og þurfa að endurspegla þá þróun sem á sér stað í okkar samfélagi. Tilkoma rafvarnarvopna á sér langan aðdraganda. Lögreglan hefur allt frá árinu 2007 haft til skoðunar hvort rétt væri að taka slík vopn upp hér á landi og á undanförnum árum hefur reglulega komið til umræðu hvort tilefni sé til að fjölga valdbeitingartækjum fyrir lögreglu við framkvæmd skyldustarfa.

Að því sögðu vil ég ítreka það sem kom fram í fyrri ræðu minni, að það hefur ekkert breyst í skilyrðum fyrir vopnaburði lögreglu. Engin stefnubreyting hefur verið gerð og ekki stendur til að gera breytingar á valdbeitingarheimildum lögreglunnar. Það er því ómögulegt að stíga skref til baka, líkt og hv. þingmaður nefndi hér í sinni ræðu og endurmeta stöðuna líkt og hv. þingmaður orðaði það. Ég lagði mat á stöðu mála þegar ég tók við embætti og tók ígrundaða ákvörðun um að halda áfram á sömu braut. Tilgangurinn með rýnihópnum og skýrslugjöf að 18 mánuðum liðnum er að endurmeta stöðuna.

Hv. þm. Björn Leví Gunnarsson nefndi hér að innleiðing rafvarnarvopna hafi fjölgað valdbeitingartilfellum lögreglu í öðrum löndum. Ég finn mig knúna til að leiðrétta það því að samkvæmt norsku lögreglunni hefur tilfellum valdbeitingar ekki fjölgað hjá henni þrátt fyrir innleiðingu rafvarnarvopna. Ég, ásamt lögreglunni, mun fylgjast grannt með innleiðingunni. Það er mikilvægt að hafa í huga að handhöfum lögregluvalds er nú þegar heimilt að beita valdi við framkvæmd skyldustarfa sinna en það má ekki ganga lengra í beitingu valds en þörf er á hverju sinni. Ég finn til mikillar ábyrgðar í þessum málaflokki og þess vegna hef ég sem dómsmálaráðherra einsett mér að bregðast við þeirri stöðu sem upp er komin hér á landi með þeim aðgerðum sem best tryggja öryggi almennings.

###

Virðulegi forseti. Ég vil þakka hv. þm. Arndísi Önnu Kristínardóttur Gunnarsdóttur fyrir fyrirspurnina og þann áhuga sem hún sýnir málinu. Í upphafi skulum við skoða stöðuna eins og hún blasir við í dag. Samkvæmt upplýsingum frá embætti ríkislögreglustjóra hefur alvarlegum ofbeldisbrotum og vopnuðum útköllum lögreglu og sérsveitar ríkislögreglustjóra fjölgað síðustu ár. Sem dæmi má nefna að fjöldi útkalla þar sem sérsveit vopnast vegna skotvopna hefur nærri þrefaldast frá árinu 2016 og nærri fjórfaldast vegna eggvopna. Í heildina voru vopnuð útköll sérsveitar 83 talsins árið 2016 en voru orðin 343 árið 2022 miðað við upplýsingar frá ríkislögreglustjóra 21. nóvember í fyrra.

Framangreind tölfræði ber með sér að veruleg aukning hefur orðið í útköllum þar sem þeir aðilar sem lögreglan þarf að hafa afskipti af bera vopn. Ég hef áhyggjur af þessari þróun. Það er hins vegar ljóst að þessi tölfræði ein og sér er ekki aðaláhyggjuefnið heldur jafnframt aukið umfang skipulagðrar brotastarfsemi hér á landi sem embætti ríkislögreglustjóra hefur ítrekað bent á. Áhætta vegna hennar telst mjög mikil. Þá hefur embætti ríkislögreglustjóra bent á að hér á landi sé aukin ógn vegna skipulagðrar brotastarfsemi og að aukin umsvif fjölþjóðlegra brotahópa séu merkjanleg hér á landi. Það væri óábyrgt af okkur sem þjóð að bregðast ekki við þessari stöðu með skýrum aðgerðum til að tryggja öryggi almennings, halda uppi allsherjarreglu og lögum í landinu. Það hef ég einsett mér að gera með því að fylgja eftir þeim aðgerðum, m.a. með því sem forverar mínir í starfi komu á fót, og með áherslu á afbrotavarnir.

Hvað varðar valdbeitingu lögreglu vil ég koma því skýrt á framfæri að ekkert hefur breyst í skilyrðum fyrir vopnaburði lögreglu. Engin stefnubreyting hefur verið gerð og ekki stendur til að gera breytingar á valdbeitingarheimildum lögreglu. Mikilvægt er að hafa í huga að handhöfum lögregluvalds er samkvæmt lögum heimilt að beita valdi við framkvæmd skyldustarfa sinna. Aldrei mega þeir þó ganga lengra í beitingu valds en þörf er á hverju sinni. Þegar til greina kemur að beita valdi við framkvæmd skyldustarfa þarf lögregla í hvert og eitt skipti að taka ákvörðun um hvaða úrræða hún grípur til út frá heildarmati á aðstæðum hverju sinni.

Rafbyssu.Lögreglu ber að gæta meðalhófs við framkvæmd skyldustarfa. Það sem liggur fyrir og var gert að vandlega athuguðu máli í samræmi við löggæsluþarfir og í takt við þróun í þeim löndum sem við berum okkur helst saman við er að lögreglu hefur verið veitt heimild til að beita rafvarnarvopnum að þröngum skilyrðum uppfylltum. Þau eru að skipaður sé innleiðingarhópur sem setur verklagsreglur og þjálfunarviðmið um notkun og beitingu rafvarnarvopna og í því er notkun vopnanna háð því að lögreglumaður hafi lokið lögreglunámi og fengið tilskilda þjálfun í notkun vopnanna. Í annan stað fái lögreglumenn árlega viðhaldsþjálfun í notkun vopna og að þeir lögreglumenn sem fá úthlutað rafvarnarvopni beri búkmyndavél og noti hana samhliða notkun vopns síns.

Ég hef lagt á það áherslu að rafvarnarvopnin séu innleidd af varúð og sæti sérstöku eftirliti. Af þeirri ástæðu verður skipaður starfshópur sem mun yfirfara hvert einstakt tilfelli þar sem rafvarnarvopni er beitt og er honum ætlað að skila mér skýrslu um niðurstöður sínar að 18 mánuðum liðnum frá því að notkun vopnanna hefst. Þá verður tekin ákvörðun um framhaldið.

Ég tel að með innleiðingu rafvarnarvopna sé verið að stíga mikilvægt skref til að bregðast við þeirri þróun sem ég sagði frá áðan sem lýsir sér í auknum vopnaburði almennings.

Hv. þingmaður spyr jafnframt um þau vopn sem ríkislögreglustjóri keypti í aðdraganda leiðtogafundar öryggisráðs. Þau kaup byggðust á þarfagreiningu embættis ríkislögreglustjóra sem byggðist á góðri samvinnu og samtali við norræn löggæsluyfirvöld. Þar var eingöngu keyptur sá búnaður sem talinn var nauðsynlegur til að tryggja öryggi almennings og gesta. Ég hef ekki séð ástæðu til að endurskoða þau kaup ríkislögreglustjóra. Ég vil þó árétta að aukinn fjöldi vopna í eigu lögreglunnar hefur ekki sjálfkrafa í för með sér aukna notkun vopna hjá lögreglu. Þrátt fyrir að framangreindar aðgerðir hafi skapað mikla umræðu í samfélaginu er ljóst að þær voru hvoru tveggja til þess fallnar að styrkja löggæsluyfirvöld og efla lögreglu almennt. Beiting þeirra mun þó, eins og gildir um aðrar valdbeitingarheimildir lögreglunnar, vera háð takmörkunum til að tryggja öryggi almennings og löggæsluyfirvalda sem hafa það hlutverk að halda uppi allsherjarreglu og lögum í landinu.

###

Virðulegi forseti. Ég vil þakka fyrirspyrjanda aftur fyrir frumkvæðið að þessari umræðu hér í dag og ég er líka þakklát fyrir að ég skynja mjög mikinn velvilja hér í þingsal gagnvart Landhelgisgæslunni og vilja þingmanna þvert á flokka til að efla og styðja við starfsemi Gæslunnar. Eins og fram hefur komið í dag er fjárhagsstaða Landhelgisgæslunnar þung og ég hef sett það sem eitt af mínum áherslumálum í embætti dómsmálaráðherra að standa vörð um Landhelgisgæsluna og tryggja henni fullnægjandi rekstrargrundvöll. Það verkefni er viðvarandi og hef ég unnið að því að finna leiðir til að styrkja stofnunina á komandi árum. Þá verður það enn fremur áframhaldandi verkefni að vinna að heildarstefnumótun fyrir stofnunina í samráði við fjármálaráðherra og Landhelgisgæsluna sjálfa þannig að við getum lagt línur til framtíðar um rekstur stofnunarinnar í fjármálaáætlun.

Ég vil standa vörð um Landhelgisgæsluna. Hún hefur sannað gildi sitt á síðustu árum þegar við sem samfélag höfum tekist á við óveður, snjóflóð, aurskriður og ekki síst það almannavarnaástand sem Suðurnesjamenn hafa búið við sleitulaust síðustu þrjú ár. Í þessum áskorunum hefur Landhelgisgæslan gegnt lykilhlutverki í björgun á landi og sjó og sýnt fumlaus viðbrögð þegar kemur að því að tryggja öryggi í landi elds og ísa. Þjónusta Gæslunnar verður ekki skert á minni vakt.

Ég vil bæta því við, þar sem hv. þm. Björn Leví Gunnarsson nefndi áðan og talaði um 100 milljóna kostnað við að þyrlur voru settar tvær helgar út á land í sumar, að þær kostuðu ekki meira eða ollu ekki meiri viðbótarkostnaði fyrir Landhelgisgæsluna en sem fólst í mat og gistingu fyrir áhöfn. Því skal haldið hér til haga að Landhelgisgæslan gætir sparsemi og ráðdeildar í sínum störfum.

###

Virðulegi forseti. Ég vil þakka hv. þm. Kristrúnu Frostadóttur fyrir fyrirspurnina og þann áhuga sem hún sýnir Landhelgisgæslu Íslands. Landhelgisgæsla Íslands er ein mikilvægasta stofnun Íslendinga og sú sem hefur notið hvað mests trausts á meðal almennings ár eftir ár. Um Landhelgisgæsluna verðum við að standa vörð. Verkefni Gæslunnar eru mikilvæg fyrir land og þjóð og stofnunin hefur gætt að því að þróast í takt við nýja tíma og áskoranir. Það má í raun segja að saga stofnunarinnar sé samofin sögu íslensku þjóðarinnar og það er óhætt að segja að margt hefur áunnist frá stofnun hennar þann 1. júlí 1926. Á síðastliðnum árum hafa umfangsmiklar framfarir orðið á aðbúnaði Landhelgisgæslunnar og fjölmörg framfaraskref verið stigin í átt að bættu öryggi þjóðarinnar. Landhelgisgæslan er í dag búin tveimur mjög öflugum varðskipum sem staðsett eru á sitthvorum enda landsins til að stytta viðbragðstímann. Hún býr enn fremur yfir þremur öflugum björgunarþyrlum og eftirlitsflugvélinni TF-SIF. Ekki er úr vegi að minna á að þegar herinn var á Íslandi voru hér staðsettar fimm þyrlur að jafnaði sem þjónustuðu okkur Íslendinga á neyðarstundu. Eftir brotthvarf hersins hefur okkur tekist að byggja upp öfluga þyrluþjónustu með miklum styrk til leitar og björgunar. Eins var það gríðarlega mikilvægt skref að fá annað skip til landsins, Freyju, sem staðsett er á Siglufirði og hefur svo sannarlega sannað gildi sitt. Þá er Landhelgisgæslan ekki einungis búin öflugum tækjabúnaði heldur hefur hún ávallt laðað að sér einvala lið starfsfólks sem býr yfir áræðni, hæfni og metnaði til að vera viðbúið þegar mest á reynir fyrir almenning í landinu.

Á síðastliðnum árum hefur móðir jörð ítrekað minnt okkur á kraft sinn. Við höfum verið í viðvarandi almannavarnaástandi síðastliðin ár þar sem við höfum þurft að takast á við fordæmalaus óveður, snjóflóð, aurskriður og nú eldsumbrot og jarðhræringar á Reykjanesi. Þessar aðstæður sem ítrekað koma upp í íslensku samfélagi minna okkur á mikilvægi þess að við séum undirbúin fyrir allar þær fjölbreyttu áskoranir sem náttúran færir okkur. Við þurfum ekki að velkjast í vafa um gildi Landhelgisgæslunnar á þessum tímum enda hefur hún verið mikilvægur hlekkur í þeim aðgerðum sem grípa hefur þurft til til að verja líf og tryggja öryggi almennings. Landhelgisgæslan gegnir þá lykilhlutverki í björgun á landi og sjó en Gæslan sinnir fjölmörgum björgunaraðgerðum í öllum veðrum og vindum allt árið um kring. Gríðarleg aukning skemmtiferðaskipa hér við strendur landsins kalla til að mynda á aukin verkefni Gæslunnar við björgun á sjó og aukin ferðamennska á hálendi Íslands hefur kallað á aukna björgun á landi. Landhelgisgæsla Íslands er því einn af hornsteinum almannavarna okkar og bráðaviðbragði vegna alvarlegra slysa um land allt. Því til viðbótar er Landhelgisgæslan nauðsynlegur hluti af löggæslu og vörnum ríkisins á hafi úti og ber á þessum viðsjárverðu tímum að vanmeta ekki vægi Gæslunnar að því leyti.

Samhliða miklum árangri Landhelgisgæslunnar og ótvíræðu gildi hennar fyrir íslenskt samfélag hefur átt sér stað umræða undanfarin ár um fjárhagsstöðu stofnunarinnar og er það ástæða þessarar umræðu hér í dag. Það er ekki launungarmál að rekstrarstaðan hefur verið þung en frá því að ég kom inn í dómsmálaráðuneyti í sumar hef ég lagt gríðarlega áherslu á að standa vörð um Landhelgisgæslu Íslands og þá ekki síst að bæta rekstrarskilyrði hennar. Það verkefni er viðvarandi og ég hef unnið að því í samvinnu við fjármálaráðherra, Landhelgisgæsluna og fjárlaganefnd Alþingis að finna leiðir til að tryggja fullnægjandi rekstrargrundvöll fyrir stofnunina á komandi árum. Það leynast tækifæri til hagræðingar, líkt og í öllum ríkisstofnunum, en hagræðing í rekstri má aldrei koma niður á þjónustustigi Gæslunnar og þar með öryggi almennings. Það verkefni er nú í höndum okkar hér á Alþingi að standa sameiginlegan vörð um Landhelgisgæslu Íslands og er ég þess fullviss um að við getum gengið frá fjárlagafrumvarpi sem tryggir sterka stöðu okkar mikilvægu stofnunar. Efling Landhelgisgæslunnar er eitt af mínum forgangsmálum á meðan ég gegni því embætti sem mér hefur verið falið. Þar tel ég brýnt að horfa til framtíðar.

###

Virðulegi forseti. Það er rétt að við höfum gert ráðstafanir til að reyna að verja byggðina í Grindavík en það er háð því hvar kvika kemur upp. Mig langar líka að fá að koma inn á þá spurningu sem hv. þingmaður beindi til ráðherra hér fyrr varðandi flugsamgöngur, ef þær raskast. Það er vitað að ef það kemur upp gos í sjó þá verður það sprengigos og gjóskugos og þá munu flugsamgöngur truflast verulega á Keflavíkurflugvelli. Flugmálayfirvöld hér á landi hafa rýnt það mjög vel og hafa gert ráðstafanir gagnvart öðrum alþjóðaflugvöllum, sem eru þá Egilsstaðir og Akureyri, til að flugumferð verði beint þangað og sú vinna hefur sömuleiðis staðið yfir.

Ég vil líka fá að segja bara rétt í lokin  að það eru áfram taldar líkur á eldgosi á svæðinu og það er hættuástand þrátt fyrir að það sé ánægjulegt að verið sé að hleypa íbúum Grindavíkur í bæinn sinn í dag með takmörkunum.

###

Virðulegi forseti. Ég þakka hv. þingmanni fyrir fyrirspurnina. Hann spyr: Hvaða ráðstafana hefur verið gripið til til að verja byggðina í Grindavík? Eins og fram kom í máli forsætisráðherra hér áðan þá greip ríkisstjórnin til varnarviðbragða vegna hugsanlegs eldgoss á Reykjanesskaga til að verja þá orkuverið í Svartsengi og það er mikilvægt, bæði gagnvart Grindavík en ekki síður gagnvart íbúum á Reykjanesskaga öllum.

Það hefur verið vitað allan tímann að það hafa verið líkur á gosi, jafnvel inni í Grindavík, í Sundhnúkagígaröðinni sem er fyrir norðaustan Grindavík eða jafnvel fyrir vestan Svartsengi. Allar sviðsmyndirnar eru slæmar og ef það hefst gos í Sundhnúkagígaröðinni norðaustur af bænum þá eru líkur til þess að hraun myndi renna til bæjarins. Nú þegar er búið að hanna leiðigarða og varnargarða þar fyrir norðan byggðina sem eiga að beina hraunflæði austur fyrir byggðina í Grindavík. Sömuleiðis er búið að hanna varnargarða fyrir vestan bæinn þannig að ef það kæmi upp kvika, segjum fyrir vestan Svartsengi eða í Eldvörpum, þá ætti að vera með tiltölulega hröðum hætti hægt að ýta upp leiði- og varnargörðum til að verja byggðina þeim megin. Stærsta áhyggjuefni okkar hefur verið orkuverið og við erum að gera, af okkar veikasta mætti, allt sem hægt er til að sjá við móður jörð til að verja orkuverið í Svartsengi.

###

Virðulegi forseti. Ég vil þakka þingmönnum hér í dag fyrir umræðuna. Það er gott að finna þann samhug sem er hér meðal þingmanna í dag. Það er gott að finna að öll íslenska þjóðin ætlar að standa þétt við bakið á Grindvíkingum og við ætlum að fara í gegnum þetta krefjandi verkefni saman, enda erum við sterkt samfélag. Okkur Íslendingum hefur tekist að byggja upp sterkt og öflugt samfélag hér á landi. Okkur hefur lánast að fara í gegnum ýmsar alvarlegar hamfarir á síðustu áratugum og við höfum gert það vel. Fyrir 50 árum þurftu Vestmannaeyingar að yfirgefa eyjuna sína upp á von og óvon rétt eins og Grindvíkingar þurftu að yfirgefa víkina sína síðastliðið föstudagskvöld upp á von og óvon. Skilaboð mín til okkar allra er: Horfum til Vestmannaeyja, horfum til þeirrar blómlegu byggðar sem þar hefur risið og reis úr ösku. Vestmannaeyjar eru gott dæmi um að fyrir 50 árum — við höfum verið að minnast þeirra tímamóta — dundu yfir þær hörmungar sem við þekkjum en á undraskömmum tíma tókst íbúum þar að byggja bæinn sinn upp aftur og þar er gott og sterkt samfélag. Því hef ég fulla trú á því að Grindvíkingum takist það sama, að byggja upp gott og öflugt samfélag í víkinni fögru.

###

Virðulegi forseti. Fyrir okkur Sjálfstæðismenn  sem viljum lækka skatta og minnka álögur á fólk og fyrirtæki þá er það ekkert léttvægt að auka skattheimtu á fólk og ég tek því ekki léttvægt. Við erum í stórkostlegum hamförum þar sem tjón nú þegar hleypur á milljörðum og sú vörn sem við höfum ákveðið að ráðast í til að verja orkuverið — ef hún heldur þá komum við í veg fyrir svo stórkostlega stórt tjón sem hugsanlega gæti orðið, sem myndi lenda á ríkissjóði og íþyngja honum verulega. Kostnaður við svona framkvæmdir eru miklar og við getum aldrei annað en tekið þær byrðar, öll þjóðin.

###

Virðulegi forseti. Ég þakka hv. þingmanni fyrir spurninguna. Já, það er rétt að þessi hugmynd hefur legið fyrir núna í einhvern tíma, alla vega tvö ár, að byggja varnargarð utan um einn af mikilvægustu innviðum Suðurnesja. Því hefur verið fleygt fram, sérstaklega á síðustu dögum: Af hverju í ósköpunum var ekki búið að byggja þennan varnargarð? Af hverju vorum við ekki búin að bregðast við? Það er auðvelt að vera vitur eftir á. Það hefur líka verið sagt við mig síðasta sólarhringinn: Bíddu, er ekki að slakna á spennu í Grindavík, þurfum við nokkuð að fara í þetta? Er þetta ekki bara rugl að vera að samþykkja þetta frumvarp hér með hraði á Alþingi, hættan er liðin hjá? Það er ákveðið sjónarmið sem ég tel algerlega óforsvaranlegt að taka tillit til þegar maður horfir á heildarhagsmunina sem þarna eru undir.

Ég get tekið undir með hv. þingmanni að orkuóöryggi er ákveðið áhyggjuefni. Hér er búið að vera að tala um það í hátt í 20 ár að leggja Suðurnesjalínu 2 til að tryggja meiri og tryggari raforku inn á Suðurnesin. Það er að takast núna. Við verðum að tryggja raforkuna og við verðum að tryggja heita vatnið og við verðum líka að tryggja kalda vatnið. Orkufyrirtækið HS veitur hefur skilað inn ásamt HS Orku og Orkustofnun beiðni um að þeir fái að fara í það að bora fyrir köldu vatni og koma upp varavatnsbóli á Suðurnesjum sem er einnig mjög nauðsynleg aðgerð, svo ég fái nú að nefna eitthvað.

###

Virðulegi forseti. Ég vil bæta við fyrra andsvar mitt að það er búið að vera í gangi núna í langan tíma ráðuneytisstjórahópur sem hefur samhæfingarhlutverki að gegna varðandi þessa náttúruvá sem ég nefndi hér áðan sem hefur verið viðvarandi. Sömuleiðis hefur verið á vegum Stjórnarráðsins innviðahópur. Hann er að vinna mjög kröftuglega einmitt að því að bregðast við, eins og hér var nefnt, svona stórum verkefnum eins og ef við missum hitaveituna. Stefna var sett 2021 varðandi almannavarnir og í kjölfarið fór þessi vinna af stað, þessi heildarendurskoðun laganna. Lögin voru sett 2008. Ráðherra gerir ekki ráð fyrir því að leggja fram breytingar á almannavarnalögum á þessu þingi heldur að gera það á þingi næsta haust.

###

Virðulegi forseti. Ég þakka hv. þingmanni fyrir spurninguna. Eins og ég nefndi í máli mínu fyrr í dag þá erum við búin að vera í viðvarandi almannavarnaástandi núna í nokkur ár og það reynir á alla viðbragðsaðila. Og eins og ég sagði líka fyrr í dag þá erum við fámenn þjóð í stóru og kannski oft og tíðum erfiðu landi. Þess vegna erum við alveg gríðarlega heppin að við erum með tæplega 5.000 manns sem eru virk í björgunarsveitum hringinn í kringum landið, sjálfboðaliða sem eru tilbúnir dag eða nótt að rjúka út í hvaða veður eða hvaða óvissu sem er til að bjarga verðmætum og mannslífum. Maður hefur vitaskuld áhyggjur af því að eftir svona langan tíma hafi reynt verulega á fólk og þetta er erfitt. Það er líka erfitt sálrænt fyrir sömu manneskjurnar að standa í stafni ár eftir ár til að tryggja öryggi landsmanna. Við höfum haft áhyggjur af þessu í ráðuneytinu og það er að hluta til þess vegna sem við höfum ákveðið að endurskoða lög um almannavarnir sem, ef ég fer rétt með, hafa ekki tekið breytingum síðan 2008. Sú vinna hófst í sumar og það er verkefnahópur að störfum sem er að fara hringinn í kringum landið og hitta viðbragðsaðila, hvort sem það er lögregla, björgunarsveitir eða aðrir, einmitt með það að augnamiði að styrkja kerfið okkar enn frekar.

###

Virðulegi forseti. Það er gríðarlega mikið álag á kerfið okkar eins og kom fram í ræðu minni hér áðan. Eins og einnig kom fram í ræðu minni getum við verið svo stolt af almannavarnakerfinu okkar. Við eigum eitt besta almannavarnakerfi í heimi og ég er ekki viss um að allir Íslendingar geri sér grein fyrir því. Það helgast kannski af því að við búum í landi náttúruhamfara. Landið okkar er sífellt að kasta í okkur mjög erfiðum og krefjandi verkefnum sem okkur hefur á sögulegum tíma gengið vel að vinna úr og standa saman. Ég efast ekki um það eitt augnablik að við munum fara í gegnum þetta og við getum tekist á við þetta. En það er ljóst að við horfum fram á langan tíma eldsumbrota og jarðhræringa á Reykjanesi þannig að álagið sem núna er verður viðvarandi í langan tíma. Því er mjög brýnt að styrkja almannavarnakerfið hér á landi.

###

Virðulegi forseti. Ég þakka hv. þingmanni fyrirspurnina. Það er algerlega óhugsandi og erfitt að setja sig í spor fólks sem fær innan við klukkustund til að yfirgefa heimili sitt og allt sem því er kærast og keyrir í myrkrinu út í óvissuna og veit ekki hvað tekur við. Það er okkar hér á Alþingi Íslendinga að létta á þeim mikla kvíða sem hlýtur að sitja í brjóstum fólks með því að tala mjög skýrt um afkomu fólks, húsnæði og hvernig við Íslendingar ætlum að grípa íbúa Grindavíkur í þessum skelfilegu aðstæðum. Ég efa það ekki að við öll hér á Alþingi Íslendinga stöndum saman í því verkefni öll sem eitt. Það mun ekki standa á mér að vera í mikilli samvinnu við þingið í þessum verkefnum sem fram undan eru. Eins og ég sagði áðan erum við núna í óvissunni. Það er verið að bíða. Líkur á gosi eru enn gríðarlega miklar. Það eru enn miklar líkur á að þær hörmungar sem gerðust á föstudag geti orðið meiri. Því er svo mikilvægt að í öllum þessum málefnum, alveg sama hvort það snýr að almannavörnum, félagslega þættinum, afkomuöryggi, húsnæðismálum eða öðru, að við séum öll í þessu húsi í þéttu samtali og stöndum saman í því að finna lausnir.

###

Virðulegi forseti. Það er verið að vinna með margar sviðsmyndir úti á Reykjanesi. Ein versta sviðsmyndin er sú að það gæti hugsanlega gosið á fleiri stöðum en einum. Ein versta sviðsmyndin er ef það kemur til sprengigoss í hafi. Það er líka hryllileg sviðsmynd ef kvika kemur upp í miðbæ Grindavíkur. Það er verið að horfa til allra þessara þátta og það er búið að grandskoða allar mögulegar sviðsmyndir, líka þær vondu. Það eru áætlanir komnar, m.a. frá Orkustofnun, um hvernig þarf að bregðast við ef við missum orkuverið í Svartsengi eða við þurfum að slökkva á orkuverinu í Svartsengi, því að sú sviðsmynd  gæti raungerst. Það væri þá í tilviki sprengigoss sem þyrfti að slökkva á orkuverinu í Svartsengi. Við erum að fara inn í vetur og þá yrði allt Reykjanesið án heits vatns.

###

Virðulegi forseti. Ég þakka hv. þingmanni fyrirspurnina. Hvernig á varnargarðurinn að vera og hvernig á að styrkja grunninn? Nú er ég ekki verkfræðingur en verkfræðistofan Verkís hefur haft það verkefni með höndum síðustu vikur, í nokkuð langan tíma, að hanna þetta mannvirki. Þetta er gríðarstórt mannvirki og það mun sjást um langan veg á Reykjanesi. Hugmyndin er að ryðja land, að ryðja upp hrauni, en einnig að keyra efni til viðbótar við það. Garðurinn  liggur eins og raun ber vitni og þingmenn hafa væntanlega séð myndir af legu hans, vegna þess að þar er farið í hæstu punkta landslagsins. Hugmyndin er að byrja með 2–3  metra háan garð og síðan væri hægt að bæta við hann hlémegin ef til goss kæmi. Undirstöður þessa garðs eru svona 30–50 metrar á breidd en raskað svæði verður allt að 100 metra lína. Það er mjög breitt þannig að grunnur garðsins verður um 20–30 metrar, fer eftir landslaginu, og við væntum þess að hann virki. Það er ekki er gert ráð fyrir því að garðurinn sé járnbentur. Ég   tek undir orð þingmanns að það virðist  virka vel og hafa gefist vel í Vestmannaeyjagosinu að sprauta vatni til að tefja hraunflæðið. Það er verið að skoða það og eins hvar  dælur eru til verksins og hvernig við gætum fengið þær til landsins hratt og örugglega.

###

Virðulegi forseti. Ég tek undir með hv. þingmanni. Við berum öll þá von í brjósti að þessi framkvæmd, sem manni finnst vera einhvern veginn svo lítilvæg í ljósi krafta náttúrunnar sem þarna eru undir — þetta er það minnsta viðbragð sem við sjáum núna til að tryggja byggð, tryggja að lífsviðurværi geti verið óskorað á Reykjanesi. Við vitum ekki hvar kvika kemur hugsanlega upp. Við munum gera allt sem í okkar valdi stendur til að verja byggðina í Grindavík ef þess er nokkur kostur og við munum gera allt sem í okkar valdi stendur til að standa vörð um orkuverið í Svartsengi sem tryggir íbúum á öllu Reykjanesi, 30.000 manns, öryggi og búsetuskilyrði til að búa á Suðurnesjum.

Hv. þingmaður veltir því upp hvort þjóðin standi með Grindvíkingum. Íslendingar munu standa með Grindvíkingum og öllum íbúum á Reykjanesi í þessum hamförum.

###

Virðulegi forseti. Ég þakka hv. þingmanni fyrirspurnina. Dómsmálaráðherra barst beiðni frá ríkislögreglustjóra síðastliðið fimmtudagskvöld um að hefja tafarlaust byggingu varnargarða til varnar orkuverinu í Svartsengi. Það var rætt í ríkisstjórn á föstudaginn síðasta og samþykkt að fara í gerð frumvarps þess sem samþykkt var hér á Alþingi í gærkvöld. Þrátt fyrir það taldi ráðherra ekki forsvaranlegt að bíða þannig að við hófum strax á föstudag vinnu við að flytja tækjabúnað sem og að safna efni og flytja efni inn á svæðið til að við gætum verið undirbúin ef og þegar Alþingi veitti leyfi fyrir þessari framkvæmd, sem er gríðarstór. Þetta eru 400.000 m³ af efni að lágmarki sem þarf í þetta verkefni. Það er áætlað að það séu um 20.000 vörubílar. Eins og kom fram í máli mínu hér áðan hef ég þegar samþykkt erindi ríkislögreglustjóra og sent það til ríkislögreglustjóra sem væntanlega mun hefja þessa framkvæmd í dag. Hversu lengi mun taka að byggja er óvíst en það er áætlað að þetta séu að lágmarki 30 dagar sem þarf til að fullgera varnargarðinn í kringum orkuverið í Svartsengi. Það er sömuleiðis búið að teikna varnargarða til að verja byggðina í Grindavík. Það eru líka leiðigarðar og við sjáum möguleika á því að geta farið í þá miðað við hvar gos kemur upp. En við erum á óvissustigi.

###

Virðulegi forseti. Hér flyt ég skýrslu um almannavarnaástand á Reykjanesskaga. Í upphafi vil ég segja að hugur minn og íslensku þjóðarinnar er hjá íbúum Grindavíkur. Það er mikilvægt að við tökum öll höndum saman til að styðja Grindvíkinga. Það hefur verið huggun í því að sjá íslensku þjóðina taka utan um Grindvíkinga sem og að sjá fumlaus viðbrögð viðbragðsaðila í gríðarlega krefjandi aðstæðum.

Ef við lítum til jarðhræringanna sýndu líkanareikningar í upphafi, föstudagskvöldið 10. nóvember, að kvikuflæði inn í ganginn hafi verið 5.600 m³ á sekúndu en dregið hefur hratt úr innrennslinu og í gær var rennslið líklega um 30–50 m³ á sekúndu. Það er ögn meira en í fyrri gosum og þýðir að það er minni þrýstingur í kvikuganginum en ef það kemur til eldgoss er hægt að búast við því hvar sem er á kvikuganginum. Skjálftavirkni á umbrotasvæðinu hefur verið nokkuð stöðug frá miðnætti 11. nóvember. Veðurstofan hefur einbeitt sér sérstaklega að svæðinu í og við Grindavík og heldur úti sérstakri vöktun fyrir viðbragðsaðila sem sinna aðgerðum á staðnum. Merki um hægari landbreytingar og minni skjálftavirkni voru fyrir þrjú síðustu gos á Reykjanesskaga og því er nú tími aðgæslu.

Óvissan er mikil og erfið fyrir íbúa Grindavíkur og okkar bíður gríðarstórt verkefni fram undan. Grindvíkingar þurfa nú að læra að haga bæjarlífi sínu utan bæjarins og til þess þurfa þeir styrk samfélagsins alls. Ljóst er að miklar skemmdir hafa orðið á vegum, lögnum, innviðum og öðrum mannvirkjum í og við Grindavík. Þessar skemmdir hafa orðið til þess að loka hefur þurft vegum og hlutar svæða í Grindavík eru án heits vatns og rafmagns. Viðgerðir standa nú yfir eftir því sem unnt er og öruggt þykir en ljóst er að bilanir sem þessar hafa áhrif á önnur kerfi utan Grindavíkur. Þar nefni ég leka í lögnum heits vatns í Vogum í dæmaskyni. Víða eru umtalsverðar skemmdir á jarðvegi, sprungur og jarðsig og sigdalur hefur myndast í vestanverðri Grindavík.

Undanfarna daga hefur verið unnið að björgun nauðsynja og verðmæta af heimilum jafnt sem fyrirtækjum. Staðið var að björgunaraðgerðum í austurhluta Grindavíkur á sunnudag og í gær stóðu yfir umfangsmiklar björgunaraðgerðir um alla Grindavík. Gert var ráð fyrir að íbúar úr hluta bæjarins fengju að fara inn á heimili sín í gær en síðan var ákveðið að íbúar á stærra svæði en ákveðið var í fyrstu fengju einnig fara inn á heimili sín og bjarga því sem bjarga mátti. Bæði lögreglan og Landsbjörg hafa sagt að þessar aðgerðir hafi gengið vel en að sjálfsögðu þarf að ákveða umfang og framkvæmd aðgerða með hliðsjón af stöðu og þróun jarðhræringa og öryggissjónarmiða.

Hvað varðar atvinnustarfsemi hefur verið orðið við beiðni fyrirtækja að því leyti sem unnt er og telst öruggt um að sinna nauðsynlegum aðgerðum með tilliti til órofinnar starfsemi. Þetta eru t.d. aðgerðir til að fyrirbyggja tjón vegna skorts eða skerðinga á rafmagni eða vöntun á daglegri þjónustu. Þeim tilmælum hefur verið beint til allra starfseininga almannavarnakerfisins að skrásetja, staðsetja og ljósmynda skemmdir eftir því sem unnt er og miðla þeim upplýsingum til samhæfingarmiðstöðvar almannavarna. Ef gæfan verður með okkur varðandi staðsetningu eldgossins þá mun það verða gríðarstórt sameiginlegt átak okkar allra,  stjórnvalda, sveitarfélaga, íbúa og fyrirtækja, að endurreisa Grindavíkurbæ og hlúa að íbúum bæjarins.

Á sama tíma þurfum við að huga að langtímaöryggi á svæðinu. Það gerum við t.d. með því að auka viðbúnað með áframhaldandi gerð hættumats og viðbragðsáætlana en jafnframt með byggingu mannvirkja sem verja mikilvæga og ómissandi innviði. Í því ljósi er afar ánægjulegt að frumvarp til laga um vernd mikilvægra innviða á Reykjanesskaga hafi verið samþykkt seint í gær á Alþingi. Nú rétt í þessu tók ég ákvörðun á grundvelli laganna um að ráðist yrði í framkvæmd byggingar varnargarða til varnar orkuverinu í Svartsengi. Sú ákvörðun hefur verið tilkynnt ríkislögreglustjóra sem mun strax hefjast handa við að reisa varnargarðinn. Það er okkar von að varnargarðurinn reynist ómetanleg vörn við þeim ógnum sem steðja að mikilvægum og ómissandi innviðum á þessu svæði. Þrátt fyrir að skammur tími hafi verið til stefnu hefur málið verið unnið í samráði við helstu hagaðila eftir því sem kostur gafst.

Í því samhengi má nefna að markvisst hefur verið unnið að því að almannavarnakerfið í heild sé sem best undirbúið fyrir næstu eldsumbrot á Reykjanesskaganum. Er það gert með því að stjórnvöld og aðrir hagaðilar hugi vel að eigin áhættu, áfallaþoli og viðbragðsgetu. Vinna hefur staðið yfir um þó nokkurn tíma en þó er enn nokkuð langt í land. Ef litið er 60 ár aftur í tímann er ljóst að náttúruhamfarir eru tíðari nú en þá. Við erum því miður að sjá fleiri eldgos en við höfum áður gert og meiri öfgar í veðri sem hafa meiri áhrif en áður á íslenskt samfélag. Við Íslendingar höfum verið í nokkurn veginn viðvarandi almannavarnaástandi undanfarin ár en það hefur líka skilað okkur mikilli og ómetanlegri þekkingu og reynslu sem nýtist okkur vel þegar kemur að því að takast á við margs konar vá.

Við getum rétt ímyndað okkur að allar starfseiningar almannavarnakerfisins eru undir afar miklu álagi. Það er gríðarlega mikilvægt að við hlúum vel að almannavarnakerfi okkar og fólkinu sem í því starfar nú sem endranær með því að styrkja það sem og leita leiða til að auka skilvirkni þess. Við erum í dag með eitt fremsta almannavarnakerfi heims og af því getum við verið stolt. Við erum hins vegar lítil þjóð í stóru og hrjóstrugu landi og því þurfum við að leita leiða til að styrkja kerfið enn frekar. Á þessum tímum, á meðan við erum að berjast við þessa náttúruvá, er sú vinna í fullum gangi.

Í samræmi við stefnu stjórnvalda í almannavarna- og öryggismálum frá árinu 2021 vinnur dómsmálaráðuneytið nú að því að efla grunnskipulag almannavarna í löggjöf og framkvæmd, m.a. með heildarendurskoðun almannavarna. Markmiðið með heildarendurskoðuninni er að skoða alla þætti skipulagsins þannig að almannavarnakerfið okkar eflist enn frekar og verði sem best í stakk búið til að takast á við hvers konar ógnir. Einnig er brýnt að skýra enn frekar hlutverk og ábyrgð allra þeirra sem vinna að almannavörnum og að almannavarnalögin verði enn skýrari og aðgengilegri öllum.

Við munum ekki komast hjá því að fara í þessa allsherjarendurskoðun á kerfinu. Við þurfum að stækka kerfið, fá fleiri að borðinu og þannig styrkja það. Reynsla undanfarinna ára hefur sýnt okkur að fyrirbyggjandi aðgerðir og undirbúningur geta dregið úr áhættu og verndað líf og eignir. Við þurfum að vera reiðubúin, undirbúa okkur á öllum sviðum samfélagsins og samhæfa okkur þannig að við getum tryggt öruggara umhverfi fyrir okkur sjálf og komandi kynslóðir.

###

Virðulegi forseti. Við höfum öll fylgst með jarðhræringum við Grindavík síðustu daga og við finnum til með samfélaginu í Grindavík. Þegar hafa orðið umtalsverðar skemmdir á innviðum og mannvirkjum og þrátt fyrir að umfangið sé ekki vitað á þessum tímapunkti er ljóst að okkar bíður  risastórt verkefni. Það er því brýnt að Alþingi samþykki í dag löggjöf sem nær utan um það stóra verkefni sem fram undan er. Það er brýnt að það náist breið pólitísk sátt um málið og við sameinumst um að vernda mikilvæga innviði á Reykjanesskaga.

Samhæfing og undirbúningur hafa á undanförnum árum verið lykilþættir í að takast á við áhrif eldgosa og annarra náttúruhamfara og þar spilar Alþingi Íslendinga lykilhlutverk. Markmiðið með lögum um almannavarnir er að endurspegla þá áherslu löggjafans að viðbragðskerfið geti brugðist við áföllum sem ein heild. Reynslan hefur sýnt okkur að það fyrirkomulag og uppbygging á viðbragðskerfi hefur reynst vel og nýtur trausts í samfélaginu. En forsendan fyrir því að kerfið virki sem skyldi er skilvirkt samstarf stjórnsýslustiga og skýrar heimildir til nauðsynlegra framkvæmda í þágu almannavarna. Reynsla undanfarinna ára, t.d. í Bárðarbungu og í Fagradalsfjalli, hafa sýnt okkur að fyrirbyggjandi aðgerðir og undirbúningur geta dregið úr áhættu og verndað líf og eignir. Við þurfum að vera vakandi, undirbúa okkur á öllum sviðum samfélagsins og samhæfa okkur þannig að við getum mótað öruggara umhverfi fyrir okkur og komandi kynslóðir.

Það er dómsmálaráðherra sem fer með málefni almannavarna og er æðsti yfirmaður almannavarna í landinu. Það er lykilatriði að þær heimildir sem ráðherra eru faldar séu skýrar. Það er nauðsynlegt að hafa skýran lagalegan grundvöll fyrir nauðsynlegum framkvæmdum í þágu almannavarna, t.d. uppbyggingu varnargarða, gerð varnarfyllinga yfir veitumannvirki og gröft leiðarskurða. Allt eru þetta framkvæmdir sem geta skipt sköpum við aðstæður eins og nú eru uppi. Það frumvarp sem hér er rætt um grundvallar mikilvægi þessa og mikilvægi þess að grípa til fyrirbyggjandi ráðstafana vegna þeirra líkinda sem talin eru vera á því að eldgos hefjist á Reykjanesskaga í allra nánustu framtíð.

Frumvarpið er lagt fram í því augnamiði að tryggja að hægt verði að grípa fyrirvaralaust til nauðsynlegra framkvæmda með fyrirbyggjandi hætti til að draga úr eða koma í veg fyrir tjón á mikilvægum innviðum og öðrum almannahagsmunum áður en það er um seinan. Við erum stöðugt minnt á hættuna sem fylgir náttúruöflum og því er mikilvægt að halda áfram og styrkja samstarf milli allra aðila, hvort sem um ræðir ráðuneyti, stofnanir, sveitarfélög eða aðra sem hlut eiga að máli. Þess vegna vil ég ítreka mikilvægi þess samráðs sem fyrirhugað er í frumvarpinu við hlutaðeigandi landeigendur, sveitarfélög og stofnanir og að tekið sé tillit til þessara sjónarmiða við ákvarðanatöku sem þessa.

Virðulegi forseti. Ég tel mikilvægt að breið sátt náist um það frumvarp sem hér er lagt fram. Frumvarpið varðar mjög ríka almannahagsmuni þar sem stjórnvöldum eru veittar nauðsynlegar valdheimildir til að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruvár. Verði frumvarpið að lögum getum við betur tryggt að samfélagið okkar sé ekki einungis viðbúið heldur einnig verndað í þeirri óvissu og áhættu sem náttúruhamfarir geta valdið.

###

Virðulegi forseti. Það er mikilvægt að lögreglan hafi ekki eingöngu eftirlit með sjálfri sér en í þessu frumvarpi sem ráðherra hyggst leggja fram á þingi er m.a. lagt til að komið verði á fót embætti gæðastjóra lögreglunnar. Skipuð verði nefnd um eftirlit með lögreglu, það verði lögfestur stýrihópur um aðgerðir gegn skipulagðri brotastarfsemi og það verði lögbundin árleg skýrslugjöf til Alþingis okkar Íslendinga vegna eftirlits með lögreglu. Í mínu ráðuneyti tökum við það að sjálfsögðu alvarlega þegar við förum fram á það að lögreglan fái auknar heimildir til að sinna nauðsynlegum verkefnum sem skipta máli í íslensku samfélagi og það sé á sama tíma virkt og öflugt eftirlit með störfum lögreglu. Það erum við að leggja fram með þessu frumvarpi á sama tíma.

###

Virðulegi forseti. Ég vil þakka hv. 7. þm. Suðvest. fyrir fyrirspurnina. Það liggur fyrir að í samráðsgátt hefur ráðherra lagt drög að frumvarpi til breytinga á lögreglulögum. Við bíðum þar umsagna og umsagnarfrestur er núna til loka þessarar viku. Ráðherra hefur í framhaldinu hug á því að taka tillit til þeirra umsagna sem þar munu berast og í framhaldinu að leggja lögreglufrumvarpið  fram á þingi. Markmiðið með þessu frumvarpi er að skýra heimildir lögreglu til afbrotavarna. Það er mín ábyrgð sem dómsmálaráðherra að tryggja að löggæsla í landinu sé í stakk búin til að takast á við flóknar áskoranir og breyttar aðstæður. Af þeirri ástæðu þarf bæði að skýra og veita lögreglu auknar heimildir en á sama tíma að stórauka eftirlit með þeim heimildum sem lögreglu verða veittar og það er ráðherra að leggja fram hér með þessu frumvarpi.

Hér er verið að leggja til markvissar aðgerðir til að varna afbrotum en það er grundvallaratriði til að halda uppi allsherjarreglu og lögum í landinu. Lögreglan fær auknar ábyrgðir ef frumvarpið verður samþykkt, það er ljóst. Ég legg áherslu á það að auknum heimildum fylgir ábyrgð og, eins og ég nefndi, stóraukið eftirlit með störfum lögreglu, bæði ytra og innra, en einnig eftirlit til þingsins sem lögreglan mun þurfa að skýra með reglubundnum hætti; skila skýrslu til Alþingis.



###

Virðulegi forseti. Með breytingu á vopnalögum er verið að takmarka aðgengi að árásarvopnum og auka öryggi almennings hér á landi. Ég vil fá að taka það fram að í skýrslu þjóðaröryggisráðs frá árinu 2021, um mat á ástandi og horfum í þjóðaröryggismálum, var einmitt bent sérstaklega á að hálfsjálfvirkum og sjálfvirkum skotvopnum hefði fjölgað gríðarlega mikið í íslensku samfélagi á stuttum tíma og þá, árið 2021, var því beint til þáverandi dómsmálaráðherra að beita sér fyrir því að taka regluverk á þessu sviði til skoðunar. Ráðherra er að því með framlagningu á þessu frumvarpi. Þetta varðar þjóðaröryggi en varðar líka öryggi íbúanna. Sömuleiðis höfum við fengið athugasemdir, vegna þess að í íslensku samfélagi er því miður töluverður fjöldi fólks sem tekur sitt líf sem er mjög hryggilegt, og þau samtök sem hafa unnið að þeim málum hafa bent á að það sé nauðsynlegt að takmarka aðgengi að skotvopnum með öllum tiltækum ráðum. Það erum við að gera með, eins og ég segi, eftirliti og skráningu og sjá til þess að við vitum hvar skotvopn á Íslandi eru, vitum hvað er mikið til, vitum hvar varsla þeirra er og að eingöngu fólk sem hefur skotvopnaleyfi sé með vörslu og beri ábyrgð á þessum skotvopnum.

###

Virðulegi forseti. Hér er nefnt að það sé verið að ganga lengra. Ráðherra hafnar því. Sem dæmi þá er ekki heimilt í Svíþjóð að flytja inn sjálfvirk skotvopn á grundvelli söfnunar og hver og einn hefur ekki heimild til þess að flytja inn mörg skotvopn af sömu tegund. Í Noregi hefur verið farin sú leið að heimila eign á allt að 100 skotvopnum á grundvelli söfnunar, en nú eru Norðmenn að tilkynna breytingar og herðingu laganna hjá sér. Staðreyndin er einfaldlega sú að það eru flest lönd að herða reglur og lög um skotvopn og við erum á eftir. Við erum ekki að ganga hér fram fyrir skjöldu og ganga lengra, við erum einfaldlega á eftir löndum sem við viljum bera okkur saman við hvað varðar meðferð á skotvopnum, skráningu, vörslu og eftirlit.

###

Virðulegi forseti. Ég þakka hv. þingmanni fyrir. Í þessum lagabreytingum sem hér eru lagðar fram er eingöngu verið að taka á skotvopnum og skotvopnaeign, ekki bogfimi. Ég tek bara undir orð hv. þingmanns að það geti verið ástæða til að skerpa sérstaklega á því og þá munum við skoða það í framhaldinu, enda hef ég sagt hér í fyrra andsvari að ráðherra telur eðlilegt að þegar komin er reynsla á þessar lagabreytingar þá fari fram heildarendurskoðun á lögunum.

###

Virðulegi forseti. Hér spyr hv. þingmaður út í læknisvottorð og ráðherra verður að viðurkenna að mér er ekki að öllu kunnugt um hvaða kröfur eru lagðar þar til grundvallar. Hv. þingmaður nefnir bæði sjón og blóðþrýsting og ég held að það sé ágætt að veiðimenn sem ganga til rjúpna eða eru að stunda veiðiskap hafi góða sjón og blóðþrýstingur sé í lagi en alls ekki síður andleg og líkamleg heilsa.

Það sem við erum aftur á móti að gera í þessu frumvarpi er að við erum að bæta verulega eftirlit og skráningu. Við viljum vita hvar vopn eru geymd og við viljum ekki að neinn sé með vopn í sinni vörslu nema hann sé með skotvopnaleyfi. Það sem er verið að breyta núna, sem ég tel vera til góðs, er að þessi leyfi hafa verið gefin út til tíu ára en við erum með að breyta því til fimm ára. Einhverjum kann kannski að þykja það ruddalegt að hið opinbera sé að stytta gildistíma skotvopnaleyfis en tilgangurinn er að fólk einmitt uppfylli skilyrði til þess að meðhöndla og hafa í fórum sínum skotvopn. Ráðherra mun svo taka þessar ábendingar til sín varðandi læknisvottorð.

###

Virðulegi forseti. Þegar það verður komin reynsla á þær breytingar sem er verið að leggja hér til í þessum lögum um skotvopn þá hefur sú sem hér stendur áhuga á því að taka lögin til heildarendurskoðunar, en að því gefnu að við séum að stíga þessi skref núna. Þau eru nauðsynleg og ég tel sömuleiðis í framhaldinu nauðsynlegt að við förum í heildarendurskoðun.

Með frumvarpinu er einnig lagt til að það verði hægt að setja í reglugerð tímabundna heimild til að innkalla skotvopn. Þetta hefur verið gert í öðrum löndum og reynst mjög vel og sömuleiðis sjáum við það fyrir okkur að hér verði í framtíðinni ákveðnir dagar þar sem fólk geti skilað inn skotvopnum án þess að það komi refsing fyrir ef það hefur haft skotvopn í fórum sínum en líka, og við þekkjum það eins og hv. þingmaður nefnir, ef í uppgjörum dánarbúa finnst óvænt vopn sem enginn veit hvernig rataði til viðkomandi, að það sé hægt að skila þeim en þau liggi ekki hjá röngum aðilum og alls ekki hjá einstaklingum sem hafa ekki skotvopnaleyfi.

###

Virðulegi forseti. Ég mæli hér fyrir frumvarpi um breytingu á vopnalögum, nr. 16/1998. Frumvarpið var upphaflega lagt fram á 153. löggjafarþingi en er nú endurflutt að mestu leyti óbreytt. Með frumvarpinu eru lagðar til breytingar á ákvæðum laganna um skotvopn. Breytingarnar varða einkum skráningu, vörslu og eftirlit með skotvopnum en með frumvarpinu er jafnframt lagt til að innleidd verði ákvæði úr tilskipun Evrópuþingsins og ráðsins (ESB) 2021/555 um eftirlit með öflun og eign vopna.

Þá er með frumvarpinu einnig lagt til að ákveðnar takmarkanir verði gerðar á innflutningi á hálfsjálfvirkum og alsjálfvirkum skotvopnum með því að fella á brott úr lögunum undanþáguákvæði sem heimilað hefur innflutning á slíkum vopnum á grundvelli þess að um safnvopn sé að ræða. Þær breytingar sem gerðar hafa verið á frumvarpinu frá því að það var lagt fram síðasta vor eru einkum orðalagsbreytingar og frekari skýringar við einstök ákvæði, auk breytinga á refsiákvæði laganna. Þá hefur ákvæði um skotskýlingabúnað verið bætt við frumvarpið.

Með frumvarpinu er lagt til að ekki verði lengur heimilt að flytja inn alsjálfvirk og hálfsjálfvirk skotvopn á grundvelli söfnunar. Innflutningur á slíkum vopnum hefur verið undantekning frá annars skýru banni laganna við innflutningi á alsjálfvirkum og hálfsjálfvirkum skotvopnum. Er þetta lagt til í ljósi þeirrar miklu aukningar sem hefur orðið á mjög stuttum tíma á innflutningi þessara svokölluðu safnvopna. Sem dæmi má nefna voru engin slík vopn flutt inn hingað til lands á milli áranna 2012 og 2017 en frá ársbyrjun 2018 til loka árs 2021, eða á fjórum árum, voru 1.404 slík vopn flutt inn til landsins. Má í þessu sambandi vísa til þess að í skýrslum greiningardeildar ríkislögreglustjóra um hryðjuverkaógn á Íslandi hefur verið bent á þá ógn sem aukið aðgengi að slíkum skotvopnum á Íslandi hefur í för með sér.

Almennt eru reglur um innflutning safnvopna mismunandi í nágrannalöndum okkar en horft var til þeirra við gerð þessa frumvarps. Meginreglan er þó almennt sú að innflutningur slíkra vopna er bannaður en frá þeirri meginreglu eru undanþágur misstrangar. Frá og með árinu 2024 verða hálfsjálfvirk vopn bönnuð í Noregi og enginn má eiga slík vopn þrátt fyrir að hafa keypt þau löglega fyrir þann tíma.

Með frumvarpinu eru jafnframt gerð skýrari ákvæði um réttindi skotvopnaeigenda og skyldur þeirra, m.a. í samræmi við tilskipun Evrópuþingsins og ráðsins um öflun og eign vopna. Með frumvarpinu er m.a. lagt til að öll skráning skotvopna verði á þann veg að ávallt sé ljóst hvaða einstaklingur sé skráður eigandi eða ábyrgðaraðili hvers skotvopns og að enginn geti haft yfir að ráða skotvopnum nema að hafa skotvopnaleyfi. Einnig er lagt til að öll skotvopn skuli geymd í sérútbúnum vopnaskáp og að allir sem eigi skotvopn skuli hafa yfir slíkum skáp að ráða. Skýrari ákvæði um skráningar, auk kröfu um að allir skuli hafa yfir vopnaskáp að ráða, gerir eftirlit með skotvopnum auðveldara og dregur úr líkum á því að skotvopn séu í geymslu hjá einstaklingi sem ekki hefur skotvopnaleyfi, t.d. vegna þess að leyfi hans hefur verið afturkallað.

Með frumvarpinu er einnig kveðið á um ýmis nýmæli, m.a. er lagt til að heimilt verði í ákveðnum tilvikum, svo sem vegna kvikmyndagerðar, að eiga eftirlíkingar skotvopna. Slíkt hefur hingað til verið bannað samkvæmt lögum.

Með frumvarpinu er einnig lagt til að heimilt verði að setja í reglugerð ákvæði um notkun ungmenna og barna á ákveðnum tegundum skotvopna í þeim tilgangi að æfa og keppa. Með því er brugðist við ábendingum skotfélaga landsins. Með frumvarpinu er einnig lagt til að hægt verði að setja í reglugerð tímabundna heimild til að innkalla skotvopn eða fá óskráð vopn skráð, vörsluaðilum þeirra að refsilausu. Slík innköllun gæti haft áhrif til fækkunar skotvopna í landinu.

Frumvarp þetta var unnið í dómsmálaráðuneytinu í nánu samstarfi við embætti ríkislögreglustjóra, embætti lögreglustjórans á höfuðborgarsvæðinu, embætti lögreglustjórans á Norðurlandi vestra og embætti lögreglustjórans á Norðurlandi eystra. Þá var frumvarpið jafnframt birt í samráðsgátt stjórnvalda 28. febrúar 2023 og almenningi gefinn kostur á að koma með athugasemdir og ábendingar. Sérstakt samráð var haft við tiltekna hag, hafa einkum Skotíþróttasambandið og Skotveiðifélagið.

Virðulegi forseti. Ég hef nú gert grein fyrir efnisatriðum frumvarpsins. Ég legg því til að frumvarpinu verði að lokinni þessari umræðu vísað til hv. allsherjar- og menntamálanefndar og til 2. umræðu.

###

Virðulegi forseti. Á síðustu árum hafa skýrar vísbendingar komið fram um að umfang og eðli skipulagðrar brotastarfsemi hafi tekið verulegum breytingum hér á landi til hins verra. Hópur innlendra jafnt sem erlendra aðila hefur það að atvinnu að fremja fjölda afbrota með skipulögðum hætti. Þetta eru t.d. alvarleg ofbeldisbrot, þjófnaður, fjársvik, fíkniefnabrot og peningaþvætti. Þetta er verulegt áhyggjuefni. Eðli skipulagðrar brotastarfsemi er að hún er alþjóðleg og gengur þvert á landamæri. Stjórnvöld hérlendis hafa lagt mikla áherslu á samstarf og samvinnu, bæði alþjóðlega og innan lands, og ég tel nauðsynlegt að styrkja þetta samstarf enn frekar ásamt því að efla innlenda löggæslu til muna. Það verður ekki einungis gert með breytingum á löggjöf heldur einnig auknum fjárveitingum á þessu sviði. Íslensk laga- og stofnanaumgjörð á þessu sviði er ekki fyllilega sambærileg þeirri sem þekkist annars staðar á Norðurlöndunum og lagaheimildir lögreglu eru takmarkaðri hér á landi samanborið við nágrannaríkin, einkum að því er varðar öryggi ríkisins. Að mínu mati er mikilvægt að samræma valdheimildir lögreglu hér á landi við valdheimildir lögreglu í nágrannaríkjum okkar og líta til reynslu þeirra af baráttunni gegn skipulagðri brotastarfsemi.

Sú þróun sem hefur átt sér stað á undanförnum árum varðandi umfang skipulagðrar brotastarfsemi, bæði á Íslandi og á alþjóðavísu, er alvarleg. Halda þarf áfram að styrkja lögregluna, þekkingu hennar og getu til að takast á við mál af þessu tagi. Ég sem dómsmálaráðherra mun nálgast viðfangsefnið af festu og ábyrgð. Markvissar aðgerðir til að varna afbrotum eru grundvallaratriði til að halda uppi allsherjarreglu og lögum í landinu.

###

Virðulegi forseti. Ég vil þakka hv. 6. þm. Reykv. n. fyrir fyrirspurnina. Hv. þingmaður spyr: Hvernig hefur umfang skipulagðrar brotastarfsemi á Íslandi þróast á síðustu fimm árum? Umfang skipulagðrar brotastarfsemi á Íslandi hefur aukist verulega síðastliðin ár með sama hætti og átt hefur sér stað víða annars staðar. Embætti ríkislögreglustjóra hefur bent á að það sé mat embættisins að hér á landi sé aukin ógn vegna skipulagðrar brotastarfsemi sem fari þvert á landamæri og eru aukin umsvif fjölþjóðlegra brotahópa merkjanleg hér á landi. Í því sambandi er m.a. um að ræða brotahópa sem eru umsvifamiklir á fíkniefnamörkuðum víða um heim og brotahópa sem stunda skipulagt smygl á fólki og mansal. Þá er það mat embættisins að það séu skýrar vísbendingar um að umfangsmikið peningaþvætti fari fram á Íslandi. Ríkislögreglustjóri hefur jafnframt bent á að líklegt sé að íslenskir, erlendir og fjölþjóðlegir brotahópar muni leitast við að auka umsvif sín á Íslandi á komandi árum.

Þá má minnast á það að undanfarin misseri hefur orðið umtalsverð fjölgun brota á Íslandi þar sem hnífum er beitt og vopnatilkynningum til lögreglu hefur fjölgað verulega. Samkvæmt upplýsingum frá embætti ríkislögreglustjóra hefur alvarlegum ofbeldisbrotum og vopnuðum útköllum lögreglu og sérsveitar lögreglu fjölgað verulega síðustu ár. Má sem dæmi nefna að fjöldi útkalla þar sem sérsveit vopnast vegna eggvopna hefur nær fjórfaldast frá árinu 2016. Þessar tölur eru skýr vísbending um ákveðna þróun sem ég tek mjög alvarlega.

Fyrirspyrjandi spyr hvort ráðherra hyggist grípa til aðgerða til að sporna við skipulagðri brotastarfsemi hér á landi og ef svo er þá hvaða aðgerða. Nýlega hefur löggjöf á Íslandi er varðar mansal og peningaþvætti verið tekin til endurskoðunar og breytingar samþykktar sem eru til þess fallnar að sporna gegn skipulagðri brotastarfsemi. Aðstæður í löggæslu hafa breyst og nú snýr löggæsla ekki síður að frumkvæðisvinnu í formi upplýsingaöflunar og greiningar upplýsinga. Breytt afbrotamynstur og útbreiðsla alþjóðlegrar skipulagðrar brotastarfsemi krefst þess að löggæsluyfirvöld geti brugðist við og gripið til aðgerða áður en einstök brot eru framin.

Veigamiklar aðgerðir til varnar afbrotum má finna í fyrirliggjandi frumvarpi til breytinga á lögreglulögum. Frumvarpið er nú í samráðsgátt en ég hyggst leggja það fyrir Alþingi á næstu vikum. Ég tel frumvarpið nauðsynlegan þátt í því að efla aðgerðarheimildir lögreglu þegar kemur að baráttunni gegn skipulagðri brotastarfsemi. Eitt af markmiðum lagafrumvarpsins er að skýra heimildir lögreglu til að grípa til aðgerða í þágu afbrotavarna, einkum hvað varðar afbrot sem tengjast skipulagðri brotastarfsemi og brot sem varða öryggi ríkisins.

Skipulögð brotastarfsemi er alþjóðleg í eðli sínu og krefst þess að löggæsluyfirvöld geti brugðist við á grundvelli upplýsinga og gripið til aðgerða áður en einstök brot eru framin. Samhliða þessu kveður frumvarpið á um að eftirlit með lögreglu verði eflt með markvissum hætti, bæði hvað varðar ytra eftirlit af hálfu nefndar um eftirlit með lögreglu og innra eftirlit af hálfu embættis ríkislögreglustjóra, auk þess sem gert er ráð fyrir að nefnd um eftirlit með lögreglu skili Alþingi árlega skýrslu.

En hvernig hefur umfang skipulagðrar brotastarfsemi þróast á Norðurlöndunum á síðustu fimm árum? Á það hefur verið bent á Norðurlöndunum að fíkniefnamarkaðurinn hafi tekið breytingum undanfarin ár. Það má segja að aukin atvinnumennska einkenni starfsemi skipulagðra brotahópa, svo sem er varðar innflutningsleiðir og sölufyrirkomulag, fleiri hópum sé nú kleift að flytja inn fíkniefni en áður og enn fremur hafa smáforrit og samfélagsmiðlar gert sölu og dreifingu fíkniefna til neytenda auðveldari.

Þá hefur það gerst í auknum mæli að afbrotamenn hafa komið sér fyrir erlendis þar sem þeir taka þátt í skipulagningu fíkniefnaviðskipta innan fjölþjóðlegrar brotastarfsemi. Á Norðurlöndunum hafa skipulagðir brotahópar náð að skjóta rótum og hefur það haft í för með sér margvíslegan samfélagslegan vanda. Bæði í Svíþjóð og Danmörku hafa átök skipulagðra brotahópa verið áberandi. Vopnaburður hefur aukist auk þess sem alvarlegum líkamsárásum hefur fjölgað sem og manndrápum. Þessi þróun hefur haft í för með sér fjölmargar skotárásir og sprengjuárásir síðastliðin ár sem hafa í einhverjum tilvikum skaðað almenna borgara.

Nýlega tók ég þátt í ráðherrafundi með dómsmálaráðherrum annarra Norðurlanda þar sem efnt var til þekkingar- og reynsluskipta um skipulagða brotastarfsemi og að mínu mati er miðlun þekkingar, upplýsinga og reynslu milli ríkja lykilatriði í baráttunni gegn skipulagðri brotastarfsemi og því nauðsynlegt að efla samstarf við önnur ríki og þá sérstaklega önnur Norðurlönd.

###

Sýslumenn: Framtíðarsýn; umbætur á þjónustu og rekstriVirðulegi forseti. Dómsmálaráðherra vill taka það fram að hún mun ekki mæla fyrir frumvarpi um sameiningu sýslumannsembættanna á yfirstandandi löggjafarþingi. Þess í stað hef ég hug á að fylgja eftir þeirri stefnumótunarvinnu sem hefur átt sér stað undanfarin ár og birtist í skýrslunni sem dómsmálaráðuneytið gaf út í mars 2021 og ber heitið . Ég hef einnig sett af stað vinnu við mótun nánari framtíðarsýnar ráðuneytisins í málefnum sýslumanna. Í þeirri vinnu mun ég leggja ríka áherslu á náið samráð og samvinnu milli ráðuneytisins og sýslumanna auk þess að greina nánar þau tækifæri sem styðja við markmið um bætta þjónustu, auk þess sem sérstaklega yrði að huga að tækifærum til að styrkja landsbyggðarembættin.

Markmið vinnunnar er annars vegar að móta nánar framtíðarsýn sýslumannsembættanna sem miðar m.a. að því að styrkja starfsemi embættanna á landsbyggðinni og stuðla að hagkvæmari rekstri ásamt bættri þjónustu, og hins vegar að bera kennsl á tækifæri fyrir frekari umbætur til stuðnings markmiðum málaflokksins og þeirri stefnu sem ákveðin verður í þeirri vinnu sem verið er að setja af stað. Við vinnuna skal leitast við að fylgja eftir þeim markmiðum og áherslum sem fram koma í þingsályktun nr. 27/152, um stefnumótandi byggðaáætlun fyrir árin 2022–2036, og ríkisstjórnarsáttmálanum, þ.e. að standa vörð um grunnþjónustu hins opinbera.

Ráðherra vill að sýslumenn verði miðstöð ríkisins í héraði og ég sé fyrir mér að sýslumenn geti gegnt þar veigamiklu hlutverki við að aðstoða íbúa við að reka erindi sín hjá öðrum fjarlægum stjórnvöldum. Þetta getur bæði átt við aðstoð með rafræn erindi á Ísland.is og leiðbeiningar og aðstoð við útfyllingu eyðublaða eða leit að réttum opinberum aðila. Við viljum ekki að íbúar þurfi að flakka á milli margra opinberra aðila heldur að þeim dugi að koma við á næstu skrifstofu sýslumanns og fá þar nauðsynlega aðstoð.

###

Virðulegi forseti. Ég vil þakka hv. 3. þm. Norðaust. fyrir fyrirspurnina. Hún er, eins og hér hefur komið fram, í nokkrum liðum og ég ætla að byrja á því að svara hvernig ég sem ráðherra hyggst framfylgja stjórnarsáttmála ríkisstjórnarinnar að því er snertir fjölgun opinberra starfa á landsbyggðinni.

Ráðherra er mjög umhugað um að framfylgja stjórnarsáttmálanum um fjölgun starfa á landsbyggðinni þrátt fyrir áform í fjárlagafrumvarpi ríkisstjórnarinnar fyrir næsta ár um fækkun opinberra starfa. Hvað sýslumannsembætti varðar hef ég þegar hrundið af stað vinnu innan ráðuneytisins við frekari stefnumótun í málefnum sýslumanna með það að meginmarkmiði að bæta þjónustu embættanna á landsvísu. Auk stefnumótunar hef ég lagt áherslu á að unnið verði áfram m.a. með eftirfarandi aðgerðir, sem að mínu mati fara vel saman við áherslur stjórnarsáttmála ríkisstjórnarinnar og stefnumótandi byggðaáætlun fyrir árin 2022–2036.

Þar ber fyrst að nefna tilfærslu starfa innan málaflokksins. Hugmyndin er að færa í auknum mæli verkefni og starfsfólk til embætta sýslumanna á landsbyggðinni með það að markmiði að efla þjónustuna, stuðla að jöfnu aðgengi almennings að opinberri þjónustu og tryggja betur rekstrargrundvöll embættanna. Með þeim viðbótarfjárheimildum sem fengust með fjárlögum ársins 2023, þ.e. 120 millj. kr. fyrir árið 2023 og 60 millj. kr. fyrir árið 2024, er ætlunin að styðja við stafrænar umbreytingar hjá sýslumannsembættunum þannig að auðveldara verði að færa verkefni sem flokka má sem óstaðbundin frá höfuðborginni til landsbyggðarembættanna. Undirbúningur er þegar hafinn.

Nú kem ég að nýjum verkefnum frá öðrum ríkisaðilum, en undanfarin ár hefur ráðuneytið haft samráð við önnur ráðuneyti og stjórnvöld í þeim tilgangi að leita nýrra verkefna fyrir sýslumannsembættin. Ljóst þykir að með fjölgun verkefna skapast tækifæri fyrir frekari sérhæfingu, verkaskiptingu og samvinnu milli sýslumannsembætta á landsvísu, enda sé horft til þess að verkefnin megi vinna hvar og hvenær sem er óháð staðsetningu þjónustuþega. Sem dæmi hefur ráðuneytið unnið að því að færa starfsemi Innheimtustofnunar sveitarfélaga til sýslumannsins á Norðurlandi vestra hinn 1. janúar næstkomandi.

Aukin notkun þjónustusamninga milli ríkisaðila. Meðal aðgerða til að vega þar á móti hagræðingarkröfum er aukið samstarf sýslumannsembættanna við sveitarfélögin, aðra ríkisaðila og eftir atvikum einkaaðila við að standa vörð um þjónustu við íbúa hvers svæðis. Ég sé fyrir mér fjölgun þjónustusamninga næstu misserin og þá sérstaklega þar sem langt er í næstu starfsstöð sýslumanns. Ég sé fyrir mér að sýslumenn verði miðstöðvar ríkisins í héraði. Ég legg mikla áherslu á að sýslumannsembættin sinni áfram því hlutverki sem hefur einkennt embættin á landsbyggðinni um áraraðir, sem er að vera miðstöð ríkisins í héraði. Ekki er aðeins um að ræða áherslumál mitt heldur hefur þessi aðgerð jafnframt stoð í stefnumótandi byggðaáætlun fyrir árin 2022–2036, sbr. aðgerð A.8. Stjórnsýslustöðvar ríkis í héraði. Ekki þykir annað tækt en að tryggja öllum landsmönnum jafnt aðgengi að opinberri þjónustu og þegar stjórnvaldið sem á í hlut er fjarri þjónustuþega er mikilvægt að hægt sé að leita eftir aðstoð sýslumanna til að fylgja erindunum eftir. Á þetta jafnt við um rafræna þjónustu hins opinbera á Ísland.is sem og aðra þjónustu.

En hver hefur þróunin verið varðandi fjölgun opinberra starfa á starfsstöðvum undirstofnana ráðuneytisins það sem af er kjörtímabilinu? Á milli áranna 2021 og 2022 hefur starfsmannafjöldi undirstofnana aukist sem nemur 90 stöðugildum. Þessi fjölgun er fyrst og fremst í löggæslumálum og í fullnustukerfinu þar sem áherslur ráðuneytisins hafa fyrst og fremst verið þar á þessu kjörtímabili. Á árinu 2023 er áfram verið að bæta í og er gert ráð fyrir að störfum fjölgi verulega á þessu ári í sömu málefni. Niðurstöður ráðninga liggja þó ekki að fullu fyrir. Aðrar stofnanir hafa sætt áframhaldandi hagræðingu og gefur það augaleið að þegar fyrir liggur hagræðingarkrafa upp á 1–2% á ári, og allt upp í 4,5% eins og mælt er fyrir, stendur stofnunum fá önnur úrræði til boða en að hagræða í stærsta útgjaldaliðnum.

Á fjárlögum 2022 er sérstakt framlag veitt í aðgerðir gegn kynferðisbrotum. Á árinu 2022 hófst undirbúningur að aðgerðum til styrkingar lögreglunnar í landinu þar sem sjónum var sérstaklega beint að landsbyggðinni. Markmið aðgerðanna var að styrkja embætti lögreglu á landsbyggðinni.

Mér gefst ekki tími til að klára þannig að ég verð að gera það í seinni ræðu.

###

Heldur betur ekki.Virðulegi forseti. Ef til þess kemur að framfylgja þurfi ákvörðun dómara og taka barn úr umráði foreldris og setja í hendur hins foreldris ber að fara eftir ákvæðum 45. gr. barnalaga. Í 3. mgr. þeirra laga kemur fram að ef til aðfarar kemur skuli sýslumaður boða fulltrúa barnaverndar í umdæmi þar sem aðförin fer fram til þess að vera viðstaddan gerðina og það kemur einnig skýrt fram að lögreglumenn skuli vera óeinkennisklæddir. Eftir því sem ráðherra sá í fjölmiðlum í gær var það ekki raunin og ég tek það alvarlega. Ég tek það til skoðunar, að það verði farið yfir þessa verkferla og það verði farið yfir málið.

Ég vil líka taka það fram að ég hef rætt við barnamálaráðherra um málið og við munum vinna að því í sameiningu, þar sem að barnaverndarnefndir eru á forræði barnamálaráðherra, að skoða hvernig þessi ferlar voru og við munum gera allt sem í okkar valdi stendur til að tryggja öryggi og hagsmuni barna á Íslandi.

###

Virðulegi forseti. Ég þakka hv. þingmanni fyrir fyrirspurnina. Ég vil byrja á því að segja að það tók verulega á að sjá fréttirnar í gærkvöldi og fylgjast með málinu eins og hægt var. Ég vil líka fá að segja að það bærðust auðvitað þær tilfinningar í brjósti mínu hvort — já, áhyggjur mínar af velferð barnanna í þessum aðstæðum sem þarna sköpuðust. Ég verð samt að segja að ég þekki málið ekki og ég hef ekki heimild til að tjá mig um einstök mál. Ég get ekki annað en svarað hv. þingmanni með almennum hætti. Þarna var aðfararbeiðni. Við erum aðilar að Haag-samningnum og þarna kemur aðfararbeiðni og því ber íslenskum stjórnvöldum að framfylgja henni. Hins vegar, áður en dómari úrskurðar um beiðni um aðför  ber honum að gæta að 43. gr. barnalaga og það ber einnig að taka tillit til réttar barna til að tjá sig um mál er varða hag þeirra.  Það er ekki í höndum sýslumanns að leggja mat á aðfararbeiðnina sem slíka heldur er hlutverk sýslumanna að framkvæma ákvarðanir dómstóla á grundvelli laga en ávallt með hagsmuni barna að leiðarljósi.

###

Virðulegi forseti. Það kom berlega í ljós hér á síðasta þingvetri alvarleg staða Landhelgisgæslunnar þegar þáverandi dómsmálaráðherra lagði til að seld yrði flugvél. Það liggur alveg ljóst fyrir og það sagði ég fjárlaganefnd í gær að Landhelgisgæslan getur ekki starfað áfram og sinnt sínu öryggishlutverki að óbreyttu. Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu. Ég hafna algerlega orðum hv. þingmanns að í tíð Sjálfstæðisflokksins hafi verið grafið undan stofnunum ríkisins, alls ekki. Við búum nú í breyttum heimi. Þar eru alvarlegar áskoranir núna á norðurslóðum þannig að hlutverk Gæslunnar hefur aldrei verið meira í íslensku samfélagi eins og einmitt núna. Ég hef talað fyrir því að það mætti skoða tekjur eins og skattlagningu á skemmtiferðaskip enda þarf Gæslan að sinna ýmissi þjónustu við þau.

###

Virðulegi forseti. Ég þakka hv. þingmanni fyrir fyrirspurnina og sömuleiðis vil ég þakka hv. þingmanni fyrir að vekja máls á að því ég tel afar alvarlegri stöðu Landhelgisgæslu Íslands. Það er ljóst, enda situr hv. þingmaður í fjárlaganefnd. Ég kom fyrir fjárlaganefnd í gær þar sem við ræddum m.a. stöðu Landhelgisgæslu Íslands og þann hallarekstur sem þar er. Hallarekstur ársins 2022 og 2023 stefnir í að verða um 600 millj. kr. Nú er ég búin að vera í þessu embætti í rúma þrjá mánuði. Einhverjir kunna að segja að það sé hægt að ná fram hagkvæmari rekstri og spara meira hjá Landhelgisgæslunni. Ég er þeirrar skoðunar að Landhelgisgæslan sé búin að gera allt sem í hennar valdi stendur til þess að ná aukinni hagræðingu og þess vegna hefur hún m.a. verið að kaupa olíu í Færeyjum. Ég hef sömuleiðis haft áhyggjur af því að Landhelgisgæslan, sem sinnir leit og björgun og er ígildi löggæslu í landinu, búi við aðhaldskröfu en sé ekki undanþegin henni eins og lögreglan er. Þess vegna lagði ég það til við fjárlaganefnd í gær að Landhelgisgæsla Íslands yrði undanþegin aðhaldskröfunni. Við viljum öll, Íslendingar, eiga öfluga Landhelgisgæslu og þá þurfum við líka öll að sammælast um það að hún geti staðið undir hlutverki sínu og ábyrgð sem er fyrst og síðast leit og björgun.

###

Virðulegi forseti. Ég þakka hv. þingmanni fyrir spurninguna. Dómsmálaráðherra kannast ekki við að það liggi umsókn inni í ráðuneytinu varðandi þetta tiltekna félag. Ég vil hins vegar fá að taka það fram að í umsögnum um málið sem borist hafa frá félagi er heitir Tré lífsins,  þá væri hið nýstofnaða félag ekki nákvæmlega hið sama og eldra félag — þau eru búin að stofna félag er heitir Bálfarafélag Íslands til að styðja við stofnun óháðs athafnarýmis og bálstofu Trés lífsins í Garðabæ — og að Bálfararfélag Íslands, sem vísað er til í lögunum, hafi verið lagt niður. Þannig að það má kannski vísa til þess að þarna sé um að ræða — já, ég læt þetta svar duga í bili.

###

Virðulegi forseti. Það er rétt sem hér er nefnt að lögin voru yfirfarin 1993 en aftur á móti var Bálfararfélag Íslands stofnað árið 1944 og starfrækt samfellt í 30 ár, eða til ársins 1964 og hefur ekki verið starfandi síðan enda var megintilgangurinn með stofnun þess félags að koma á líkbrennslu á Íslandi.  Síðan meginhlutverki félagsins var náð hefur það ekki verið starfandi. Þar af leiðandi má segja að það hafi einfaldlega yfirsést að fella þetta á brott er lagabreytingar voru gerðar 1993.

###

Virðulegi forseti. Ég mæli hér fyrir frumvarpi til laga um breytingu á lögum um kirkjugarða, greftrun og líkbrennslu. Frumvarp sama efnis var lagt fram á 152. og 153. löggjafarþingi en náði ekki fram að ganga. Tilgangur frumvarpsins er fyrst og fremst að gera breytingu á ákvæði laganna er snýr að því hver annist reikningshald Kirkjugarðasjóðs, en ábendingu um það hefur m.a. borist frá Ríkisendurskoðun. Samkvæmt 5. mgr. 40. gr. gildandi laga annast skrifstofa biskups reikningshald sjóðsins, en frumvarpið gerir ráð fyrir að ábyrgð á reikningshaldi verði færð til kirkjugarðaráðs sem þykir betur til þess fallið að halda utan um það en skrifstofa biskups. Jafnframt er lagt til að brott falli ákvæði í sama málslið þar sem fram kemur að um reikningshald sjóðsins gildi sömu reglur og um reikningshald kirkna, enda ákvæðið ekki talið eiga við verði fyrri breytingin samþykkt.

Stjórn Kirkjugarðasjóðs er samkvæmt lögunum í höndum kirkjugarðaráðs en það er bæði skipað aðilum innan og utan þjóðkirkjunnar enda er hlutverk kirkjugarða ekki bundið við þjóðkirkjuna. Þar sem kirkjugarðar eru sjálfseignarstofnanir með sérstöku fjárhaldi er talið orka tvímælis að skrifstofa biskups annist eignarhald Kirkjugarðasjóðs og þykir því sú breyting sem hér er lögð til tímabær.

Samhliða þessari breytingu er lagt til að úr lögunum verði felld brott tvö ákvæði er lúta að Bálfarafélagi Íslands þar sem félagið hefur ekki verið starfandi í meira en hálfa öld. Er annars vegar um að ræða heimild félagsins sem lagt hefur verið niður til að kjósa mann í kirkjugarðsstjórn Kirkjugarða Reykjavíkurprófastsdæma og hins vegar ákvæði um að leita skuli tillagna félagsins um reglugerðir varðandi líkbrennslu. Þessi breyting snýr fyrst og fremst að því að uppfæra lögin miðað við stöðu mála í dag og þannig fella brott ákvæði sem vísa til tiltekins félags sem fellt hefur verið niður og eru ákvæðin því ekki talin eiga heima í lögunum í dag. Við undirbúning frumvarps þessa var haft samráð við kirkjugarðaráð og skrifstofu biskups Íslands.

Virðulegi forseti. Ég hef nú gert grein fyrir helstu efnisatriðum frumvarpsins og legg til að málinu verði að lokinni þessari umræðu vísað til hv. allsherjar- og menntamálanefndar og þar með 2. umræðu.

###

Virðulegi forseti. Það á ekki að vera yfir gagnrýni hafið að selja ríkiseignir, að selja banka. Það höfum við í Sjálfstæðisflokknum ítrekað sagt og það hef ég sagt úr ræðustóli Alþingis. Það voru settar reglur um söluna á bankanum og Bankasýslu ríkisins var falið að sjá um þá sölu. Fjármálaráðherra færði Bankasýslunni það hlutverk að bera ábyrgð á sölunni og salan gekk vel. Við skulum hafa það í huga að salan á þessum eignarhlut í Íslandsbanka gekk vel. Ég dreg heilindi hæstv. fjármálaráðherra Bjarna Benediktssonar ekki í efa. Ég var ein af þeim sem stóðu hér í pontu Alþingis og sagði að við skyldum velta yfir steinum. Ég man þau orð mín. Ég sagði: Ef eitthvað athugavert verður fundið við það ferli sem farið var í þá mun fólk axla ábyrgð. Það er það sem er að gerast í dag. Mér þykir hæstv. fjármálaráðherra vera maður að meiri og hann sýnir hér Alþingi sóma með því að bregðast við mati sem er umdeilanlegt.

###

Virðulegi forseti. Ég veit ekki til þess að það hafi verið sérstaklega skoðað hér á landi eða í nágrannalöndum okkar hvort líta skuli á vændiskaup sem tvö brot eins og hv. fyrirspyrjandi spyr hér um. En eins og ég kom að áðan þá legg ég áherslu á að við lítum til nágrannalanda okkar og hvernig þau eru að bregðast við í málum sem þessum vegna breytinga á löggjöfinni. Þá er rétt að benda á að það er ekki óalgengt að tveimur eða fleiri refsiákvæðum sé beitt saman og sakfellt fyrir brot gegn þeim báðum og eru dæmi um slíkt innan brotaflokks sem hér er til umræðu og má nefna þar dóm Hæstaréttar frá 2012 þar sem ákærði var sakfelldur fyrir nauðgun, tilraun til vændiskaupa og rán og við eigum dæmi um fleiri dóma í þessu efni. Það er alveg ljóst, eins og dæmin sýna, að ákærendur, dómarar og lögmenn sem eru sérfræðingar í refsirétti eru vel meðvitaðir um að til álita kann að koma að beita fleiri refsiákvæðum.

###

Virðulegi forseti. Ég vil byrja á að þakka hv. 10. þm. Reykjavíkurkjördæmis suður fyrir fyrirspurnina og ég vil taka undir með hv. þingmanni að kaup á vændi er alvarlegt brot. Alvarleikinn felst ekki síst í því að seljandinn er, eins og hér kom fram, oftar en ekki í viðkvæmri stöðu; heimilislausar konur, konur í neyslu, tekjulágar konur o.s.frv., og við þekkjum það að það eru tengsl á milli mansals og vændissölu.

Vændiskaupaákvæði hegningarlaganna var breytt fyrir um 15 árum. Var þá horft til samsvarandi ákvæða í Svíþjóð og Noregi. Í dómsmálaráðuneytinu hefur á undanförnum árum farið fram viðamikil endurskoðun á mörgum ákvæðum í kynferðisbrotakafla almennra hegningarlaga. Leyfi ég mér að benda á nýtt ákvæði um kynferðislega friðhelgi og ýmsar breytingar er varða kynferðisbrot gegn börnum, mansalsákvæði og ný ákvæði um ofbeldi í nánum samböndum og svo umsáturseinelti.

Ekki hefur enn verið tekið til skoðunar hvort gera eigi breytingar á refsirammanum um kaup á vændi en ég útiloka alls ekki að það verði gert. Ég vil þó benda á að þegar skoðað er hvort eigi að breyta refsirammanum þá verði horft til þess að samræmi ríki á milli ýmsa refsiákvæða og að við horfum einnig til Norðurlandanna þegar slíkar breytingar eru skoðaðar. Í Noregi eru viðurlög við kaupum á vændi þau sömu og hér og í Svíþjóð er hámarksrefsing í fangelsi eitt ár og svo hefur sú breyting nýlega verið gerð á sænskum lögum að sektum verður ekki beitt.

###
