
Heyr, heyr.Hæstv. forseti. Meðal þess sem er í umræðunni varðandi börnin okkar þessa dagana er annars vegar íslenskan, sem mörg óttast að sé á undanhaldi, og hins vegar vanlíðan og kvíði. Mögulega helst þetta að einhverju leyti í hendur, að geta tjáð tilfinningar sínar og líðan er undirstaða andlegs heilbrigðis, sjálfstrausts og vellíðunar. Einhver kynnu að segja að íslenskan sé ekkert sérstakt lykilatriði í andlegri vellíðan því börn séu velflest talandi á ensku, en þá ber að benda á að þótt íslensk börn tali mikla ensku og jafnvel sín á milli þá eru þau ekkert endilega góð í henni á þann hátt að þau geti tjáð tilfinningar, hugsað sig í gegnum vandamál eða verið skapandi og fyndin. Öflug menningarsköpun fyrir börn og unglinga er lykilatriði til að styðja hvort tveggja íslenskuna og andlegt heilbrigði því það er margsannað að menning, bæði ástundun og neysla, bætir, hressir og kætir. En það er ekki nóg að efnið sé á íslensku heldur mætti það líka vera í meira mæli úr íslenskum veruleika. Af hverju ættu börn að vilja tala íslensku ef þeim finnst samfélagið þar sem sú tunga er töluð ekkert sérstaklega spennandi? Ef allt sem þau sjá á skjá eða lesa um í bókum gerist annaðhvort í óræðum fantasíuheimi eða í öðrum löndum? Þess vegna er svo mikilvægt að lyfta upp og búa til og styðja leikrit, bækur, bíómyndir, sjónvarps- og útvarpsefni, tölvuleiki og tónlist, alla list og sköpun og afþreyingu fyrir börn sem notar íslensku til að spegla íslenskan veruleika og gagnast ekki síður til að kynna tungumálið og samfélagið fyrir börnum sem koma hingað úr öðrum samfélögum svo þau upplifi líka að íslenskan sé þeirra. Einhverjum finnst þetta viðhorf kannski þjóðrembingslegt en það er það ekki. Til að læra tungumál þarftu að eiga tungumál. Til að meta menningu þarftu að þekkja menningu. Til að skilja eitthvað nýtt þarftu að eiga samanburð við eitthvað annað. Það er mikilvægt að eiga eitthvað sem er þitt, jafnvel þótt það sé til þess eins að hafna því fyrir eitthvað sem þér finnst betra.

###

Frú forseti. Ég vil þakka hv. þm. Ingu Sæland og hæstv. heilbrigðisráðherra fyrir að hefja þessa mikilvægu og marghliða umræðu og öllum þeim sem hafa tekið til máls hér í dag og sýnt hinar fjölbreyttu hliðar hennar. Mig langar aðeins til að bæta við umræðuna út frá kynjuðu sjónarmiði. Það er nokkur munur á kynjunum þegar kemur að fíknivanda. Þar hafa bæði líkamlegir og félagslegir þættir áhrif sem gera það að verkum að það eru ekki endilega sömu úrræði sem gagnast þessum hópum. Í meðferð við fíknivanda eru konur afar berskjaldaðar. Margar þeirra eiga erfiða lífsreynslu að baki, einkum þær sem hafa verið í harðri neyslu og upplifað heimilisleysi. Þær hafa iðulega orðið fyrir ýmiss konar ofbeldi, bæði andlegu og líkamlegu, og vændi, bæði gegn greiðslu í peningum en einnig svokölluðu nauðarvændi fyrir lífsnauðsynjum eins og húsaskjóli, mat eða fíkniefnum. Margar þessara kvenna hafa ekki fundið fyrir nokkru sem líkist öryggi í mörg ár en öryggistilfinning er frumforsenda þess að ná að vinna að bata og takast á við erfiða fortíð. Það er því lykilatriði að konur í fíknimeðferð séu aldrei í þeirri stöðu að upplifa að öryggi sínu sé ógnað í meðferðinni, að þær eigi ekki á hættu að mæta þeim sem t.d. keyptu af þeim vændi á þeim vettvangi eða misnotuðu aðstöðu sína gagnvart þeim að öðru leyti. Hvort tveggja þekkjum við dæmi um úr opinberri umræðu og fréttaflutningi og ekki rata öll dæmi í fjölmiðla. Þá þekkjum við líka því miður dæmi þess að konur verði í meðferð fórnarlömb einstaklinga sem misnota traust þeirra og eyðileggja þann árangur sem þær ná með skelfilegum afleiðingum. Ef meðferð er miðuð að sérþörfum meðferðarþega aukast líkur á árangri og meðferðarheldni. Það er því grundvallarskilyrði fyrir því að þessum konum vegni vel í meðferð að tekið sé tillit til þessara þarfa.

Heyr, heyr.Frú forseti. Fíkn er alvarlegur sjúkdómur sem hefur bein eða óbein áhrif á þúsundir Íslendinga dag hvern. Það er lykilatriði að koma til móts við fíknisjúklinga þar sem þeim gagnast best svo þeir megi ná tökum á vanda sínum. Kynjaskiptar meðferðir eru þar mikilvægur þáttur.

###

Virðulegi forseti. Nekt og nektarmyndir eru markvisst og í ógnvekjandi mæli notaðar gegn fólki eins og dæmin sanna, allt frá grunnskólabörnum til fólks í æðstu valdastöðum heimsins, sérstaklega konum. Í störfum þingsins í gær var rætt um stafrænt kynferðisofbeldi af virðingu og innsæi af hv. þingmönnum Evu Sjöfn Helgadóttur og Birni Leví Gunnarssyni, en sá síðarnefndi velti fyrir sér hvaða áhrif gervigreind myndi hafa á stafrænt kynferðisofbeldi, eða eins og þingmaðurinn orðaði það, með leyfi forseta:

„Þegar hver sem er getur gert hvað sem er hvað myndefni varðar þá munum við óhjákvæmilega leggja annars konar trúnað á það hvað myndefnið sýnir okkur.“

— Sem gagnast þolendum sem munu nú þegar geta varið sig með því að myndin sé gerð með gervigreind og sé þar af leiðandi ekki af þeim, hvort sem sú er raunin eða ekki.

Mig langar að snúa þessari umræðu aðeins í aðra átt. Við erum öll með líkama og undir fötunum erum við öll nakin. Það að til séu nektarmyndir sem staðfesta þetta er álíka skammarlegt og að vera með kennitölu eða setja stöðufærslu á Facebook sem sýnir inn í huga okkar. Stundum, en ekki alltaf, felst stafrænt kynferðisofbeldi í því að sýna að brotaþoli hafi kynferðislegar kenndir, sem er jafn eðlilegt og að finna til löngunar í mat, drykk eða samfélag. Nekt er einkamál og það er að sjálfsögðu ólöglegt að sýna nekt annars án leyfis og dreifa af því myndum eða myndskeiðum. Og eigin kynferðisleg nekt er heldur ekki eitthvað sem má miðla til annarra í þeirra óþökk. Vopnvæðing nektarmynda er hins vegar alfarið í boði samfélagslegra viðhorfa til líkama, til nektar, til kynferðislegrar virkni, til þess að vera manneskja. Ef við sem samfélag sammælumst um að það sé ekkert skammarlegt við það að til sé myndefni sem staðfestir að einstaklingur sé með líkama og þrár þá sláum við vopnin úr höndum þeirra sem vilja nýta slíkar myndir til kúgunar eða annars konar miska.

###

Virðulegi forseti. Ég þakka þingmanninum góð svör. Það sem fyrir mér vakti með spurningunni var kannski að árétta það hvort afkomendur væru einhvern veginn skilgreindir, t.d. í einhvern lið eða eitthvað slíkt, þar sem við reiknum með að þetta verði til framtíðar, hvort það séu þá afkomendur í þriðja lið eða annan lið eða jafnvel bara börn og kannski þá allir afkomendur, því eins og í þessu dæmi sem ég nefndi var jú leitað samþykkis nokkurra afkomenda en ekki allra, þannig að þessi birting kom illa við afkomendur sem ekki vissu af henni. Eins og hv. þingmaður segir þá er þetta svo gríðarlega viðkvæmt mál að það er kannski spurning hvort aðgát í nærveru sálar, hvort við þurfum ekki að skýra það mjög vel hverjar þær sálir eru sem hafa þarna nærveru sem við þurfum að taka tillit til.

###

Virðulegi forseti. Ég vil þakka hv. þingmanni þetta mjög svo mikilvæga og tímabæra, og jafnvel aðeins of seint fram komna í hinu stóra samhengi, frumvarp. Mig langar að spyrja út í 1. gr. frumvarpsins þar sem stendur að endurgerð af einstaklingi sé óheimil án samþykkis viðkomandi einstaklings eða afkomenda hans ef viðkomandi er látinn. Nú vitnaði þingmaðurinn í ákveðið mál úr áramótaskaupinu síðast þar sem ímynd Hermanns Gunnarssonar, okkar elskaða, var endurgerð. Þá hafði samþykkis afkomenda verið leitað en ekki allra. Það getur einnig komið til að það séu aðrir rétthafar að einhverju leyti að ímynd einstaklings. Er þetta kannski eitthvað sem við í allsherjar- og menntamálanefnd, eða hvert sem þetta frumvarp fer, myndum koma með tillögu um, eða er þetta eitthvað sem þið hugsuðuð út í áður en þetta var lagt fram á þennan hátt?

###

Ég þakka góð svör hv. þingmanns. Í þingsályktunartillögunni segir að varðveisla á myndbandsupptökum krefjist sérstakrar vinnu sem danshöfundar hafi sjaldnast tök á að sinna. Sér þingmaðurinn fyrir sér að til komi einhvers konar sérhæfing skrásetjara verka í hreyfimyndaformi og jafnvel fleiri sviðsverka í framhaldi, svo sem eins og gjörningalistar eða leiksýninga o.s.frv.?

###

Virðulegi forseti. Ég vil þakka hv. þm. Magnúsi Árna Skjöld Magnússyni fyrir þessa mikilvægu þingsályktunartillögu sem snertir á mikilvægri varðveislu menningarverðmæta og menningarsögu í víðu samhengi. Elstu heimildir um dansa á Norðurlöndunum eru frá Íslandi og það er íslenskum bókmenntum að þakka að svo snemma er getið um dans. Fyrsta heimildin er frá 11. öld. Dans og dansþekking varðveitist t.d. í samfélaginu í hreyfigeymd. Á fyrri hluta 18. aldar var bannað að dansa á Íslandi vegna þess að dans þótti leiða til lauslætis og var það talið stuðla að því að fjöldi dansa hvarf úr þjóðmenningu og við eigum í rauninni ekki danshefð nema að litlu leyti.

Mig langar til að spyrja hv. þingmanns, af því að hann taldi upp nokkrar skráningaraðferðir, hvort hann sjái fyrir sér nýjar skráningaraðferðir í samhengi við þróun í stafrænum heimi, t.d. hvað varðar einhvers konar þrívíddarupptökur eða slíkt. Væri t.d. hægt að ímynda sér að slík varðveisla væri nákvæmari en bara myndbandsupptaka? Og einnig að dansar geymdust jú til forna með kennslu milli kynslóða, sér þingmaðurinn fyrir sér einhverja slíka geymd?

###

Virðulegi forseti. Við lifum í samfélagi þar sem mönnum þykir sjálfsagt að senda typpamyndir til ókunnugra kvenna, ýmist til að valda þeim óhug eða af því að þeir telja það ásættanlegt samskiptaform. Þar sem það þykir ásættanlegra að klám móti viðhorf barna og ungmenna til kynlífs en að þau sem vilja horfa á klám þurfi að velja það sjálf með nokkrum einföldum netaðgerðum. Þar sem sá sem á nektarmynd af ungri konu heldur ekki bara á vopni til að meiða hana persónulega heldur líka til að skaða starfsframa hennar og framtíðarmöguleika. Þar sem sjö tilfelli heimilisofbeldis eru tilkynnt til lögreglu á hverjum degi. Þar sem ferlið við að kæra nauðgun er þungbært og erfitt og sakfellingarhlutfall í slíkum kærum er 3,48% og ákærðir eru saklausir uns sekt er sönnuð og gætu jafnvel átt von á skaðabótum. Þar sem litlar stúlkur eru tældar af manni sem gæti verið afi þeirra til að senda honum myndir af sér við kynferðislegar athafnir og slíkt athæfi passar ekki inn í þyngsta refsiramma. Þar sem maður getur veitt konu áverka þannig að henni blæðir næstum út og haldið því fram og fengið staðfest fyrir dómi að þessir áverkar séu til komnir í samþykktum, kynferðislegum athöfnum. Þessi maður, dæmdur fyrir ofbeldi gegn konu, fær reynslulausn undir rafrænu eftirliti og er kominn heim til hennar með ökklaband þremur dögum síðar til að brjóta á henni að nýju. Þar sem maður tekur konu kyrkingartaki, sparkar í höfuð hennar og hnakka, hrindir henni niður stiga, heldur höfði hennar undir vatni og hótar henni ítrekað lífláti en er samt ekki talinn hafa ætlað sér að drepa hana og er sleppt úr haldi.

Heyr, heyr.Virðulegi forseti. Þetta eru allt dæmi úr fréttaflutningi síðustu daga. Við getum ekki haft þetta svona.

###

Virðulegur forseti. Frelsið er yndislegt og ekki bara yndislegt heldur eitt það dýrmætasta sem við eigum. Frelsið til að skrifa stöðufærslu á samfélagsmiðil, fara til læknis, til að fara í bókabúð og blaða í bók án þess að einhver fylgist með og skrái hjá sér hvaða læknir og hvaða bók. Á 18. öld setti Jeremy Bentham fram kenninguna um Panoptikon þar sem einn fangavörður í miðlægum turni hefur stjórn á hegðun heils fangelsis af því að fangarnir vita aldrei hvort eftirlit er haft með þeim eða ekki og hegða sér þess vegna alltaf eins og það sé verið að horfa. Ef við eigum von á því að einhver geti alltaf verið að fylgjast með okkur án okkar vitneskju hefur það áhrif á hegðun okkar og líðan. Frelsið er fólgið í því að geta dansað án þess að einhver sé að horfa.

Mismunandi viðhorfum hægra og vinstra fólks til grundvallaratriða mannréttinda hefur oft verið lýst sem frelsi til að gera og frelsi frá því að þola. Frelsi, hvort sem er einstaklings eða samfélags, verður ekki rofið úr samhengi við lýðræði og mannréttindi. Þess vegna er svo gríðarlega mikilvægt að engar breytingar séu gerðar á lögvörðum rétti til friðhelgi einkalífs án þess að til komi gríðarlega mikið eftirlit með svo íþyngjandi eftirliti. Það frumvarp sem við ræðum hér í dag er til komið vegna raunverulegs vanda; breytts umhverfis í löggæslu, nýs veruleika í skipulagðri brotastarfsemi, hættu á hryðjuverkum. En þrátt fyrir það þarf að vanda til verka og gæta þess í hvívetna að frelsi og mannréttindi séu höfð að leiðarljósi í stórum breytingum á lagaumhverfi. Samkvæmt þessu frumvarpi mætti lögreglan leggja sig eftir því, í vinnunni, að skoða allt sem að einstaklingi snýr í almannarýminu, hvort heldur er á netinu eða úti á götu, stofna til kynna, búa til netfang, setja sig í samband við fólk án þess að vera undir sínu rétta nafni eða stofnunar, fylgja fólki eftir í bókabúð og til læknis, svo framarlega sem lögreglustjóri samþykki það álit undirmanns síns að viðkomandi sé grunsamlegur.

Viðkomandi einstaklingur myndi kannski aldrei vita af því að einhver væri að fylgjast með honum, henni, hán, þar sem í lögunum er ekki skylda að upplýsa fólk eftir á um að eftirlit hafi verið haft með því. Vissulega getur nefnd um eftirlit með lögreglu farið fram á að lögreglustjóri upplýsi þau sem hafa verið undir eftirliti og ef eftirlitið var að ósekju hefur fólk tækifæri til að leita réttar síns fyrir dómstólum — eftir á og kannski, ef einhver sér ástæðu til að segja viðkomandi frá.

Það er alþekkt í sögunni, og sérstaklega pólitískri sögu, að fram komi krafa og þrýstingur yfirvalda um auknar heimildir til eftirlits með tilvísun til aukinnar ógnar. Hér má sem dæmi nefna að síðan 11. september 2001 höfum við öll farið úr skónum og skammtað okkur vökva á flugvöllum og við höfum séð margar hliðstæður þar sem dregin er fram raunveruleg ógn og raunverulegur ótti sem síðan er beitt sem röksemdum fyrir auknum heimildum lögreglu eða annarra valdhafa.

Við sem hér sitjum verðum að gera okkur grein fyrir afleiðingum þess að setja slík lög, þar sem lögreglu verður gert kleift að hefja rannsóknir og eftirlit með aðilum án þess að fyrir liggi rökstuddur grunur um tiltekið afbrot sem framið hefur verið eða er í bígerð. Rannsóknin fer í rauninni fram áður en brot er framið og jafnvel án þess að grunur sé um að brotið verði framið. Í okkar samfélagi í dag er hinn hugsanlegi glæpur tengdur skipulagðri brotastarfsemi og ógn við öryggi ríkisins. Einhvern tíma í framtíðinni gæti hinn hugsanlegi glæpur verið að vera ósammála ríkjandi yfirvöldum, hafa róttækar hugmyndir um umhverfis- og náttúruvernd eða eitthvað eins persónulegt og að drýgja hór í hjarta sínu. Og einn lögregluþjónn metur hvað gæti mögulega orðið glæpsamlegt athæfi og ákveður alvarleika og hversu áríðandi slíkt eftirlit er og einn lögreglustjóri samþykkir, einn og sjálfur, a.m.k. í tvo sólarhringa.

Þess vegna þarf að vanda til verka, ekki aðeins við smíði laganna — og ég veit að hv allsherjar- og menntamálanefnd, þar sem ég sæki fundi núna, tekur hlutverk sitt mjög alvarlega og mér er kunnugt um alla vinnuna sem þar fór fram við síðustu framlagningu þessa frumvarps — heldur einnig í framkvæmd og umræðu þannig að byggt verði upp traust til þeirra embætta sem slíkar valdheimildir hafa.

Traust skiptir öllu máli. Það hefur komið fram að afhending gagna frá lögregluembættum til nefndar um eftirlit með lögreglu er ábótavant á stundum og meðferð gagna sem eiga að vera trúnaðarmál er einnig stundum ábótavant. Það eru því miður til dæmi og fleiri en eitt og fleiri en tvö um að lögreglufólk, sem er upp til hópa afbragðsfólk en samt bara fólk, nýti sér aðstöðu sína til að fletta upp í gagnagrunnum lögreglunnar, persónulegum upplýsingum um einstaklinga, án gildra ástæðna. Í nýjustu skýrslu þessarar nefndar sést að notkun búkmyndavélar hjá lögreglunni á höfuðborgarsvæðinu getur verið ónákvæm og við sjáum ítrekað að viðkvæm gögn úr kynferðisbrotamálum fara á flakk, sem er með öllu ólíðandi, virðulegi forseti.

Traust til opinberra stofnana er hverju lýðræðissamfélagi mikilvægt. Traust til lögreglu hefur verið mikið síðustu ár en árið 2022 féll það um 9 prósentustig. Það er mjög mikilvægt að öll geri sér grein fyrir því að það er til mikils að vinna að efla traust á þessa grundvallarstofnun ríkisins og auknar valdheimildir án eftirlits, gera það ekki að óbreyttu að mínu mati. Það er því nauðsynlegt að komið sé á kerfi þar sem mannréttindi og persónuvernd er í forgrunni, gögn eru dulkóðuð og aðgangsstýrð og ópersónugreinanleg og að auki er mikilvægt að tryggja réttaröryggi borgaranna þannig að úrskurð dómara þurfi til að slíkt eftirlit geti átt sér stað. Og kannski það mikilvægasta af öllu: Hvernig við tökum á því ef eftirlit er haft með einstaklingi að ósekju og hver réttur viðkomandi er í slíkri stöðu.

Í stuttu máli er þetta frumvarp framför frá fyrra frumvarpi en þarfnast mun betri vinnslu, m.a. með tilliti til eftirlits með lögreglu, áður en það er fullbúið. Auk þess vantar fjármagn inn í lögregluna til að ráða við þessi stóru verkefni, byggingu kerfa, gagnageymslu og vinnslu á þeim skala sem slíkar heimildir krefjast og eins og var ítrekað bent á í umræðunni í gær þá vantar þjálfaðan og upplýstan mannafla. Síðast en ekki síst að slíku eftirliti skuli aðeins beitt þegar það telst nauðsynlegt og aldrei gengið lengra en raunverulegt og einstaklega vel rökstutt tilefni er til.

Virðulegi forseti. Frelsið er yndislegt. Við verðum að gæta þess að frelsið frá íþyngjandi eftirliti sé í heiðri haft og rétturinn til friðhelgi og einkalífs sé varinn, jafnvel þótt til komi auknar rannsóknarheimildir lögreglu.

###

Herra forseti. Mig langar að byrja á því að þakka fyrir þessa umræðu sem sýnir að við erum samfélag sem ber hag námsmanna fyrir brjósti og vill bæta hag þeirra og tækifæri til framtíðar. Það er alltaf einstaklega ánægjulegt þegar hægt er og færi gefst á að staldra við, meta og endurmeta, skoða það sem betur má fara, hverju þarf að breyta, hvað reynslan sýnir. Markmiðið með Menntasjóði námsmanna er m.a. að efla stuðning við námsmenn, hvetja til betri námsframvindu og búa til réttlátara og nútímalegra námslánakerfi en var við lýði árið 2020 þegar sjóðurinn var settur á laggirnar, sem var sannarlega ekki vanþörf á því lánasjóðurinn gamli var löngu orðinn risaeðla sem hélt kynslóðum í heljargreipum út yfir gröf og dauða í sumum tilfellum.

Margt gott og jákvætt var innleitt með þessum nýja sjóði. Helstu nýjungar fólu í sér styrkjakerfi sem er bundið við námsframvindu og felur í sér umtalsverða niðurfellingu á höfuðstóli láns og styrkir vegna framfærslu barna. Lánin eru borguð út mánaðarlega þannig að námsmenn þurfa ekki að sinna námi í skugga óhagstæðs yfirdráttarláns og afborganirnar eru tekjutengdar, sem getur skipt sköpum fyrir ungt fólk sem er að koma undir sig fótunum. Margt margt fleira mætti telja, hefur verið talið upp hér og mun eflaust verða talið upp hjá þeim sem á eftir mér koma í þennan ræðustól. Sumt er fyrirséð, annað síður.

Fyrir liggur að mun færri námsmenn hafa nýtt sér námsstyrkina en áætlanir gerðu ráð fyrir, auk þess sem stöðugt hefur dregið úr eftirspurn eftir námslánum. Þannig mætti við fyrstu sýn segja að sjóðurinn hafi ekki hjálpað nógu mörgum og kannski minnst þeim sem þurftu mest á að halda. Einstæðir foreldrar t.d. eiga erfitt með að nýta sér styrkina vegna krafna um línulega námsframvindu. Þá gefur styrkjakerfið heldur ekki tækifæri á að afla sér þverfaglegrar þekkingar.

Athygli vekur hversu margir nemendur kjósa frekar að vinna með skóla en taka námslán. Nám á að vera full vinna og öll eiga að geta verið í skóla án þess að vinna með. Þess vegna er þessi sjóður til. Sumir námsmenn vilja geti unnið með námi, burt séð frá öllum lánakerfum, og þá þurfum við að spyrja okkur hvernig við getum mætt þeim sem best sem þurfa á því að halda og tryggt þeim jöfn tækifæri til stuðnings. Væri hægt að skoða frítekjumörk, annars vegar í fríum og hins vegar þegar unnið er með námi þannig að námsfólki gefist þá kostur á að blanda saman lánum og vinnu? Eða skoða einhvers konar önnur kerfi?

Af fjölda lánþega að dæma virðast nemendur helst ekki vilja taka lán. Hér má auðvitað skoða hversu mörg úr hópi eldri námsmanna eru í rauninni í hlutanámi með fullri vinnu, sem skekkir sjálfsagt eitthvað þennan fjölda. Svo má líka minna á að íslensk ungmenni eru kannski brennd af reynslu fyrri kynslóða af þungri greiðslubyrði lána. Mögulega hefur stytting framhaldsskólans þau áhrif að háskólanemar, sem eru þá yngri þegar þeir hefja háskólanám, búa enn í heimahúsum en aðeins 10% nemenda undir 21 árs taka námslán. Fjórðungur Íslendinga á aldrinum 21–36 ára býr enn í foreldrahúsum og 13,6% námsmanna á sama aldri búa í foreldrahúsum. 27% nemenda segist ekki þurfa að taka námslán. Sjóðurinn verður alltaf að geta rétt hlut þeirra sem ekki komast í nám en það verður samt alltaf þannig að sum þurfa að taka námslán og önnur ekki.

Og enn eru námslánin of lág og það má alveg spyrja sig: Fyrst þetta eru námslán, af hverju þá að skera þau við nögl? Þar sem við erum hvort sem er alla ævi að borga þau, væri þá ráð að lána aðeins meira svo stúdentar geti framfleytt sér, t.d. með því að draga úr vinnu með námi, mögulega vera þá styttra í námi? Því hefur verið fleygt að námslánin séu hreinlega of lág til að það taki því að taka þau. Eitt markmið laganna var að fá fólk til að útskrifast fyrr en það virðist ekki vera að ganga eftir, einmitt vegna þess hversu fáir nemendur nýta sér þau og kjósa frekar að vinna. Færri eru að nýta sér styrkjakerfið en búist var við, eins og ég sagði áðan, og hvatakerfið sem bundið er við námsframvindu er til þess fallið að hampa þeim sem auðveldast eiga með að sinna námi, þurfa ekki að vinna með, geta hellt sér út í það, geta tekið sumareiningar o.s.frv. Námsmenn á Íslandi eru almennt með of óstöðuga og lága framfærslu miðað við lánin. Vaxtaumhverfið bítur þá eins og aðra og mikil atvinnuþátttaka sem hægir á framvindu dregur úr möguleika á styrkjum og þannig verður til vítahringur.

Þungt og flókið regluverk námslána kostar um 20% af öllum framlögum ríkisins til námsaðstoðar í gegnum Menntasjóð. Þar er mikilvægt að skoða og einfalda alla framkvæmd og mögulega er hægt að nýta það fé til að hækka námslánin eða jafna endurgreiðsluhlutfall.

Ein helsta gagnrýnin sem hér hefur komið fram er á endurgreiðslufyrirkomulagið. Það var ákveðið í lágvaxtaumhverfi og er lánþegum til að mynda gefinn kostur á að velja um verðtryggð eða óverðtryggð lán. Nú eru gjörbreyttar aðstæður í efnahagsmálum sem hafa dregið fram annmarka á þessu. Mikil óvissa felst í því fyrir nemendur að vaxtastigið komi ekki í ljós fyrr en við útskrift og í því felst umtalsverð fjárhagsleg áhætta fyrir nemendur. Það er ekki jöfnunartæki að vaxtastig á tímabili lántöku á námsárum hafi úrslitaáhrif á lífsgæði til framtíðar, jafnvel áratugi fram í tímann.

Herra forseti. Það er mikil gjöf að fá tækifæri til að endurskoða svo mikilvægt jöfnunartæki í samfélagi, hinn mikilvægasta allra fjárfestingarbanka sem fjárfestir í framtíðinni, og við þurfum að skoða gaumgæfilega næstu skref. Ég myndi vilja leggja til betra og gjafmildara styrkjakerfi, sanngjarnt og viðráðanlegt endurgreiðsluhlutfall og svo má líka athuga hvort það er sjálfbært eða skynsamlegt að sjóður af þessum toga sé sjálfbær um fjármögnun og þurfi að reiða sig á endurgreiðslur og heimtur lána.

Nám er fjárfesting, ekki bara þeirra sem það stunda heldur þjóðfélagsins alls. Bókvitið, verkvitið, vitið, verður í askana látið. Það er gæfumerki á góðu samfélagi að hlúa vel að námsfólkinu sínu. Hinn þriggja ára gamli Menntasjóður hefur slitið fyrstu skónum og nú mun hann vonandi þróast áfram í átt til hagsældar fyrir land og lýð og í þá átt sem hæstv. ráðherra háskóla, iðnaðar og nýsköpunar sagði áðan, með leyfi forseta: Á sem sanngjarnastan hátt fyrir flest.



###

Virðulegi forseti. Ég vil byrja á að þakka hv. þm. Þorbjörgu Sigríði Gunnlaugsdóttur fyrir að hefja þessa mikilvægu umræðu. Árið 2022 voru 316 einstaklingar dæmdir í skilorðsbundna refsingu á Íslandi. Að vissu leyti má segja að það sé til marks um umburðarlynt samfélag en það er hins vegar ótækt hversu margir þessara skilorðsbundnu dóma falla í alvarlegum ofbeldis- og kynferðisbrotamálum, alvarlegustu brotunum með þyngstu viðurlögin. Langur málsmeðferðartími er notaður sem rök til að skilorðsbinda dóma í nauðgunarmálum og þessi langi málsmeðferðartími er til kominn að miklu leyti vegna manneklu í lögreglunni. Þá eru mörg dæmi þess að kærur í kynferðisbrotamálum séu felldar niður vegna þess að rannsókn lögreglu var áfátt. Á árunum 2016–2022 lá stór hluti nauðgunarmála í dvala á einhverju stigi og engar rannsóknaraðgerðir voru í gangi eða önnur meðferð. 13% mála lágu óhreyfð í ár eða meira á meðan þau voru til meðferðar og helsta skýringin sem gefin var var mannekla meðal rannsakenda.

Lengri dómar en eins árs fangelsi ættu að jafnaði ekki að vera skilorðsbundnir en skilorðsbinding dóma við kynferðisbrotum virðist vera leið dómstóla til að jafna hlut brotamanna sem teljast hafa þurft að bíða jafnvel árum saman eftir dómtekt mála sinna vegna langs málsmeðferðartíma sem stafar af manneklu innan lögreglunnar. Þetta þýðir á einföldu máli, virðulegi forseti, að fólkið sem fremur alvarlegustu brotin í mannlegu samfélagi gengur laust vegna þess að ekki er til mannafli til að rannsaka brot þess innan ásættanlegs tímaramma. Brotaþolar geta hvenær sem er átt von á því að rekast á þann sem braut gegn þeim; í búðinni, í leikhúsinu, á Laugaveginum. Mjög brýnt er því að fjölga í lögreglunni svo að réttlætið nái fram að ganga fyrir alla.

###

Herra forseti. 123 dagar. 123 dagar síðan Hamas-liðar réðust inn Ísrael með offorsi og Ísraelsmenn svöruðu og eru enn að svara með fordæmalausu ofbeldi og grimmd. Fólk er lokað inni og á ekki annarra kosta völ en að bíða. Sum bíða eftir mat, sum bíða eftir vatni, sum eftir næsta sprengjuregni og sum, rúmlega 100 manns, eru að bíða eftir okkur. Dvalarleyfi hafa verið afgreidd af Útlendingastofnun. Fararleyfi hafa verið afgreidd úr félags- og vinnumarkaðsráðuneytinu. Aðstoð yfir landamæri er í lögsögu utanríkisráðuneytisins. Það er flókið. Það hefur verið upplýsingaóreiða í kringum þessi mál, um hvað er flókið og hvað er hægt og hver á og hver má gera og fara og aðhafast. Hæstv. forsætisráðherra hefur sagt skýrt að það eigi að sækja þetta fólk sem er að bíða eftir okkur. Hæstv. félags- og vinnumarkaðsráðherra hefur sagt að við eigum að gera allt sem í okkar valdi stendur. Meiri hluti þingheims er sammála sem og þorri þjóðarinnar. Þegar kerfin bila tekur fólkið við. Konurnar þrjár sem fóru í stelpuferð að eigin sögn til Egyptalands og sóttu þrjú börn og eina móður með dvalarleyfi á Íslandi gátu ekki sótt 100 og eitthvað einstaklinga. Þær sóttu hins vegar fjóra. Einn einstaklingur kom sér hingað sjálfur. Þannig í síðustu viku voru 128 Palestínumenn, -konur og -börn með íslenskt dvalarleyfi á Gaza. Eftir vendingar síðustu daga eru 123 eftir. 123 dagar, 123 einstaklingar. Ef við hefðum sótt eina manneskju á dag væru þau öll komin, öll 123.

Virðulegi forseti. Við getum ekki bjargað öllum en við getum bjargað þeim 123. Sækjum þau.

###

Virðulegi forseti. Í síðustu viku var maður sýknaður af ákæru um nauðgun. Konan sem kærði manninn fékk lífshættulegar innri blæðingar í samskiptum þeirra vegna áverka sem maðurinn veitti henni þegar þau voru að stunda eitthvað sem í dómnum er ekki kallað nauðgun og ofbeldi heldur harkalegt kynlíf. Mig langar að við stöldrum aðeins við þetta hugtak, harkalegt kynlíf, sem um allan heim verður æ algengari málsvörn í grófum kynferðisbrotamálum þar sem áverkar eru hluti af ofbeldinu. Hér skal tekið skýrt fram að enginn getur metið eða dæmt hvernig fólk hagar sínu kynlífi, auðvitað ekki, en ef hugtakið harkalegt kynlíf á að vega þyngra fyrir dómstólum en ákæra, áverkar og lífshætta, þá er kominn tími til að löggjafinn spyrji sig nokkurra spurninga: Hvað nákvæmlega felst í skilgreiningunni harkalegt kynlíf? Hvar, samkvæmt löggjafanum, liggja skilin milli harkalegs kynlífs og nauðgunar eða annars ofbeldis? Til eru dæmi um að ökumaður sem ekur of hratt undir áhrifum beri samkvæmt lögum ábyrgð á lífi og limum farþega sinna, en hver er ábyrgð þess sem veitir öðrum hættulega áverka undir kynferðislegum formerkjum, jafnvel þótt ekki sé sannað að um nauðgun sé að ræða? Eru einhver takmörk fyrir þeim áverkum sem refsilaust má valda ef samskiptin eru kölluð harkalegt kynlíf?

Heyr, heyr.Ég hyggst leggja fram skriflega fyrirspurn til dómsmálaráðherra um þetta mál vegna þess að ef til stendur að nota þetta hugtak sem málsvörn í kynferðisbrotamálum þá er lágmark að lögformleg skilgreining á harkalegu kynlífi sé skýr af hendi löggjafans. Á meðan slík skilgreining liggur ekki fyrir eru þolendur kynferðisofbeldis óvarðir í kerfinu, háðir einstaklingsbundnum hugmyndum þeirra sem með mál þeirra fara um hvað sé ofbeldi og hvað ekki, hvað sé gróf nauðgun og hvað bara harkalegt kynlíf.

###

Frú forseti. Mig langar bara að þakka fyrir að fá að taka þátt í þessari umræðu um málefni sem hefur brunnið mjög mikið á mér í mörg ár. Öll þekkjum við einhvern sem hefur þurft að þiggja blóð og ekki erum við öll í þeirri stöðu að geta gefið blóð á móti. Eins og hæstv. heilbrigðisráðherra sagði þá þurfum við að fjölga blóðgjöfum þannig að það að við útilokum ákveðinn þjóðfélagshóp vegna kynhneigðar gerir bara að verkum að við erum að útiloka eitthvað sem við höfum ekki efni á að missa. Við þurfum að fá alla þá heilbrigðu blóðgjafa sem við mögulega getum og þess vegna fagna ég því mjög að ekki seinna en 2025 fáum við blóð úr öllum þeim sem vilja gefa.

###

Forseti. Allar manneskjur eiga rétt á hreinu, heilbrigðu og sjálfbæru umhverfi sem er nauðsynlegt til að uppfylla ýmis mannréttindi eins og réttinn til lífs, heilsu, matar, vatns, hreinlætis og þroska, svo dæmi séu tekin. Þá er rétturinn til upplýsinga, þátttöku og réttaröryggis eða aðgengis að réttarkerfinu mjög mikilvægur þegar kemur að því að vernda þetta sama umhverfi. Þrátt fyrir fjölda alþjóðasamþykkta og lagasetningar þjóðríkja þá hnignar ástand umhverfisins og náttúrunnar. Meðal ógna sem steðja að náttúru og umhverfi má nefna ógn við fæðuöryggi, en það var einmitt til umræðu hérna rétt áðan, loftslagsbreytingar, hnignun líffræðilegs fjölbreytileika, mengun. Hækkandi hitastig á heimsvísu eykur á skort á hreinu vatni. Loftmengun er talin ein stærsta umhverfisógn við heilsu og leiðir af sér 7 milljónir ótímabærra dauðsfalla á ári hverju. Landfok, skógareldar, þiðnun sífrera. — Allt hefur þetta áhrif á lífsgæði og lífvænleika mannfólks sem, hvort sem okkur líkar betur eða verr, er háð náttúrunni og umhverfinu um allt sitt.

Þessi röskun á umhverfi	hefur margfalt meiri áhrif á fólk í jaðarsettri stöðu, bæði samfélagslega og á heimsvísu. Meira en 38 milljónir manna flúðu heimili sín  af  loftslagstengdum völdum árið 2021, mikill meiri hluti úr fátækari hlutum heims. Langvinn umhverfisvá og tilheyrandi efnahagsáhrif styrkja úreltar kynjahugmyndir í sessi sem hefur áhrif á heilbrigði og öryggi kvenna og stúlkna. Börn geta orðið fyrir varanlegum þroskaskaða vegna skorts af völdum náttúruhamfara og fólk sem býr í meira samlyndi við náttúruna en margir aðrir verður fyrir óbætanlegum skaða þegar heimahagar þess verða óbyggilegir af völdum loftslagsbreytinga.

Við Íslendingar þekkjum áhrif náttúruhamfara af eigin raun og þurfum því líka að huga að lagasetningu hérlendis um þau grundvallarmannréttindi að hafa eitthvað að segja um umhverfi sitt og líf og geta beitt sér í þeim málum fyrir dómstólum, til að mynda ef til manngerðra náttúruhamfara kæmi. Þessi réttindi eru bæði fyrir einstaklinga og félagasamtök. Þau eru fyrir alla sem láta sig framtíðina að einhverju varða.

###

Herra forseti. Auðlindir eru af ýmsum toga. Útsýni er til að mynda auðlind sem verðlögð er hátt, bæði á fasteignamarkaði þar sem hver hæð upp í loft getur bætt töluverðum upphæðum við íbúðaverð, en ekki síður í ferðamannaiðnaði þar sem óspillt víðerni og stórbrotið ósnert landslag er auðlind sem ekki gengur á, alla vega ef gætt er að uppbyggingu innviða. En útsýni er líka mikilvægt fyrir sálarheill og líðan og lýðheilsu. Rok og stormur, kári og stálballarstinningur er líka auðlind sem Íslendingum stendur svo nærri að við eigum 184 orð yfir þetta fyrirbæri; vindinn. Auður vindsins liggur í því að beisla hreyfingu hans með tilheyrandi búnaði. Enginn ætlar sér að feta í fótspor riddarans sjónumhrygga og berjast við vindmyllur og gegn framþróun, en þó er mikilvægt að hafa í huga hvaða skaða þessir risar geta valdið á náttúru og dýralífi og síðast en ekki síst á útsýni.

Uppbyggingu vindorkuvera fylgir mikið umhverfisrask vegna mannvirkjagerðar, að ótöldum áhrifum á lífríki, sérstaklega dýralíf, og má þar sérstaklega nefna fuglalíf. Og sjónræn áhrif vindmylluherja geta sannarlega verið mengandi. Það er mikilvægt að gæta vel að því hvernig uppbyggingu vindorkuvera verður háttað, að auðlind vinds og orku eyðileggi ekki aðrar auðlindir sem skapa líka verðmæti, bæði ytri og innri. Útsýni er auðlind sem skapar tekjur og getur einnig stuðlað að bættri lýðheilsu eins og ég sagði áðan. Það skiptir því miklu að huga vel að staðsetningu vindorkuvera þannig að sjónarmið náttúruverndar og útsýnis séu tekin með í reikninginn. Útsýni, ef rétt er um það gengið, er nefnilega óendanleg auðlind; auðlind sem við höfum ekki efni á því að eyðileggja. Að öðru leyti lýsi ég fullum stuðningi við þessa tillögu.

###

Virðulegi forseti. Árið 2009 var áætlað að beinn og óbeinn kostnaður samfélagsins vegna kynbundins og kynferðislegs ofbeldis væri um 2 milljarðar kr. sem reiknast upp í 3,6 milljarða að núvirði. Það er því þjóðhagslega hagkvæmt að skera upp herör gegn þessum vágesti. Í stjórnarsáttmála ríkisstjórnarinnar er lögð áhersla á að vinna markvisst að aðgerðum gegn kynbundnu ofbeldi, umbótum í meðferð kynferðisbrota í réttarvörslukerfinu og eflingu forvarna og fræðslu í málaflokknum. Í síðustu viku kom út samantekt um helstu aðgerðir ríkisstjórnar Katrínar Jakobsdóttur gegn kynbundnu og kynferðislegu ofbeldi og áreitni á árinu 2020–2023 og þar hefur náðst ýmis árangur. Má þar nefna endurskoðun og umbætur á löggjöf, til að mynda um umsáturseinelti  og kynferðislega friðhelgi í tengslum við stafrænt kynferðisofbeldi, umbætur á lögum um réttarstöðu brotaþola, forvarnir og fræðslu meðal barna og unglinga um kynferðisofbeldi og stafrænt ofbeldi, fræðslu fyrir þolendur og gerendur af erlendum uppruna, fjölbreytta fræðslu í samstarfi við Tabú, femíníska fötlunarhreyfingu, aðgerðaáætlun í málefnum hinsegin fólks og áherslu á jafnrétti allra kynja í alþjóðlegu samstarfi, aðgerðir gegn barnaníði, kynferðisofbeldi og heimilisofbeldi, aukin framlög til löggæslu vegna kynferðisbrota og kynbundins ofbeldis, styrki og gerð samninga við félög sem veita þolendum úrræði og ég gæti haldið áfram töluvert lengur en sá tími vinnist ekki hér. Ég bendi á að samantektina má skoða á vefsíðu Stjórnarráðsins.

Virðulegi forseti. Ég nefndi í upphafi tölur og upphæðir en auðvitað snýst þetta ekki um það. Þessi samantekt um aðgerðir stjórnvalda staðfestir enn og aftur að við erum samfélag sem líður ekki kynferðislegt og kynbundið ofbeldi og við búum svo vel að eiga stjórnvöld sem setja í forgang að greina það, koma á það böndum og uppræta það, nokkuð sem við getum öll verið stolt af.

###

Virðulegi forseti. Í dag er hálf öld og einu ári betur síðan framtíð Vestmannaeyinga kollvarpaðist á einni nóttu. Eins og þar og þá stendur samfélagið í Grindavík frammi fyrir því að forsendur framtíðarinnar eru að bresta. Húsin standa yfirgefin, skólar eru tómir, vinnustaðurinn er lokaður, félagslíf tætt. Tómstundir, róluvöllurinn, göngustígurinn, garðurinn, heimilið — öllu var kippt undan fótunum í einu vetfangi, bókstaflega.

Íslendingar þekkja vel til náttúruhamfara. Við höfum upplifað eldsumbrot, skriðuföll, snjóflóð, sjávarháska og jarðskjálfta. Hér hefur byggst upp harðgert og traust samfélag þar sem samkenndin er grunnstilling. Það þarf ekki mikið til að öll óeining sé lögð til hliðar þegar þörf er á og samfélagið leggist allt á eitt óháð efnahag, stétt eða stöðu til að hlúa hvert að öðru og leysa sameiginlega þau verkefni sem að steðja. Sterkt samfélag er ekki bara landfræðileg staðsetning húsa. Samfélag er sameiginleg hugmynd um hagsmuni, um jöfnuð og systkinalag, sameiginlega sjóði sem ráðstafað er til verkefna sem gagnast öllum og sameiginlega framtíðarsýn. Samfélagsvitund og samkennd er verðmætt afl. Framtíð Grindavíkur er samfélagslegt verkefni allra á Íslandi og þannig hefur ríkisstjórnin nálgast verkefnin. Aðgerðir ríkisstjórnarinnar hafa frá byrjun einkennst af virðingu fyrir vilja Grindvíkinga og verið metnar út frá samtölum við íbúana fyrst og fremst. Við virkjum þessa kosti samfélagsins til að ná bestu niðurstöðunni fyrir sem flesta. Það er mikilvægt að íbúar Grindavíkur, eins og íbúar Vestmannaeyja á sínum tíma, fái tíma, þolinmæði og áframhaldandi stuðning. Ríkisstjórnin ætlar að gefa Grindvíkingum færi á skjóli á meðan þau þurfa að taka afdrifaríkar ákvarðanir um framtíð sína.

###

Virðulegi forseti. Árið 1987, þegar ég var 17 ára, sagði besti vinur minn mér að hann væri hommi og hann hefði alveg eins getað sagt mér að hann væri geimvera. Svo framandi fannst mér að einhver sem ég þekkti gæti verið hinsegin. Ég gætti leyndarmálsins hans eins og sjáaldurs augna minna, vissi sem var að hann myndi mæta erfiðleikum og fordómum, jafnvel vera laminn á skólaballi ef upp um hann kæmist. Mér verður alltaf hugsað til þessa þegar ég sé vagninn frá Hinsegin félagsmiðstöðinni í gleðigöngunni, hversu mikið hefur breyst, hvernig óvild breyttist í umburðarlyndi sem breyttist í viðurkenningu og loks í kærleika, sem við sjáum einmitt að verki í gleðigöngunni þegar tugþúsundir koma saman og fagna fjölbreytileikanum. Verkinu er samt hvergi nærri lokið og þetta er ekki bara barátta hinsegin fólks heldur okkar allra. Ríkisstjórn Katrínar Jakobsdóttur hefur lagt mikla áherslu á réttindi hinsegin fólks sem sést til að mynda á löggjöf um kynrænt sjálfræði og jafna meðferð á vinnumarkaði og þingsályktun um aðgerðaáætlun í málefnum hinsegin fólks fyrir árin 2022–2025 sem var samþykkt á Alþingi í júní árið 2022. Öllum framförum fylgir bakslag og við finnum fyrir því, bæði á heimsvísu og hérlendis þar sem óvild, hatur og illkvittni gegn hinsegin fólki hefur færst í aukana. Í fyrrakvöld verður ekki betur séð en að hatrið hafi verið sýnt í verki. Ég tek undir með hv. þm. Lenyu Rún Taha Karim: Við verðum hér og alls staðar að taka skýra afstöðu gegn bakslaginu, gegn hatursorðræðu, því að dæmin sýna að hún getur verið fljót að snúast upp í enn verra og alvarlegra ofbeldi ef ekkert er að gert. Við verðum að þétta raðirnar enn frekar og sýna hinsegin fólkinu okkar hér og þar og alls staðar að við líðum ekki ofbeldi, hvorki í orði né á borðið.

Heyr, heyr.Ég vil ljúka máli mínu með því að vitna í eitt þjóðskáld 21. aldarinnar, með leyfi forseta: Út með hatrið. Inn með ástina.

###

Virðulegi forseti. Ég þakka hæstv. dómsmálaráðherra greinargóð svör. Ætlunin til vændiskaupa er hins vegar ekki alvarlegasta brotið sem vændislöggjöfin nær yfir. Gerendur vændis nýta sér aðstöðu þeirra sem ekki eiga annarra kosta völ til að fara fram hjá einu grundvallaratriði í löggjöfinni um kynferðisbrot, sem er frjálst og upplýst samþykki. Í lögunum segir, með leyfi forseta:

„Samþykki telst liggja fyrir ef það er tjáð af frjálsum vilja.“

Ef manneskja þarf að fá greitt fyrir kynmök til að umbera þau er ljóst að samþykki er ekki veitt af fúsum og frjálsum vilja. Refsilöggjöfin fjallar um ásetning um kaup á vændi, hvort sem þau kaup eru fullframin eða ekki. Það liggur því beinast við að ásetningur um kaup á vændi sé eitt og kynferðisbrotið sem á sér stað í kjölfarið, gangi kaupin eftir, sé annað.

Mig langar því að spyrja hæstv. dómsmálaráðherra hvort hún hafi skoðað málin út frá þeirri nálgun að þarna sé um tvö aðskilin brot að ræða, vændiskaup annars vegar og kynferðisbrot í framhaldinu hins vegar, og hvort hún viti hvort slíkt hafi verið kannað innan réttarkerfisins.

###

Virðulegi forseti. Brot sem ljúka má með lögreglustjórasekt: Fara yfir á rauðu ljósi, stela farsíma úr búð, smygla Gamle Ole til landsins og kaupa sig fram hjá samþykki til kynferðislegra athafna. Vændiskaup eru ein af alvarlegustu tegundum kynferðisofbeldis, sé tekið tillit til afleiðinga fyrir brotaþola. Rannsókn Stígamóta sem kynnt var í fyrra sýnir að brotaþolar vændis eru mun líklegri til að þjást af áfallastreitu og þunglyndi og gera tilraun til sjálfsvígs en aðrir sem hafa orðið fyrir kynferðisofbeldi, sem eru svo aftur mun líklegri til alls þessa en fólk sem ekki hefur verið brotið á kynferðislega. Hámarksrefsing við nauðgun og öðrum grófum kynferðisbrotum er 16 ára fangelsi. Samkvæmt 206. gr. íslenskra hegningarlaga eru vændiskaup kynferðisbrot. Það skýtur því skökku við, virðulegi forseti, að vændiskaup teljist til brota sem ljúka má með lögreglustjórasekt.

Afleiðingar vændis eru ekki einkamál þolenda þess. Stærstur hluti þeirra sem verða fyrir vændi eru heimilislausar konur, konur með þroskaskerðingu, konur í neyslu og fátækar konur sem eiga erfitt með að sjá sér og börnum sínum farborða; hópar sem samfélaginu ber að vernda gegn misnotkun í skjóli valdamismunar. Þessi léttvægu viðurlög verða til þess að vændiskaupamál lenda oftar en ekki aftast í forgangsröðinni þegar kemur að rannsóknum lögreglu. Nafnleynd sú sem vændiskaupendur hafa notið í réttarkerfinu gefur síðan til kynna að dómstólum þyki vændiskaup alvarlegri og skammarlegri glæpur en viðurlög kveða á um. Það gefur því augaleið, virðulegur forseti, að endurskoða beri refsingu fyrir vændiskaup.

Mig langar því að spyrja hæstv. dómsmálaráðherra hvort hún telji rétt að gerðar verði breytingar á refsirammanum í vændiskaupamálum og ef svo er, hvernig hún sjái slíkar breytingar fyrir sér.

###
