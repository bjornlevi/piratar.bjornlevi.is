
Virðulegi forseti. Þessi snyrtilega valkvæða samantekt sem hér liggur fyrir er í mínum huga þörf áminning um að við eigum að sýna meira frumkvæði í lagasetningu um eigin mál sem fullvalda þjóð í eigin landi þar sem aðstæður eru gjarnan frábrugðnar því sem annars staðar gerist, eða að við sýnum metnað og frumkvæði í lagasetningu sem eftir er tekið og getur orðið öðrum hvatning til góðra verka, ekki síst í umhverfis- og náttúruverndarmálum, að ráðherrar stari ekki í gaupnir sér og bíði eftir næstu tilskipun frá Brussel í stað þess að leggja sjálfir fram lagafrumvörp um þessi efni.

Hæstv. ráðherra. Það þarf ekki alltaf að bíða eftir Evrópusambandinu. Við erum frjáls og fullvalda þjóð. Við verðum að rísa upp úr þeim dróma og sýna meira frumkvæði í eigin lagasetningu um brýn hagsmuna- og réttindamál, svo sem í neytendavernd, náttúruvernd eða þar sem þjóðaröryggi okkar er undir, eins og með óheftum fjárfestingum útlendinga í orkuinnviðum. Eins og metnaðarfullur fyrrverandi umhverfis- og auðlindaráðherra og forveri þess hæstv. ráðherra sem hér situr, Guðmundur Ingi Guðbrandsson, benti á má stundum ganga lengra en ESB, t.d. í umhverfismálum. Stundum má og er jafnvel æskilegt að hafa skoðanir umfram ESB og vilja gera betur. Afstaða sem kemur ekki á óvart, ráðherra þessa málaflokks hverju sinni er jú sá sem stendur í stafni náttúruverndar, verndunar vistkerfa og sjálfbærrar nýtingar auðlinda á Íslandi.

Í grafskrift þessarar samantektar er höggvið í sama knérunn og í nýlegum ummælum hæstv. umhverfis-, orku- og loftslagsráðherra sem hefur sagt grafalvarlegt hve algengt það er að stjórnvöld gangi lengra í löggjöf á sviði umhverfis- og loftslagsmála en lágmarkskröfur sem gerðar eru í Evróputilskipunum. Ef hæstv. ráðherra hyggst ráðast í frekari rýni á samningu lagafrumvarpa er hafa að markmiði að bæta löggjöf okkar í umhverfis- og loftslagsmálum, náttúruvernd og umhverfisrétti ætti hann einnig að horfa til þess hvar við höfum ekki staðið okkur nógu vel.

Réttur til heilnæms umhverfis sem grundvallarmannréttindi er dæmi um það. Hér á Íslandi hefur borið á því að aðgangur félagasamtaka, einstaklinga og fræðimanna að réttarúrræðum vegna málefna er varða umhverfið sé of takmarkaður. Megininntak Árósasamningsins er að tryggja réttláta málsmeðferð í umhverfismálum með bættu aðgengi að upplýsingum og með aukinni þátttöku almennings í ákvarðanatöku. Rétturinn til heilnæms umhverfis er undirstrikaður í upphafsorðum Árósasamningsins þar sem ofin eru saman grundvallarmannréttindi. Með samningnum er viðurkennt að sérhver manneskja eigi rétt til þess að búa í heilnæmu umhverfi sem mætir þörf hennar fyrir heilsu og velferð. Þá ber manninum skylda, einum og í samstarfi við aðra, til að vernda og hlúa að umhverfinu fyrir núverandi og komandi kynslóðir. Því hef ég lagt fram frumvarp sem miðar að því að tryggja aðgengi einstaklinga og félaga að réttarúrræðum vegna umhverfisins samkvæmt alþjóðlegum skuldbindingum og því að veita félögum aukinn aðgang að dómstólum að norrænni fyrirmynd.

Samkvæmt dómaframkvæmd fyrir tíð laga nr. 150/2011 gátu félög sem voru aðilar að stjórnsýslumáli leitað á náðir dómstóla til endurskoðunar á grundvelli 60. gr. stjórnarskrárinnar. Lög nr. 150/2011 hafa hins vegar ekki greitt þá leið. Þvert á móti virðast þau hafa hindrað aðgang félaga að dómstólum. Þetta verður að laga. Með frumvarpi mínu er leitast við að leiðrétta það og auka samræmi milli réttarstöðu samtaka og einstaklinga og 60. og 70. gr. stjórnarskrárinnar og alþjóðlegra skuldbindinga Íslands samkvæmt Árósasamningnum og EES-rétti. Með innleiðingu Árósasamningsins hefur Ísland skuldbundið sig til þess að virða markmið samningsins um að stuðla að vernd réttar einstaklinga og framtíðarkynslóða til að lifa í umhverfi sem stuðlar að góðri heilsu og velferð þeirra. Tryggja þarf betur í íslenskri löggjöf ákvæði Árósasamningsins. Ef frumvarp þetta verður að lögum erum við að stíga skrefið í þá átt.

Rétturinn til heilnæms umhverfis eru grundvallarmannréttindi. Hér getum við einu sinni gengið upp úr því fari að bíða eftir Evrópusambandinu. Fullvalda Ísland getur einnig horft til Norðurlandanna sem hafa staðið sig betur í að fullgilda Árósasamninginn og réttindin sem í honum felast fyrir okkur öll og náttúruna meðtalda. Heiti ég á hæstv. umhverfis-, orku- og loftslagsráðherra að sýna hér að honum renni blóðið til skyldunnar í þessu embætti með því að leggjast á árarnar með að það frumvarp fái brautargengi hér á þessu þingi.

###

Virðulegi forseti. Málshefjandi spyr hér hvort íslenskir neytendur búi við sömu vernd og aðrir neytendur á EES-svæðinu. Í því sambandi er vert að nefna að EES-samningurinn hefur einmitt verið nefndur til sögunnar sem helsta hindrun þess að við getum komið við nauðsynlegum lagabreytingum til verndar neytendum til að styrkja matvælaöryggi, að með bættum upprunamerkingum sé verið að mismuna framleiðendum matvæla í öðrum löndum þar sem matvælaeftirlitið er oft á tíðum bágbornara og gæði matvæla lakari. Þetta er náttúrlega bara þvæla sem aldrei fengi staðist ef á það reyndi fyrir dómstólum, að okkur beri að halda upplýsingum um innihald og uppruna matvæla leyndum fyrir neytendum til að þóknast þeim sem telja sér hag í slíku í stað þess að standa vörð um heilsu fólks og það geti tekið upplýsta ákvörðun um val á matvælum út frá hreinleika þeirra og uppruna.

Hér eigum við ekki að hrökkva heldur, sem fullvalda þjóð, að setja okkur betri löggjöf í eigin landi. Annars staðar höfum við ekki staðið okkur gagnvart EES-samningnum í neytendavernd eins og að innleiða tilskipun nr. 104/2014 sem hefur ekki enn formlega verið tekin upp í íslensk lög en hún treystir betur skaðabótarétt neytenda. Þjóðhagslegt tjón vegna ólögmæts samráðs Eimskips og Samskipa á árunum 2008–2013 er talið nema tæplega 62 milljörðum kr. samkvæmt úttekt Analytica. Af hinu 62 milljarða tjóni er kostnaðarauki neytenda talinn vera 26 milljarðar kr., sem er rakið beint til hækkana gjaldskrár skipafélaganna umfram almennt verðlag.

Já, við þurfum á öflugu, sjálfstæðu samkeppniseftirliti að halda. Við þurfum að gera meira en að fordæma meint samkeppnislagabrot skipafélaganna. Það þarf að sýna í verki að stjórnvöld taki hagsmuni neytenda og smærri fyrirtækja fram yfir hagsmuni stórfyrirtækjanna sem ítrekað gerast brotleg við lög. Það verður ekki síst gert með því að eyða óvissu um réttarstöðu tjónþola í samkeppnislagabrotum og innleiða evrópsku skaðabótatilskipunina nr. 104/2014.  En þurfum við að bíða eftir innleiðingu þessarar tilskipunar? Nei, við getum einfaldlega gengið í að setja slík lög sjálf.

###

Virðulegi forseti. Það er sameiginlegt hagsmunamál framleiðenda matvæla, neytenda, stjórnvalda og ekki síður verslunar og innflutningsaðila að bæta merkingar á matvælum og tryggja þannig betur rétt neytenda til upplýsinga um uppruna þeirra, framleiðsluhætti, lyfjanotkun og umhverfisáhrif. Öll þekkjum við að hafa verið blekkt, svikin eða afvegaleidd með röngum eða villandi merkingum matvæla. Þar hefur ýmsum brellum verið beitt; íslenski fáninn, merkingar sem benda til íslensks uppruna, íslensk vörumerki sem við þekkjum og höfum treyst í gegnum árin, jafnvel afurðastöðvar í eigu bænda sem eru orðnar stórtækar í innflutningi matvæla og oftar en ekki í samkeppni við umbjóðendur sína og eigendur. Þar bregður gjarnan við þeim ljóta sið að gefa í skyn að matvæli séu af íslenskum uppruna af því að þeim sé pakkað á Íslandi. Slælegar eða rangar merkingar matvæla eru stundum ekki af beittum ásetningi heldur hreinu virðingarleysi fyrir neytendum og matvælaöryggi.

Ef maður hefur ekki gleraugun með sér í búðina, nýpússuð, og rannsakar umbúðir vörunnar, allar hliðar, hvort það leynast vísbendingar um erlendan uppruna vörunnar, jafnvel smágerður texti um upprunaland, á maður, í góðri trú, á hættu að vera plataður. Ástandið er síst betra á mörgum veitingastöðum þar sem starfsfólk getur oftar en ekki ekki svarað til um uppruna matvæla í réttum sem þeir bera fram.

Bændasamtökin og Neytendasamtökin hafa verið leiðandi í umræðu um bættar merkingar matvæla og kallað eftir bæði uppfærðri og hertri löggjöf til að tryggja matvælaöryggi, fullnægjandi innihaldslýsingar og upprunamerkingar, reglum sem fylgt er eftir. Forsætisráðherra og nú starfandi matvælaráðherra hefur sömuleiðis hvatt mjög til betri upprunamerkinga matvæla og sagði fyrir nokkru á fundi Bændasamtakanna, með leyfi forseta:

„Mér finnst merkingar oft faldar eða villandi og tel fulla ástæðu til að grípa til frekari aðgerða í því.“ — Hér er verk að vinna.

###

Virðulegi forseti. Ég þakka hæstv. ráðherra svörin. Fleiri munu fylgja. Stytting framhaldsskólanáms kann að hafa sparað ríkinu fjármuni eins og að var stefnt en virðist skila frá sér nemendum sem líður verr, eru með lakari undirbúning, eru líklegri til að lenda í ógöngum í háskólanámi og gengur að jafnaði verr samkvæmt nýjum rannsóknum á áhrifum breytinga á framhaldsskólastigið. Þörf er á því að taka öll skólastig sameiginlega til gagngerrar endurskoðunar með heildstæðum hætti þar sem tryggt verði að nemendum sé fylgt eftir og þeir studdir á milli skólastiga og skapað meira svigrúm til félagslífs, skólanámskrár samræmdar og endurskoðaðar og meira lagt í félagslegan stuðning fyrir þau sem þurfa vegna breyttra aðstæðna í námi. Það er full ástæða til að fara yfir það í fullri alvöru hvort endurskoða beri styttingu framhaldsskólans og í öllu falli grípa til margháttaðra aðgerða til að styrkja skólastarf, ekki síst á framhaldsskólastigi. Þessi óundirbúna tilraun tókst illa. Það þarf að gera betur. Hér er verk að vinna.

###

Virðulegi forseti. Margt hnígur að því að stytting framhaldsskólanáms á sínum tíma hafi verið illa grunduð og óvönduð í marga staði. Samtal skorti á milli skólastiga, svo sem um breyttan undirbúning nemenda í grunnskóla til að takast á við snarpara og styttra framhaldsskólanám. Þá fór lítið fyrir eftirfylgni og nauðsynlegum breytingum á umgjörð námsins og aðgerðum til að bregðast við meiri þörf fyrir aðstoð og stuðning í kjölfar aukins álags á nemendur. Hluti þeirra breytinga sem áttu að eiga sér stað vegna styttingar framhaldsskólanna var að annars stigs námsefni yrði í auknum mæli kennt í efri bekkjum grunnskóla.

Ég vil því spyrja ráðherra hvort komi til álita af hans hálfu að gera nauðsynlegar breytingar til eflingar náms í unglingadeildum grunnskólanna svo að nemendur komi til náms í framhaldsskóla með viðunandi þekkingu í helstu greinum.

Í öðru lagi: Kemur til álita af hálfu ráðherra að samræma að einhverju leyti námsefni í framhaldsskólum þó að þeir njóti áfram sérstöðu sinnar? Hvað með námsefni í grunnskólum? Telur ráðherra tilefni til að samræma frekar einkunnagjöf í grunnskólum?

Í þriðja lagi: Hverju sæta sífellt minnkandi útgjöld til framhaldsskóla þegar litið er til framlags á hvern nemanda? Skýtur það ekki skökku við í ljósi þess hagræðis sem átti að hljótast af styttingu náms á sínum tíma?

###

Virðulegi forseti. Sjálfstæðið er sívirk auðlind. Við ræðum hér skýrslu utanríkisráðherra vegna bókunar 35 við EES-samninginn. Fátt nýtt er að frétta eftir yfirlestur skýrslunnar; snyrtileg samantekt, sögubútar og valdar lögskýringar. Fullyrðingar um að framsal löggjafarvalds sé eiginlega ekki framsal löggjafarvalds. Við erum jú enn og aftur minnt á að fullveldið er aldrei sjálfgefið og kostar sífellda baráttu. Tilgangurinn með bókun 35 er að setja ákvæði inn í íslensk lög til að geta tekið evrópskar reglur fram yfir  íslenskar lagareglur. Á síðasta þingvetri sáum við einmitt frumvarp sem ætlað var að hnykkja á forgangi  laga sem eiga uppruna sinn í lögum frá Evrópusambandinu og fjalla af einhverjum ástæðum einnig um stjórnvaldstilskipanir af sama tagi sem eru jafnvel til þess fallnar að auka flækjustig stjórnkerfisins. Frumvarp utanríkisráðherra til laga um breytingu á lögum um Evrópska efnahagssvæðið, sem varðar bókun 35 um forgangsröð laga í íslenskum rétti, var mál af þeirri stærðargráðu að það þarfnaðist vandaðrar umfjöllunar, mál sem vekur spurningar um stjórnarskrármálefni.

Sú samantekt um bókun 35 sem við ræðum hér er ekki upphaf eða endi neins og bætir ekki miklu við það sem kom fram í fjölmörgum umsögnum og máli gesta í umfjöllun um málið þar sem skilið var við það síðastliðið vor. En þá var mikil vinna enn óunnin við yfirferð málsins því að ljóst var að frumvarpið þurfti að veigamikilla lagfæringa við ef það ætti fram að ganga. Ekkert hefur enn komið fram hvers vegna það liggi svo á að afgreiða frumvarp vegna bókunar 35 í samningnum um Evrópska efnahagssvæðið eftir 30 ár. Svo sannarlega er ekki að finna rökstuðning fyrir slíku sem í er hald í þessari samantekt. Málið varðar stjórnarskrá og mikilvægt er að stíga varlega til jarðar. Ein stór spurning stendur enn þá eftir: Hvers vegna voru slíkar þjóðréttarlegar skuldbindingar ekki uppi á borðum þegar fjallað var um EES-samninginn á sínum tíma og hann samþykktur á Alþingi, að setja yrði ákvæði inn í íslensk lög til þess að geta tekið evrópskar reglur fram yfir íslenskar lagareglur? Nú tala jafnvel fyrrverandi þingmenn sem þá sátu á þingi, og hafa síðan gerst sjálfskipaðir sérfræðingar um EES-samninginn og skuldbindingar honum tengdum, um vonum seinni efndir á meintri skuldbindingu sem íslenska ríkið tók á sig við gerð EES-samningsins, skuldbindingu sem hvorki þeir eða aðrir sem til þekktu færðu orð að þegar málið var til umfjöllunar.

Þessu var öðruvísi farið í Noregi. Þar átti sér stað upplýstari umræða og ákvarðanataka um þætti samningsins er vörðuðu fullveldisframsal. Voru þeir sem báru málið fram á sínum tíma, EES-samninginn, hræddir við að hann myndi mæta meiri andstöðu ef áhöld væru um að fyrirvarar við bókun 35 og það fullveldisafsal sem hún felur í sér héldi. Beinagrindin í skápnum, upplýsingaóreiða þess tíma, blekkingar eða hrekkleysi. Gaman hefði verið að sjá umfjöllun um þessi efni og svör í samantektinni sem við ræðum hér, samantekt sem ég tel ekki ástæðu til að dvelja lengi við hér. Ekkert bendir til þess að eftir 30 ár liggi núna lífið við.

###

Virðulegi forseti. Mikið hefur verið horft til sóknarfæra og vaxtarbrodda í landbúnaði að undanförnu og þá sérstaklega í kornrækt og annarri jarðrækt. Mikilvæg framtíðarsýn hefur einmitt verið mörkuð á því sviði í nýjum samningum matvælaráðuneytisins við bændur. Það samkomulag um stórt verkefni á því sviði sem var undirritað milli ráðuneytisins og Landbúnaðarháskóla Íslands þann 24. janúar síðastliðinn markar þáttaskil en á árinu 2024 eru ætlaðar 54 milljónir í verkefnið. Helsta markmið þess er að þróa kornyrkju sem er aðlöguð að íslenskum aðstæðum og að byggja upp hæfni og getu í plöntukynbótum og plöntuerfðafræði á Íslandi. Gert er ráð fyrir að framlengja samkomulagið árlega til eins árs í senn fram til ársloka 2028. Niðurstöður tilraunarinnar verða gefnar út fyrir bændur, ráðgjafa og sáðvöruinnflytjendur.

Þetta eru frábærar fréttir fyrir íslenskan landbúnað og okkur öll. Það stendur aðeins eitt út af: Það vantar aðstöðu til kennslu og jarðræktartilrauna á Hvanneyri. Mikilvæg var gjöf dáðs jarðræktarkennara til áratuga, Magnúsar Óskarssonar, sem ánafnaði skólanum eftir sinn dag 200 milljónir til uppbyggingar slíkrar aðstöðu á Hvanneyri. Þess utan var því lofað að Landbúnaðarháskólinn fengi að nota söluandvirði Korpu til að reisa jarðræktarmiðstöð. Enn er hins vegar ekkert að frétta af þessu máli frá háskóla-, iðnaðar- og nýsköpunarráðuneyti, ekki einu sinni heimild til að nýta höfðinglega gjöf Magnúsar Óskarssonar til að koma upp aðstöðu til jarðræktarkennslu á Hvanneyri. Teikningar liggja fyrir, lóðin er klár. Skriflegri fyrirspurn minni um þetta efni sem beint var til háskóla-, iðnaðar- og nýsköpunarráðherra fyrir níu vikum síðan er enn ósvarað. Það þolir ekki frekari bið að komið verði upp góðri aðstöðu til jarðræktarkennslu og tilrauna á Hvanneyri til að mæta þörfum bænda og nýta sóknarfærin sem felast í framþróun í kornrækt og jarðrækt. Þetta hangs skilar okkur engu, þvert á móti er það hamlandi fyrir þessi mikilvægu uppbyggingarverkefni.

Ég vil að lokum hvetja ráðherra til að stuðla að uppbyggingu þekkingar og tækifæra í íslenskum landbúnaði og að ráðuneyti háskóla verði þar einnig virkur þátttakandi.

###

Hæstv. forseti. Ég vil byrja á að þakka hv. þm. Þorbjörgu Sigríði Gunnlaugsdóttur fyrir að vekja athygli á þessu brýna máli. Hér er spurt um stöðu lögreglunnar og fámenni hennar á höfuðborgarsvæðinu. Það er rétt að hér á suðvesturhorninu býr meginþorri landsmanna. Ég vil þó vekja athygli á því að lögreglan á landsbyggðinni býr við sama fámenni en þarf í störfum sínum að sinna eftirliti með gríðarlega stóru landsvæði og oft við mjög krefjandi aðstæður. Nálægð við vel mannaðar lögregluvarðstofur þar sem viðbragðstími er stuttur er einn af hornsteinum búsetuöryggis. Með þeirri miklu fjölgun ferðamanna sem hefur átt sér stað á síðustu árum hefur þörfin fyrir eftirlit á landsbyggðinni aukist gríðarlega. Fjöldi ferðamanna leggst ofan á fjölda íbúa og það getur þýtt margföldun þess fjölda fólks sem er á hverjum stað á hverjum tíma. Þá má gera sér í hugarlund hvernig sú staða blasir við fámennri lögreglu, þar sem fólk er stundum eitt á vakt á hverjum stað, með tilliti til umferðareftirlits, viðbragðs vegna slysa, válegra atburða og annars öryggishugbúnaðar.

Í því samhengi er mikilvægt að við fjölgum og mönnum fleiri lögregluvarðstofur en áður. Það hefur gefið góða raun í Húnaþingi vestra, en slík stöð opnaði þar á síðasta ári. Það sama þarf að gerast víðar, eins og í Dalabyggð sem hér hefur verið nefnd sem þarf að sinna gríðarlega stóru svæði. Vil ég nota tækifærið og spyrja ráðherrann hvar það mál stendur og hvernig það sé tímasett að við sjáum þar opnaða lögregluvarðstofu. Þetta eykur gæði umferðareftirlits og öryggistilfinningu íbúa og hér skiptir viðbragðstími einnig sköpum.

Við höfum þegar séð jákvæð áhrif aukinna fjárveitinga undanfarin ár til að fjölga lögreglumönnum og bæta við starfsstöðvum. Betur má samt ef duga skal. Það er hins vegar ekki síður mikilvægt að við beinum sjónum okkar að því hvernig við getum fengið til starfa fleiri menntaða lögreglumenn. Þar skipta starfsaðstæður og aðbúnaður miklu, hvort sem um er að ræða á fámennari stöðum á landsbyggðinni eða á höfuðborgarsvæðinu.

###

Virðulegi forseti. Aðgengi að góðri heilbrigðisþjónustu eru grundvallarmannréttindi. Hér á landi höfum við búið við traust opinbert heilbrigðiskerfi þar sem öll eiga sama rétt til þjónustu óháð efnahag og stöðu. Traust búseta og fjölskylduvænt samfélag á landsbyggðinni felst í öruggu aðgengi að góðri heilbrigðisþjónustu, menntun, heilnæmu umhverfi, traustum fjarskiptum, samgöngubótum og fjölbreyttum atvinnutækifærum við allra hæfi. Ein grundvallarforsenda búsetuöryggis er öruggt aðgengi að heilbrigðisþjónustu. Íbúar á öllu landinu verða að geta sótt heilbrigðisþjónustu nálægt sínum heimahögum. Því verður að halda áfram að byggja upp og efla heilbrigðisþjónustu um land allt og tryggja um leið að allir landsmenn eigi aðgang að bestu mögulegu opinberu heilbrigðisþjónustu.

Áhyggjuefni er hve langir biðlistar eru eftir aðgerðum, að fólk standi frammi fyrir því að leggja út í mikinn kostnað til að komast í aðgerðir utan almenna heilbrigðiskerfisins. Það eru fjárútlát sem sum okkar ráða einfaldlega ekki við, enda viljum við ekki samfélag þar sem samfélagssáttmálinn um jafnt aðgengi allra að heilbrigðisþjónustu er rofinn. Án aðkomu hins opinbera mun framboð af aðgerðum innan einkageirans frekar nýtast efnafólki og ekki reynast sú blessun sem einhverjir horfa til. Margir óttast, ekki síst stjórnendur ríkisrekinna sjúkrahúsa, læknar og annað heilbrigðisstarfsfólk, að samhliða aukinni útvistun læknisaðgerða til einkaaðila muni Landspítalann og aðrar heilbrigðisstofnanir missa frá sér starfsfólk. Okkar helstu stofnanir búa nú þegar við alvarlegan mönnunarvanda. Í mínum huga er ótækt að ráðast í frekari útvistun verkefna úr almenna heilbrigðiskerfinu til einkaaðila án stefnumarkandi ákvarðana um framtíð þess eins og ýmis stjórnmálaöfl tala nú fyrir. Það er ekki þjóðarvilji fyrir því að einkavæða íslenska heilbrigðiskerfið. Sú vegferð að útvista í ríkara mæli aðgerðum til einkaaðila mun aðeins auka kostnað sjúklinga og kostnað ríkisins af rekstri heilbrigðiskerfisins og auka mönnunarvandann á okkar helstu sjúkrastofnunum. Til lengri tíma verður að tryggja í hvívetna öflugt opinbert heilbrigðiskerfi. Um það er þjóðarsátt.

###

Virðulegi forseti. Ég þakka hv. framsögumanni fyrir svörin. Ég held einmitt að það séu mikil tækifæri til að efna til talsvert meiri, opnari og fræðilegri umræðu, jafnvel með ólík viðfangsefni undir og ógnir sem við þurfum að fást við, í tengslum við slíkt setur, sem gæti þess vegna líka heitið bara rannsóknasetur friðar-, öryggis- og varnarmála ef við leggjum það allt saman í eitt. Umræðan hefur of mikið verið bundin við svona útvalinn hóp jafnvel sjálfskipaðra hauka eða sérfræðinga í þessum efnum og aðrir hafa kannski minna treyst sér í þá umræðu. Ég held að það sé mjög mikilvægt að ná að brjóta það upp og að ekki sé verið að véla um þessa hluti á einhverjum lokuðum skrifstofum þar sem starfa þess vegna einn eða þrír einstaklingar sem eiga ekki mikil samskipti við okkur hin um hvað efst sé á baugi og slíkt.

Ég sé margt jákvætt við þetta mál og lýsi því hér. Tækifæri eru til þess, eins og kom fram hjá hv. framsögumanni, að efla samþættingu áætlana og leiða fólk saman þar. Ég vil kannski einnig spyrja hv. framsögumann hvað hann sjái fyrir sér um mögulega samstarfsaðila erlendis. Norðurlöndin voru sérstaklega nefnd en þau hafa einmitt verið í fararbroddi með okkur að tala fyrir friðsamlegum lausnum deilumála o.s.frv. Eru frekari hugmyndir um hvernig við sjáum fyrir okkur að geta þróast fræðilega og samstarfslega séð, og út fyrir landsteinana líka?

###

Virðulegi forseti. Hæstv. framsögumaður fór hér yfir kjarna málsins á bak við tillöguna og þá staðreynd að öryggisumhverfi Íslands hefur breyst gríðarlega mikið á skömmum tíma, jafnvel frá því að þessi mál voru til umræðu — og þörf fyrir meiri og opnari umræðu um þessi mál — fyrir kannski 10–15 árum síðan. Mikið hefur breyst, meira að segja frá þeim tíma. Mig langar því að spyrja hv. framsögumann málsins hvernig hann sér fyrir sér að geta jafnvel nálgast þetta á enn breiðari grunni. Í nýrri þjóðaröryggisstefnu, sem hér var vísað til, vorum við að horfa á þessar fjölþáttaógnir, netöryggið, mögulegar árásir á grunninnviði og að þeir standi sem best af sér náttúruhamfarir og slys, umhverfisslys, jafnvel af mannavöldum, eða hryðjuverk og þaðan af verra. Síðan er það áherslan á fæðuöryggi, sem við höfum rækilega verið minnt á að undanförnu, og bara grunninnviðirnir sem þurfa að vera til staðar, tala nú ekki um fyrir land með slíka norðlæga staðsetningu. Sér þingmaður fyrir sér að við gætum sérstaklega ýtt undir upplýsta og góða umræðu um friðar- og öryggismál á breiðum grunni, með þessar nýju áherslur okkar sérstaklega undir? Ég fagna því tækifæri sem hér er verið að benda á og kannski væri gaman að heyra betur frá framsögumanni um hvernig við gætum leitt betur saman að málefnalegri umræðu fræðimenn og áhugafólk sem nálgast hlutina á ólíkan hátt, og haft þá umræðuna jafnvel meiri og opnari heldur en hún er í dag.

###

Virðulegi forseti. Áfram halda snjóflóð að falla í Súðavíkurhlíð og er mildi að ekki hlýst mannskaði af. Í liðinni viku voru þrjár lokanir og því ástandi er ekki að linna. Lýst hefur verið yfir óvissuástandi í dag. Kaldur veruleiki þar sem íbúar búa hvert ár við viðvarandi áhættu um eigið líf, fjölskyldu, vina og nágranna. Íbúar vilja geta sótt nauðsynlega þjónustu, sinnt vinnu, sótt skóla og útrétta sem við öll en einnig að búa við það sjálfsagða öryggi að hægt sé að ná til þeirra þegar aðstæður skyndilega krefjast þess, svo sem vegna læknisaðstoðar. Enn og aftur berast okkur fréttir af endurteknum vegalokunum, að fólk á ferð hafi lent í stórfelldri hættu vegna snjóflóða sem að því falla og jafnvel skilið að bíla í hlíðinni, ekki öllum stundum ljóst um tíma hvort allir sem leið áttu um hafi komist farsællega á leiðarenda. Vanmáttugir innviðir til að meta og tryggja almannaöryggi og bregðast við hættuástandi. Byggðarlagið á betra skilið.

Við verðum öll að sameinast um að flýta Súðavíkurgöngum á milli Álftafjarðar og Skutulsfjarðar í Ísafjarðardjúpi. Sú jarðgangagerð þolir ekki lengri bið. Til að svo geti orðið verða sveitarfélögin á Vestfjörðum, stjórnvöld og Alþingi að leggjast á eitt um að Súðavíkurgöng verði forgangsverkefni í jarðgangagerð á Íslandi, hönnunarvinnu og rannsóknum hraðað sem mest má og tryggð fjárveiting til verksins. Þá þarf strax að efla snjóflóðavarnir í Kirkjubóls- og Súðavíkurhlíðum og tryggja vegi gegn grjót- og aurskriðum uns jarðgangagerð er lokið. Auk þess að tryggja ferðaöryggi fólks munu slík jarðgöng fela í sér byltingu fyrir byggðarlagið og opna á frekari tækifæri til uppbyggingar atvinnulífs og samfélags á svæðinu.

###

Hæstv. forseti. Ég mun stikla á stóru í óvenjuviðburðaríku starfi Íslandsdeildar Evrópuráðsþingsins árið 2023. Í umræðum á vettvangi þingsins á árinu bar hæst undirbúning og eftirfylgni leiðtogafundar Evrópuráðsins sem fór fram í Reykjavík 16.–17. maí síðastliðinn, innrásarstríð Rússlands í Úkraínu og umræðu um önnur brýn úrlausnarefni á borð við brottnám úkraínskra barna, árás Aserbaídsjan á Nagorno-Karabakh og átökin fyrir botni Miðjarðarhafs. Leiðtogafundurinn í Reykjavík í maí var fjórði leiðtogafundur Evrópuráðsins frá stofnun þess árið 1949 en áður höfðu leiðtogar aðildarríkjanna komið saman í Vínarborg árið 1993, í Strassborg árið 1997 og í Varsjá árið 2005.

Evrópuráðið verður 75 ára á þessu ári en hlutverk þess er að standa vörð um grundvallarhugsjónir aðildarríkjanna um mannréttindi, lýðræði og réttarríki, auk þess að stuðla að efnahagslegum og félagslegum framförum. Með það að markmiði beitir ráðið sér m.a. fyrir gerð og samþykkt bindandi fjölþjóðasáttmála. Mannréttindasáttmálinn er þeirra þekktastur og á honum grundvallast Mannréttindadómstóll Evrópu.

MorgunblaðinuÍsland gekk í ráðið ári eftir stofnun þess, þann 7. mars 1950. Þáverandi utanríkisráðherra, Bjarni Benediktsson, sótti fund ráðherranefndar það sama ár og ritaði af því tilefni grein sem birtist í þann 12. apríl. Þar sagði hann frá tilurð og tilgangi Evrópuráðsins og fjallaði sérstaklega um mikilvægi ráðsins fyrir smáríkið Ísland en hann taldi samtökin smáþjóðunum nauðsynlegust. Engin ríki ættu meira undir farsælu starfi alþjóðastofnana en smáríki. Þessi orð eiga ekki síður við í dag. Þetta rifjaði ég upp í fyrirspurnatíma Evrópuráðsþingsins í liðinni viku við utanríkisráðherra Liechtenstein sem nú fer með formennsku í Evrópuráðinu. Sömuleiðis að á umliðnum árum höfum við aukinheldur lært að smærri sjálfstæðar þjóðir eru oftar en ekki farsælli í að skapa samstöðu og leiða alþjóðlegt samstarf á krefjandi og erfiðum tímum, öðlast frekar traust til að sameina þjóðir, smáar sem stórar, að baki sameiginlegum gildum okkar.

Ísland tók við formennsku í Evrópuráðinu í nóvember 2022 og gegndi henni fram til 17. maí síðastliðinn en þá tók Lettland við keflinu. Formennska í Evrópuráðinu tekur ekki til Evrópuráðsþingsins. Forseti þess er kosinn á grundvelli tilnefninga flokkahópa sem á þinginu starfa en þingmaður frá formennskuríki Evrópuráðsins tekur þó alltaf sæti í framkvæmdastjórn Evrópuráðsþingsins. Því sat ég í framkvæmdastjórninni í tengslum við formennskutíð Íslands í ráðinu, auk þess að sitja áfram í stjórnarnefnd Evrópuráðsþingsins sem formaður Íslandsdeildar.

Af hálfu þingmanna Alþingis erum við þrjú sem sitjum í Íslandsdeild en ásamt mér voru aðalmenn í Íslandsdeild Þórhildur Sunna Ævarsdóttir varaformaður og Birgir Þórarinsson. Varamenn voru Jódís Skúladóttir, Berglind Ósk Guðmundsdóttir og Björn Leví Gunnarsson við upphaf árs en Arndís Anna Kristínardóttir Gunnarsdóttir tók sæti Björns Levís á þingfundi Evrópuráðsþingsins í apríl.

Formennska Íslands í Evrópuráðinu setti svip sinn á starf Íslandsdeildar og var hún í miklu gestgjafahlutverki á árinu og til hennar leitað venju fremur. Undir lok árs 2022 tók Alþingi á móti stjórnarnefnd Evrópuráðsþingsins venju samkvæmt við formennskutíð Íslands í ráðinu en vegna leiðtogafundarins í Reykjavík í maí kom stjórnarnefndin aftur saman hér á landi á sérstökum aukafundi í aðdraganda fundarins þann 15. maí. Á fundinum voru tekin til umræðu mikilvæg málefni sem snertu áherslu leiðtogafundarins, m.a. um stöðu og framtíð lýðræðis, marghliða samvinnu, sameiginleg gildi og nýja kynslóð réttinda. Þá voru einnig kynnt til sögunnar ný verðlaun í nafni Vigdísar Finnbogadóttur sem veitt verða í þingfundaviku Evrópuráðsþingsins í júní ár hvert fyrir framúrskarandi árangur á sviði valdeflingar kvenna.

Þá er þó ekki allt upp talið þar sem nefnd Evrópuráðsþingsins um fólksflutninga og málefni flóttafólks kom saman í Reykjavík í september. Nefndina skipar 81 þingmaður frá aðildarríkjum Evrópuráðsþingsins og á Birgir Þórarinsson sæti í nefndinni fyrir Íslands hönd. Ísland var því mikilvægur vettvangur þingmanna Evrópuráðsþingsins sem komu saman þrisvar sinnum hér á landi á tíu mánaða tímabili. Fundirnir þóttu allir takast afar vel og voru þeir umtalaðir á vettvangi Evrópuráðsþingsins þar sem þeir voru lofaðir í hástert af þingmönnum og öðrum góðum gestum.

Ákveðið var að veita auknar heimildir til þátttöku á þingfundum Evrópuráðsþingsins í formennskutíð Íslands og gafst varamönnum Íslandsdeildar færi á að sækja tvo fyrri þingfundi ársins jafnhliða aðalmönnum, en alls fundar Evrópuráðsþingið fjórum sinnum á ári í viku í senn í Strassborg. Guðni Th. Jóhannesson, forseti Íslands, Katrín Jakobsdóttir forsætisráðherra og Þórdís Kolbrún Reykfjörð Gylfadóttir, þáverandi utanríkisráðherra, ávörpuðu Evrópuráðsþingið í Strassborg og áttu fundi með Íslandsdeild ásamt fastafulltrúa Íslands hjá Evrópuráðinu, Ragnhildi Arnljótsdóttur. Oddný Mjöll Arnardóttir var kjörin dómari við Mannréttindadómstól Evrópu fyrir Íslands hönd, fyrst íslenskra kvenna, og Václav Havel mannréttindaverðlaunin voru veitt í 11. sinn á þingfundi í október í Strassborg. Komu þau í hlut Osman Kavala sem hefur verið pólitískur fangi í Tyrklandi frá því í október 2017. Þá samþykkti ráðherranefnd Evrópuráðsins undir formennsku Íslands að taka fyrir aðildarumsókn Kósovó að Evrópuráðinu. Málinu hefur því verið vísað til Evrópuráðsþingsins sem hefur nú aðildarumsóknina til umfjöllunar.

Aðildarríki Evrópuráðsins eru 46 talsins í dag en Rússlandi var vísað úr ráðinu í kjölfar innrásarinnar í Úkraínu í febrúar 2022. Evrópuráðið nær því til alls um 830 milljóna íbúa sem mynda eina órofa pólitíska heild í álfunni, að Rússlandi, Belarús og Kósovó undanskildum miðað við óbreytta stöðu. Fulltrúar Evrópuráðsþingsins eru 306 talsins og jafn margir til vara.

Annað sem vert er að nefna af störfum Íslandsdeildar er að Þórhildur Sunna Ævarsdóttir gegndi stöðu formanns undirnefndar laga- og mannréttindanefndar Evrópuráðsþingsins um gervigreind og mannréttindi og sat í undirnefndum laga- og mannréttindanefndar um mannréttindi og um framfylgd úrskurðar Mannréttindadómstóls Evrópu. Hún gegndi einnig stöðu annars varaformanns reglunefndar frá janúar og fram í apríl og var fengin til að stýra umræðu eða flytja erindi á sex fundum og ráðstefnum um mismunandi málefni á árinu. Þá var Þórhildur Sunna skipuð framsögumaður af hálfu laga- og mannréttindanefndar í málefnum pólitískra fanga og gegndi hún stöðu framsögumanns fyrir tveimur skýrslum á árinu, annars vegar í tengslum við eftirlit með skuldbindingum Búlgaríu gagnvart Evrópuráðinu og hins vegar um óréttmæta fangelsun Vladímír Kara-Murza og kerfisbundnar ofsóknir í Rússlandi gegn andstæðingum árásarstríðs Rússlands. Þórhildur Sunna fór jafnframt í kosningaeftirlit til Tyrklands í maí.

Birgir Þórarinsson kynnti skýrslu flóttamannanefndar um yfirvofandi neyðarástand í mannúðarmálum í Afganistan og meðal afgansks flóttafólks á fundi flóttamannanefndar í Reykjavík og tók einnig þátt í pallborðsumræðum í tengslum við fundinn þar sem áhersla var lögð á eftirfylgni leiðtogafundar og sjónum beint að þeim þáttum Reykjavíkuryfirlýsingarinnar sem snúa að inngildingu flóttafólks og innflytjenda. Birgir fór í vettvangsferð til Tyrklands vegna skýrslugerðar um stöðu mannúðarmála í Afganistan og kynnti skýrsluna á þingfundi Evrópuráðsþingsins í október þar sem skýrslan var samþykkt samhljóða. Þá var Birgir skipaður framsögumaður í málefnum afgansks flóttafólks af hálfu flóttamannanefndar og gegndi áfram stöðu framsögumanns fyrir skýrslu um eftirlit með skuldbindingum Úkraínu gagnvart Evrópuráðinu.

Auk þess að sitja fundi framkvæmdastjórnar tók sá sem hér stendur þátt í fundi formanna landsdeilda Norðurlanda og Eystrasaltsríkja, NP8, á Evrópuráðsþinginu og stýrði ég einnig einum slíkum fundi sem fram fór í þingfundaviku í Strassborg í október. Þá sótti ég einnig þrjá fundi stjórnarnefndar sem fulltrúi Íslandsdeildar í Haag, í Ríga og Vaduz, auk fundarins sem haldinn var í Reykjavík í aðdraganda leiðtogafundar þar sem ég var einn frummælenda. Ég tók einnig þátt í starfi þingmannanets um heilnæmt umhverfi og átti sæti í sérnefnd á vegum framkvæmdastjórnarinnar um brottnám úkraínskra barna og í annarri sérnefnd um framtíð lýðræðis í Belarús. Þá tók ég þátt í undirbúningsvinnu vegna leiðtogafundar Evrópuráðsins hér á landi í maí, var frummælandi á ráðstefnu um mannréttindi og lýðræði í Kristiansand í Noregi fyrir hönd íslensku formennskunnar í Evrópuráðinu og tók þátt í fleiri fundum og ráðstefnum sem tengdust formennsku Íslands í Evrópuráðinu.

Að auki má geta þess að Íslandsdeild auglýsti eftir umsóknum í janúar um stöðu fulltrúa Íslands í nefnd Evrópuráðsins um varnir gegn pyndingum og ómannlegri eða vanvirðandi meðferð eða refsingu, CPT-nefndin svokallaða. Íslandsdeild tilnefndi þrjú til setu í nefndinni og eftir efnislega meðferð á vettvangi Evrópuráðsþingsins og innan ráðherranefndarinnar var Elsa Bára Traustadóttir endurkjörinn til setu í CPT-nefndinni fyrir tímabilið 20. desember 2023 til 19. desember 2027.

Virðulegi forseti. Ég hef nú dregið saman helstu starfsemi Íslandsdeildar Evrópuráðsþingsins á árinu 2023 en vísa að öðru leyti til ársskýrslunnar í heild sem er aðgengileg á vef Alþingis. Ég vil einnig nota tækifærið og þakka þingmönnum Íslandsdeildar fyrir samstarfið á árinu.

###

Hæstv. forseti. Ég mæli hér í dag fyrir frumvarpi til laga um breytingu á ýmsum lögum til styrkingar á réttarúrræðum vegna umhverfismála og réttindum til heilnæms umhverfis. Flutningsmenn þessarar tillögu, ásamt þeim sem hér stendur, eru hv. þingmenn Vinstrihreyfingarinnar – græns framboðs, Orri Páll Jóhannsson, Steinunn Þóra Árnadóttir, Bjarkey Olsen Gunnarsdóttir og Jódís Skúladóttir.

Meginefni þessa frumvarps er í fyrsta lagi að rýmka aðildarreglur fyrir úrskurðarnefnd umhverfis- og auðlindamála. Breytingarnar eru til þess gerðar að rýmka skilyrði um lögvarða hagsmuni einstaklinga í ljósi eðlis umhverfis- og auðlindamála. Verði frumvarp þetta að lögum eykst svigrúm einstaklinga í erfiðri sönnunarstöðu til að fá úr réttarstöðu sinni skorið og aðgengi þeirra að réttarúrræðum vegna umhverfis- og auðlindamála er betur tryggt. Þá eru skilyrði fyrir aðild félagasamtaka rýmkuð til að auka aðgengi þeirra að réttarúrræðum.

Í öðru lagi er lagt til að rýmka aðild samtaka fyrir dómstólum þegar mál falla ekki undir efnissvið úrskurðarnefndarinnar. Aðrar leiðir fyrir félagasamtök til að leita til dómstóla er að finna í íslensku réttarkerfi, svo sem með 3. mgr. 25. gr. laga um meðferð einkamála, nr. 91/1991. Slíkur málarekstur sætir þó þeim takmörkunum að félagsmenn samtakanna þurfa að hafa lögvarða hagsmuni af úrlausn sakarefnisins sem fellur ekki vel að málum sem varða almannahagsmuni og umhverfið. Í frumvarpi þessu eru því lagðar til breytingar til úrbóta á réttarstöðu félaga sem starfa í þágu almannaheilla. Slíkt er í samræmi við það sem tíðkast á Norðurlöndunum þar sem samtökum er ekki meinaður aðgangur að dómstólum vegna skorts á lögvörðum hagsmunum í sama mæli og tíðkast hérlendis.

Í þriðja lagi er lagt til að gera aðilum kleift að láta reyna á aðgerðaleysi fyrir nefndinni enda getur aðgerðaleysi verið jafn skaðlegt eða enn skaðlegra umhverfinu og hagsmunum fólks en aðgerðir. Aðalheiður Jóhannsdóttir og Kristín Benediktsdóttir hafa bent á að vafi leiki á því hvort Ísland hafi uppfyllt skuldbindingar sínar samkvæmt Árósasamningnum vegna 2. mgr. 9. gr. og þar með 1. mgr. 11. gr. tilskipunar 2011/92 varðandi aðgerðaleysi þar sem á skortir að kveðið sé á um kærurétt umhverfisverndarsamtaka til úrskurðarnefndarinnar.

Við gerð þessa frumvarps var sérstaklega horft til ákvæða Árósasamningsins, sér í lagi 5. mgr. 2. gr. og 2. mgr. 9. gr. samningsins, sem og til Norðurlanda. Þar er aðgengi félagasamtaka og einstaklinga að réttarúrræðum, sér í lagi á sviði umhverfis- og auðlindamála, rýmra en hér á landi ásamt rétti til áfrýjunar eða endurskoðunar á niðurstöðu mála þótt það sé ekki algilt. Sérstaklega er vikið að lagaumhverfi Norðurlanda í þessu tilliti í greinargerð frumvarpsins og hvet ég öll áhugasöm til að kynna sér það.

Réttur til heilnæms umhverfis hefur verið viðurkenndur sem sjálfstæð mannréttindi á vettvangi Sameinuðu þjóðanna, í ályktunum allsherjarþingsins og mannréttindaráðsins. Hann tengist þýðingarmiklum réttindum einstaklinga sem njóta m.a. verndar 2. og 8. gr. mannréttindasáttmála Evrópu. Til ályktana Sameinuðu þjóðanna hefur verið vísað í vinnu Evrópuráðsins og ályktunum Evrópuráðsþingsins, nú síðast í yfirlýsingu leiðtogafundarins í Reykjavík í maí 2023. Í íslenskri stjórnskipan er rétturinn til heilnæms umhverfis ekki viðurkenndur sérstaklega en nýtur öðrum þræði verndar að íslenskum rétti fyrir tilstilli mannréttindasáttmála Evrópu.

Í frumvarpi hæstv. forsætisráðherra Katrínar Jakobsdóttur til stjórnarskipunarlaga um breytingu á stjórnarskrá lýðveldisins Íslands frá 151. löggjafarþingi var lögð til breyting á 79. gr. stjórnarskrárinnar og mælt fyrir um rétt allra til heilnæms umhverfis. Í frumvarpinu segir m.a.:

„Ákvæðið vísar til einstaklingsréttinda en miðar jafnframt að því að tryggja sameiginlega hagsmuni núlifandi og komandi kynslóða.“

Þá segir í greinargerð með frumvarpinu:

„Handhöfum ríkisvalds kann að vera skylt að gera ráðstafanir svo að tryggja megi þau réttindi sem ákvæðið mælir fyrir um. Það fer augljóslega eftir ástandi náttúru og umhverfis hvaða aðgerða er nauðsynlegt að grípa til og hvaða hömlur þarf að leggja á framkvæmdir og starfsemi. Margvíslegar reglur hafa verið settar hérlendis sem ætlað er að tryggja heilnæmt umhverfi. Má í því sambandi nefna löggjöf um hollustuhætti og mengunarvarnir, meðhöndlun úrgangs og vatnsvernd. Einnig er löggjöf sem lýtur að skipulagsáætlunum og mati á umhverfisáhrifum framkvæmda og áætlana þýðingarmikil. Beint samband er á milli 2. og 3. mgr. frumvarpsgreinarinnar enda er upplýsinga- og þátttökuréttur almennings forsenda þess að hann geti gætt réttar síns til heilnæms umhverfis.“

Í mínum huga kristallast inntak Árósasamningsins í þessum áformum sem því miður runnu út í sandinn, enda höfum við innleitt Árósasamninginn sem hefur það að markmiði að stuðla að vernd réttar hvers einstaklings, núlifandi kynslóða og framtíðarkynslóða til að lifa í umhverfi sem stuðlar að góðri heilsu og velferð. Samningurinn inniheldur ekki beinan rétt til heilnæms umhverfis heldur er honum ætlað að nýtast almenningi og félagasamtökum sem tæki til að stuðla að slíkum réttindum. Nái frumvarp þetta fram að ganga tel ég að það setji mikilvægar vörður á þeirri þroskaleið.

Eins og áður segir hefur borið á því að aðgangur félagasamtaka, einstaklinga og fræðimanna að réttarúrræðum vegna málefna sem varða umhverfið sé of takmarkaður en megininntak samningsins er að tryggja réttláta málsmeðferð í umhverfismálum með bættu aðgengi að upplýsingum og með aukinni þátttöku almennings í ákvarðanatöku. Rétturinn til heilnæms umhverfis er undirstrikaður í upphafsorðum Árósasamningsins þar sem ofin eru saman grundvallarmannréttindi og með samningnum er viðurkennt að sérhver manneskja eigi rétt til þess að búa í heilnæmu umhverfi sem mætir þörf hennar fyrir heilsu og velferð. Þá ber manninum skylda, einum og í samstarfi við aðra, að vernda og hlúa að umhverfinu fyrir núverandi og komandi kynslóðir.

Frumvarpið miðar að því að tryggja aðgengi einstaklinga og félaga að réttarúrræðum vegna umhverfisins samkvæmt alþjóðlegum skuldbindingum og því að veita félögum aukinn aðgang að dómstólum að norrænni fyrirmynd. Samkvæmt dómaframkvæmd fyrir tíð laga nr. 150/2011 gátu félög sem voru aðilar að stjórnsýslumáli leitað á náðir dómstóla til endurskoðunar á grundvelli 60. gr. stjórnarskrárinnar. Lög nr. 150/2011 hafa ekki greitt þá leið, þvert á móti virðast þau hafa hindrað aðgang félaga að dómstólum.

Í frumvarpi þessu er leitast við að leiðrétta það og auka samræmi milli réttarstöðu samtaka og einstaklinga og 60. og 70. gr. stjórnarskrárinnar og alþjóðlegra skuldbindinga Íslands samkvæmt Árósasamningnum og EES-rétti. Með innleiðingu Árósasamningsins hefur Ísland skuldbundið sig til þess að virða markmið samningsins um að stuðla að vernd réttar einstaklinga og framtíðarkynslóða til að lifa í umhverfi sem stuðlar að góðri heilsu og velferð þeirra. Það er mat flutningsmanna að tryggja megi betur ákvæði Árósasamningsins ef frumvarp þetta verður að lögum. Rétturinn til heilnæms umhverfis eru grundvallarmannréttindi. Við erum einnig hluti af tilverunni, af náttúrunni og hún á sömuleiðis sinn eigin rétt til að þróast áfram á eigin forsendum.

###

Virðulegi forseti. Hér er á ferðinni mikilvæg og nauðsynleg viðbót til að styrkja rekstur Landhelgisgæslunnar. Landhelgisgæslan gegnir margþættu, ómissandi öryggishlutverki fyrir Ísland, lykilhlutverki vegna sjúkraflugs, björgunarstarfs og eftirlits á hafsvæðinu í kringum landið. Því verðum við að standa þétt að baki Gæslunni svo að hún geti sem best sinnt verkefnum sínum. Þannig að ég fagna því sérstaklega að sjá þessa viðbót upp á 360 milljónir.

###

Virðulegi forseti. Hér var gerð ágæt grein fyrir þessu máli og mikilvægi þess að við veitum þetta framlag til stofnunar loftslagshamfarasjóðs vegna tjóns af völdum loftslagsbreytinga og að okkar framlag verði 80 milljónir.  En undir þessum lið, sem ég vil líka vekja sérstaklega athygli á og lýsa stuðningi við, er það að við höldum áfram að styðja Úkraínu með 500 millj. kr. framlagi þar sem við höfum einbeitt okkur að því að styðja við mannúðarstarf í Úkraínu og hjálpa þeim að halda grunnstoðum samfélagsins gangandi. Stuðningurinn er mikilvægur og það er þýðingarmikið að við skulum hér vera að horfa til þess að halda áfram öflugum stuðningi við úkraínsku þjóðina.

###

Virðulegi forseti. Margt fólk er hart leikið af lánastofnunum þessa dagana, ekki bara vegna dýrtíðar og verðbólgu heldur ekki síður vegna þess hvernig fjármálastofnanir, bankar og lánveitendur komast upp með að beita fólk margs konar harðræði og þrengja að möguleikum þess til að fá notið eðlilegra og sanngjarnra lánakjara og úrlausn sinna mála hjá viðskiptabönkum sínum, oftar en ekki hjá viðskiptabönkum sem hafa verið þeirra frá barnsaldri eða lífeyrissjóðum sem þau hafa greitt til gegnum ævina, lánastofnunum sem þau eru jafnvel bundin skuldafjötrum gegnum óhagstæð íbúðalán sem ekki fæst breytt til hagfelldari veru hjá sömu lánastofnunum eða flutt annað vegna verðfellingar á lánshæfi þeirra, jafnvel eins og nú yfir nótt. Stór hluti Íslendinga á örlög sín undir fyrirtækjum eins og Creditinfo sem eftirlitslítið safnar upplýsingum um fjárhagsstöðu fólks, metur hversu líklegt fólk er til að standa í skilum og verslar svo með og selur þær upplýsingar. Félagið er ekki háð neinu eftirliti og hafa Neytendasamtökin gert alvarlegar athugasemdir við það.

Þann 23. nóvember tilkynnti Creditinfo skyndilega og fyrirvaralaust um breytingar á gerð lánshæfismats sem fólst í að greiðslusaga einstaklinga var skoðuð lengra aftur í tímann. Þessar breytingar urðu til þess að lánshæfismat margra lækkaði bókstaflega yfir nótt. Fólk sem einhvern tímann var í vanskilum en hefur lengi staðið í skilum er skyndilega metið ótraustari lántakendur, ekki vegna breytinga á högum þess heldur vegna breytinga á verkferlum hjá einu fyrirtæki, fyrirtæki sem er með einokun á markaði og sölu persónuupplýsinga og að því er virðist geðþóttaákvarðanir um mælikvarða. Fjöldi fólks hefur misst lánsheimildir og lánstraust hjá lánveitendum, ekki vegna breytinga á eigin högum heldur vegna breytinga hjá Creditinfo. Breytingarnar hafa haft stórkostlegar, víðtækar og skyndilegar afleiðingar fyrir 40% Íslendinga. Vart verður sagt að fyrirtækið hafi  gætt meðalhófs í aðgerðum sínum, hvorki veitt fólki upplýsingar um það fyrir fram né gefið kost á andmælum.

Ég tek undir með Neytendasamtökunum sem hafa kallað eftir því að stjórnvöld  hafi eftirlit með og láti gera úttekt á virkni lánshæfismats Creditinfo. Þau hafa lengi bent á að ekkert eftirlit sé með því hvernig lánshæfismat er reiknað út og  hvaða breytur stjórni því. Þessa ósvinna á ekki að líðast. Hér þarf að bregðast við.

Forseti minnir á að ræðutími í störfum þingsins er takmarkaður við tvær mínútur.

###

Virðulegi forseti. Hér ræðum við mjög gott mál. Þær tillögur sem hér eru lagðar til snúa vissulega að sveitarfélögunum og nærsamfélaginu og hvernig þetta snýr að sveitarstjórnarstiginu. Það er vissulega verkefni sveitarfélaganna að veita þjónustu og búa vel að íbúum og þau sækja til þess tekjur, skatttekjur og ýmis önnur gjöld til að standa undir margvíslegri þjónustu. Það er hins vegar svolítill mælikvarði á stjórnarhætti hver forgangsröðun þar er. Hvar hækkar fólk frekar gjöldin eða heldur þeim niðri og fyrir hverja er forgangsraðað þegar kemur að því bæði að veita þjónustu og sækja tekjur til að standa undir henni? Þar skilur svolítið í milli hjá mörgum sveitarstjórnarmönnum.

Sú tillaga sem hér liggur fyrir miðar að því að jafna stöðu barna til náms því að það er algerlega ljóst að það að fá góðan og hollan mat eru grundvallarmannréttindi, það eru grundvallarmannréttindi að öll börn njóti aðgangs að góðum og hollum mat, óháð efnahag og aðstæðum foreldra og umsjónarfólks. Ekki síður horfum við til gæða máltíðanna og lýðheilsumarkmiða í þeim efnum, að þetta sé mest eins og hægt er matur sem er eldaður frá grunni á stöðunum sjálfum þar sem því verður við komið. Það er ekki góð þróun að það sé verið að fara með það langar leiðir, tilbúnar máltíðir og meira unnar til upphitunar í skólunum. Þetta ætti að vera keppikefli og líka þar sem því verður við komið, ég tala nú ekki um í öflugum matvælahéruðum með fjölbreytta matvælastarfsemi, að geta boðið upp á fjölbreytt matvæli úr heimabyggð. Í minni heimabyggð í Skagafirði höfum við mjög fjölbreytta matvælaframleiðslu, til að mynda kjöt, fisk, grænmeti o.s.frv., og aldeilis tækifærin þar enda lagði það sveitarfélag talsverða áherslu einmitt á þetta, sem gott er, og við höfðum góða samstöðu um það. Ég sat þar í sveitarstjórn í 20 ár áður en ég mætti hér til vinnu og á þeim tíma, ef ég horfi aðeins til baka, talandi um þessa forgangsröðun, þá vildum við og við viljum jú fjölskylduvæn samfélög og geta búið fólki sem bestar aðstæður í gegnum lífið en ekki síst að geta búið vel að börnunum okkar og forgangsraðað í þeirra þágu og barnafjölskyldna. Og hvernig gerum við það? Það er alls konar aðbúnaður í þeim efnum, bæði sú þjónusta sem er í boði og umbúnaður og slíkt en ekki síður hvernig við nálgumst þetta til að mynda í gjaldtökunni.

Við, í því framboði sem ég tók þátt í, VG og óháð í Skagafirði, stóðum fyrir því og í okkar meirihlutasamvinnu við Framsóknarmenn á þeim tíma, að leikskólagjöld urðu þau lægstu á landinu í okkar stjórnartíð. Síðan hafa þau reyndar farið upp úr rjáfrinu. En þetta er hluti af þessu og líka að skólamáltíðirnar í leikskólanum séu gjaldfrjálsar og sömuleiðis í grunnskólanum. Síðan börðumst við fyrir því þar árum saman að leggja upp með það að fella niður kostnað við skólamáltíðir í áföngum, sem sagt bjóða upp á gjaldfríar skólamáltíðir og því yrði komið á í áföngum og tekjur væru með öðrum hætti og kannski gætt að útgjöldum sem voru ekki forgangsefni hjá sveitarfélaginu að jafnvel sólunda í. Þetta voru áherslur og hafa verið áherslur þar hjá okkar fólki að fara þá leið sem hér er lögð til sem ég tel heilladrjúga. Ég vil leyfa mér, með leyfi forseta, að vitna hér í smáklippu úr bókun við fjárhagsáætlun ársins 2022, sem var síðasti sveitarstjórnarfundur sem ég tók þátt í um þessi efni í því fyrra lífi. Þar segir m.a.:

„Sveitarfélagið má ekki missa fótanna í að efla enn frekar fjölskylduvænt samfélag í Skagafirði og því leggja VG og óháð áherslu á að sveitarfélagið bjóði upp á góða og ódýra þjónustu við börn og barnafólk. Við styðjum því ekki gjaldskrárhækkanir meiri hlutans og Byggðarlistans hvort sem er í leikskólum eða fæðisgjöldum grunn- og leikskóla og að auknum kostnaði sé þannig velt yfir á fjölskyldufólk. Leikskólagjöld í Skagafirði hafa farið frá því undanfarin ár að vera þau lægstu á landinu líkt og þau voru undir forystu VG og óháðra í þáverandi meiri hluta, yfir að vera með þeim hæstu eins og nýleg úttekt ASÍ á leikskólagjöldum greinir frá.“

Þetta var 15. desember 2021. Þetta er eitthvað sem ég talað fyrir lengi og margt fólk sem ég hef unnið með og þess vegna finnst mér mjög ljúft að vera meðflutningsmaður á þessari tillögu hjá hv. þm. Steinunni Þóru. Við þurfum að fylgja þessu eftir og þetta er áfram stefna þar. Núna óttast ég það sem er að gerast, við erum að fá fréttir af því í tengslum við fjárhagsáætlanagerð sveitarfélaganna að þau séu mörg einmitt að hækka þessi gjöld. Það er verið að hækka verulega leikskólagjöld eða fara í einhverja leikfimi með því að bjóða upp á einhverja viðunandi gjaldskrá fyrir jafnvel sex stundir en setja svo okurtaxta á þær stundir sem fólk þarf til að geta sinnt vinnu sinni, það sé verið að hrekja jafnvel annað foreldrið heim úr starfi sem gjarnan því miður endar oft með því að vera konan. Það er ekki góð þróun heldur eins og við heyrum frá Kópavogi, Akureyri, til að mynda, sem voru að stilla fólki upp með þessum hætti.

Þessi gjöld á barnafólk og skólamáltíðirnar — þetta allt helst í hendur. Núna hafa verkalýðsleiðtogar talað sérstaklega um að ríkið þurfi að horfa til alls kyns aðgerða til að liðka fyrir samningum núna í janúar, varðandi gjaldskrárhækkanir sem að ríkinu standa og stofnunum þess og fyrirtækjum. En svo eru það ekki síður sveitarfélögin því að stór hluti af útgjöldum þessa fólks sem er síðan að fara að semja um laun sín og kjör fer einmitt til þess að greiða fyrir þjónustu og annað sem það þarf að sækja hjá sínum sveitarfélögum. Við erum hér að ræða um að fara að fella niður þessi gjöld vegna skólamáltíða, hversu hratt við gerum það er svo úrvinnsluatriði, en því miður er staðan sú að það eru mörg sveitarfélög sem eru bara að fara í algerlega öfuga átt og eru að fara að ráðast í stórfelldar hækkanir á þessum gjöldum núna, gersamlega í andlitið á því fólki sem þarf að komast af og er að fara að semja um kaup sín og kjör í upphafi næsta árs. Það er nöturleg staða. Þess vegna er mjög mikilvægt að fá þetta mál hér fram og með það sé unnið til að undirstrika mikilvægi þess að hér séu allir með og horfi til þess að við þurfum öll að sameinast um að taka þátt í að skapa sem bestar aðstæður þannig að við getum náð hagfelldum samningum og með ráðstöfunum sem koma fólki sem best sem á þarf að halda og hér sé undirstaða fjölskylduvæns samfélags í forgrunni og samfélag jöfnuðar. Ég styð eindregið þessa tillögu og vænti þess að hún fái greiða og góða meðferð nefndar og þings.

###

Virðulegi forseti. Við höfum lært að lifa með náttúruöflunum og bregðast við þegar við mætum slæmum veðrum eða náttúruhamförum, standa saman og gera það sem er í okkar valdi til að vernda líf fólks og heilsu, búa þannig um hnútana að fólk viti, hvar sem það býr á landinu eða ferðast um það, sjófarendur, að við höfum öryggisnet til að bregðast við óvæntum aðstæðum, veikindum eða slysum. Þar koma margir að til að tryggja grunninnviði búsetuöryggis. Hér gegnir Landhelgisgæslan algeru lykil- og grundvallarhlutverki. Landhelgisgæslan sinnir ekki einungis öryggisgæslu á hafinu í kringum Ísland og öryggisviðbragði og eftirliti á sjó og landi fyrir okkur sem hér búum, heldur ber einnig að uppfylla alþjóðlegar skyldur og skuldbindingar Íslands varðandi öryggisgæslu og björgun á hafi úti í samræmi við alþjóðlegar skuldbindingar landsins, samninga við önnur ríki og ákvæði íslenskra laga.

2Við erum eyþjóð með leitar- og björgunarsvæði sem telur 1,9 milljónir km. Til þess að Landhelgisgæslan geti uppfyllt skyldur sínar samkvæmt lögum um Landhelgisgæsluna og alþjóðlegar skuldbindingar verður hún að hafa tiltæka sérútbúna flugvél sem við eigum í TF-SIF. TF-SIF gegnir margþættu ómissandi öryggishlutverki fyrir Ísland, lykilhlutverki vegna sjúkraflugs, björgunarstarfs og eftirlits á hafsvæðinu í kringum landið. Það varðar þjóðaröryggi okkar á breiðum grunni að til staðar séu flugvélar eins og TF-SIF og þeim, ásamt tækjum, sé vel við haldið. Vel útbúin varðskip og öflugar sjúkraþyrlur skipta einnig sköpum. Því er mikilvægt að sjúkraþyrla, búnaður og áhafnir séu staðsettar á Norðurlandi. Helsta vaxtarsvæði landsins fjarri höfuðborgarsvæðinu er einmitt í Skagafirði og Eyjafirði. Ég tek því heils hugar undir tillögu hv. þm. Njáls Trausta Friðbertssonar um að Landhelgisgæslan komi upp fastri starfsstöð fyrir eina af þyrlum sínum á Akureyri og er meðflutningsmaður að henni ásamt fleiri þingmönnum. Svo að Landhelgisgæslan geti gegnt hlutverki sínu er kristaltært að fjárhagslegur grundvöllur starfseminnar verður að vera bæði traustur og tryggður.

###

Virðulegi forseti. Í fyrirliggjandi tillögu til þingsályktunar um stefnu um alþjóðlega þróunarsamvinnu Íslands fyrir árin 2024–2028, sem hafi framtíðarsýn til ársins 2030, kemur fram að hún byggist á heimsmarkmiðum Sameinuðu þjóðanna um sjálfbæra þróun, sömuleiðis Parísarsamkomulaginu um aðgerðir til að takast á við og bregðast við loftslagsbreytingum og öðrum alþjóðlegum sáttmálum sem Ísland hefur gerst aðili að, samþykkt eða fullgilt, auk alþjóðlegra skuldbindinga um fjármögnun þróunar.

Þá er undirstrikað að Ísland leggi mannréttindi til grundvallar stefnu sinni, setji jafnrétti kynjanna og réttindi barna í öndvegi og styðji við berskjaldaða hópa, þar á meðal hinsegin fólk og fatlað fólk. Þróunarsamvinna Íslands endurspegli þannig þau gildi sem íslenskt samfélag hefur í heiðri; virðingu fyrir lýðræði, mannréttindum, fjölbreytileika, umburðarlyndi, réttlæti og samstöðu. Ísland hefur sýnt gott fordæmi í sinni þróunarsamvinnu og hvernig við beitum okkur milliliðalaust til þeirra sem aðstoðinni er beint að í vel skilgreindum verkefnum með skýr markmið. Það gerum við og eigum að gera með uppbyggilegum hætti og af virðingu fyrir samfélagi og menningu þeirra þjóða sem við vinnum með en um leið með mjög mikið vægi kynjajafnréttis og bættrar stöðu berskjaldaðra hópa að leiðarljósi. Í því sambandi vil ég sérstaklega, sem og þingflokkur Vinstrihreyfingarinnar – græns framboðs, minna á mikilvægi þess að skoða sérstaklega stöðu hinsegin fólks og fatlaðs fólks í þróunarsamvinnuverkefnum. Eins vil ég undirstrika mikilvægi þess að framlög til loftslagsverkefna teljist inni í loftslagsbókhaldi Íslands. Íbúar margra landa búa við afar slæmar aðstæður og álag vegna sjúkdóma, veikra innviða, átaka og skorts á fullnægjandi matvælaöryggi og fæðuöryggi. Á þetta ekki síst við um mörg ríki Afríku, ríki sem eru háð þróunaraðstoð og þurfa sárlega á óskertri og meiri aðstoð að halda.

Að þessu þurfum við Íslendingar sérstaklega að hyggja í yfirferð okkar á aðstoð og á hverju sé mest þörf, hvar við getum orðið sem mest að liði. Margar þjóðir búa við hörmungar, matvælaskort og enn meiri þrengingar yfirvofandi. Þá leggst víða þungt á fólk enn meiri dýrtíð vegna stríðsátaka og innrásar í Úkraínu. Enn sér ekki fyrir endann á áhrifum átaka sem hafa verið að brjótast út á fleiri svæðum og þeim hryllingi sem því fylgir. Mörg þróunarlönd eru háð matvælasendingum og kaupum frá nú stríðshrjáðum svæðum. Þá er viðbúið að mörg vestræn ríki, þar með talið þau sem hafa veitt hvað mest í þróunaraðstoð, veiti aukna fjármuni í annað, ekki öllu vel varið tengt þeirri vargöld og yfirgangi sem við horfum því miður upp á nú. Það er mikilvægt að það gerist ekki á kostnað þróunaraðstoðar á tímum þegar fólkið sem byggir þessi lönd og þarf svo sárlega á aðstoð að halda upplifir viðkvæmari tíma fyrir afkomu sína og framtíð en verið hefur lengi. Þá höfum við gefið í, og eigum að gera enn frekar, að veita mannúðaraðstoð til fólks sem þarf sannarlega mest á henni að halda.

Í fyrirliggjandi tillögu sem beinist sérstaklega að þróunarsamvinnu í þeim ríkjum sem við höfum einbeitt okkur hvað mest að er unnið með okkar sérþekkingu, styrkleika og hvernig við getum orðið sem best að liði. Það er mikilvægt að við skerpum á stefnu okkar og verkefnum og því verði fylgt eftir með afgerandi hætti, bæði með fjárframlögum en einnig eftirfylgni með því að aðstoðin skili sér þangað sem henni er ætlað.

###

Virðulegi forseti. Hér ræðum við breytingar á Jöfnunarsjóði sveitarfélaga. Í árafjöld höfum við átt slíka umræðu, enda hefur samfélagið verið að breytast með ýmsum hætti á undanförnum árum og það hefur vissulega kallað á nýjar lausnir og nýjar nálganir af okkar hálfu. Að því leyti er kærkomið að fram skuli vera komið mál sem hefur það að markmiði að uppfæra regluverk og umgjörð sjóðsins til að hann geti sem best sinnt hlutverki sínu á nýjum tímum. Það hefur verið að þróast í gegnum árin hverjar helstu áskoranirnar eru sem við erum að fást við og á 20 ára ferli mínum í sveitarstjórnarmálum fylgdist maður vel með og kynntist því. Sat ég sjálfur átta ár í ráðgjafarnefndinni. Það var góður tími til að átta sig enn betur á málunum, ekki síst hvað skiptir máli fyrir sveitarfélög víðs vegar um landið og líka sérstöðu þeirra og hvernig við getum sem best staðið með þeim. Það er nefnilega grundvallartilgangur jöfnunarsjóðsins, sem við megum aldrei hvika frá, að jafna aðstöðu sveitarfélaga til að veita íbúum sínum þjónustu og standa á bak við þá, ég tala nú ekki um lögbundin verkefni. Sveitarfélögin eru mismunandi hvað varðar tekjumöguleika. Þau eru mismunandi varðandi útgjöld, dreifbýli, stærðarhagkvæmni og slíkt, og við verðum ávallt að hafa það í huga. Hvaða sveitarfélagi sem á í hlut þarf að sýna virðingu. Jafnvel þó að þeir sem reka sveitarfélög vilji auðvitað reka þau sem best þá verður það að vera gert af gagnkvæmri virðingu fyrir öðrum. Hér var komið inn á eitt mál sem er dæmi um hið gagnstæða: málaferli Reykjavíkurborgar. Það er eiginlega til skammar á sveitarstjórnarstiginu fyrir höfuðborgina að haga sér með þeim hætti. Öll skiljum við þær áskoranir sem hér eru en svona eigum við ekki að sjá. Sveitarfélögin eiga að standa hvert með öðru og ég tala nú ekki um með þeim sem mest þurfa á því að halda. Það er nefnilega hlutverk jöfnunarsjóðs að stuðla að byggðajafnrétti í landinu með þeim ráðum sem við getum beitt með sanngjörnum hætti. Það eru ekki öll sveitarfélög sem njóta þeirra forréttinda að þurfa ekki að nýta tekjustofna sína, til að mynda til að geta staðið undir lögbundinni þjónustu og einfaldlega veitt íbúum þá lágmarksþjónustu sem þeir eiga rétt á og þurfa á að halda.

Þarna þurfum við að horfa bæði til smærri og stærri sveitarfélaga, þó að vissulega hafi verið töluvert mikið um sameiningar sveitarfélaga að undanförnu. Sumt hefur legið mjög beint við og hefur strax komið fram í hagfelldari einingum og sterkari sveitarfélögum. Í öðrum tilvikum er þetta ekki alveg eins einfalt, m.a. af landfræðilegum ástæðum, og ekki er þar með sagt að það verði til peningar eða beinn ávinningur við slíkar sameiningar per se. En við horfum til þess að styrkja samfélögin og þá þarf líka að horfa til þess að alltaf sé verið að tala saman, til að mynda í innviðaráðuneytinu. Það er verið að fást við byggðamál á einum stað, samgöngumál á öðrum stað og síðan sveitarstjórnarmál. Þessar einingar þurfa virkilega að vinna saman og flétta saman sínar áherslur til þess að við náum sem sterkastri niðurstöðu fyrir alla landsmenn. Það er alveg skiljanlegt að mörg smærri sveitarfélög hafi áhyggjur og við viljum ekki beinlínis vera að neyða fólk til sameininga eða eitthvað slíkt. Bestu og vel heppnuðustu sameiningarnar hafa náttúrlega verið þegar íbúarnir sjálfir hafa tekið þessar ákvarðanir. Hvort sem maður er alltaf sammála þeim sem vilja bíða með slíkt þá á að sýna fólki þá virðingu að það geti fengið fljúgandi start inn í nýtt samfélag. Við erum að sjá margar spennandi sameiningar núna taka fyrstu skrefin í nýjum sveitarfélögum. Það lítur svo sem ágætlega út og verið er að ræða fleira í þeim efnum.

Eitt af stærstu og mikilvægustu verkefnum sveitarfélaga er að halda uppi skólastarfi, að veita börnum góða menntun. Þau þurfa að geta tryggt góða menntun og þróun náms. Þau þurfa að fá til sín góða og menntaða kennara með réttindi til að sinna því. Við viljum alls ekki að það gerist að vegna stöðu sveitarfélaga förum við að sjá tvær þjóðir í landinu, þar sem börn í sumum sveitarfélögum sem eru fjárhagslega hjálparvana til að veita fullnægjandi þjónustu fá hana ekki vegna stöðu sveitarfélaganna. Það viljum við ekki að gerist. Það verður ávallt að vera grundvallarforsenda í verkefnum jöfnunarsjóðsins að tryggja jafnrétti til náms þannig að við getum veitt börnum sem jafnasta og besta fræðslu og stuðning hvers konar, óháð búsetu. Það verður ávallt að vera í forgrunni. Síðan eru einingarnar auðvitað mjög misstórar og þar af leiðandi er hagkvæmara að reka sumar. Sveitarfélög þurfa mörg — víðlend og fjölkjarna sveitarfélög í dreifbýli — að meta það hverju sinni hvernig tryggja megi sem besta menntun fyrir börnin og félagslega virkni þeirra með öðrum krökkum og slíkt, og hvernig hægt er að ná sem bestum árangri í sveitarfélaginu og fólkið í þeim efnum.

Það hefur margt verið að breytast á undanförnum árum er varðar verkefni sveitarfélaganna. Það er vissulega krefjandi nú að geta veitt tvítyngdum börnum góða menntun, eins og hefur verið nefnt. Það kostar enn þá betra utanumhald og líka auðvitað fagfólk til að fylgja því eftir og sinna því. Á það hefur sérstaklega verið bent hér og lagt til að horft verði sérstaklega til stöðu Reykjavíkurborgar hvað þetta varðar. En ég vil líka minna á að þetta á við um mörg önnur sveitarfélög á landinu þar sem eru íbúar af erlendum uppruna og börn tala fleiri en eitt tungumál. Við þurfum líka að geta haldið vel utan um þau og það er ekki síður krefjandi í smærri sveitarfélögum þar sem ekki er auðvelt að vera með fagfólk á breiðu sviði til að fylgja því eftir. Þetta á því sannarlega við fleiri sveitarfélög. Það var ágætlega bent á það áðan í andsvari að sveitarfélög víðs vegar um landið gegna ákveðnu kjölfestuhlutverki þegar kemur að félagsþjónustu og ýmiss konar stoðþjónustu fyrir nágrannasveitarfélög. Ég get nefnt Skagafjörð, Ísafjarðarbæ, Akranes, Borgarbyggð o.s.frv., til viðbótar þeim sem áður hafa verið nefnd.

Síðan er annað verkefni sem jöfnunarsjóður verður ávallt að geta sinnt og verður ávallt að vera með borð fyrir báru til að sinna. Auðvitað höfum við séð áföll verða á landsvísu þar sem öll sveitarfélögin fá ágjöf samtímis sem gerir þeim erfiðara fyrir að sinna sínum verkefnum, en stundum verða líka alvarlegir brestir á einstökum landsvæðum og í einstökum sveitarfélögum. Stærri vinnustaðir sem hafa skipt miklu máli leggjast jafnvel skyndilega af. Núna nýverið sjáum við Strandabyggð sem dæmi. Þá þurfum við að geta veitt þessum sveitarfélögum sérstaka aðstoð, jafnvel þótt hún sé tímabundin, til að komast aftur á legg með öllum ráðum svo ekki þurfi að draga saman og skerða svo þjónustu að ekki verði eins byggilegt í sveitarfélaginu. Það viljum við ekki. Við þurfum að gera hið gagnstæða; að standa enn þá betur með þeim. Þessu þurfum við að gæta sérstaklega að og ef þetta fær framgang þarf að passa það.

Hér hefur verið nefnt að það verði sérstaklega horft til þess að geta veitt ákveðinn byggðastuðning, það verði passað upp á þessi sveitarfélög sem eru viðkvæm og hafa mikið treyst á aðkomu jöfnunarsjóðsins. Hjá sumum er ekkert sjálfgefið að sameiningar skili fjárhagslegum ávinningi. Við getum nefnt Reykhólahrepp sem dæmi og fleiri slík sveitarfélög, t.d. sveitarfélög í Strandasýslu. Auðvitað gæti þetta annars staðar tengst jafnvel samgöngubótum. Ég hugsa að það væri önnur staða uppi, til að mynda með Súðavík og Ísafjarðarbæ, ef komin væru göng til Súðavíkur. Foreldrar lifðu þá ekki í ótta um að skólanum yrði lokað og keyra þyrfti með börnin niður þessa hræðilegu hlíð daglega yfir veturinn, svo ég nefni nú tengingu við samgöngurnar.

En það er vel að horft sé til þess að geta veitt sérstakan byggðastuðning og að komið sé til móts við sveitarfélög sem hafa virkilega þurft á sjóðnum að halda og framlögum hans, og að þeim verði ekki stillt þannig upp að þurfa að fara í einhverjar misspennandi sameiningar til að það geti gengið eftir, heldur verði einfaldlega haldið utan um þessi sveitarfélög og þau geti treyst því að svo verði. Þegar við erum komin í slíkt skiptir líka miklu máli að eins mikið gagnsæi verði til staðar og mögulegt er. Þegar kemur að því að veita stuðning í einstökum sveitarfélögum verður að vera algjörlega skýrt á hvaða forsendum og eftir hvaða leikreglum það er gert þannig að það þoli alla rýni, því að annars vitum við að það verður opið fyrir þessari gagnrýni: Hvers vegna þarna en ekki hér?

Það er ýmislegt þarna sem er til bóta. Vissulega er verið að færa okkur inn í nútímann og það er vel. Hins vegar er ýmislegt sem þarf að gæta að í leiðinni. Ég treysti því að við munum hafa tækifæri til að fara ofan í það í meðferð nefndarinnar, þannig að málið fái vandaða yfirferð þar sem horft er til hagsmuna og sjónarmiða smærri sem stærri sveitarfélaga óháð staðsetningu þeirra á landinu. Eins og ég segi þá þurfum við að tryggja sem jafnasta stöðu sveitarfélaga og gleyma aldrei hver raunverulegur tilgangur jöfnunarsjóðsins er: Að jafna aðstöðu sveitarfélaga til þess að geta sinnt sínum verkefnum og haldið uppi blómlegu samfélagi.

###

Virðulegi forseti. Utanríkismálanefnd öll krefst þess í sameiginlegri tillögu að komið verði á vopnahléi á Gaza. Það er afar mikilvægt að rödd Íslands sé sameinuð og skýr á tímum sem þessum. Það er þýðingarmikið að fulltrúar allra flokka á Alþingi í utanríkismálanefnd hafi sameinast um tillögu fyrir Alþingi fyrir hönd íslensku þjóðarinnar sem kveður á um tafarlaust vopnahlé fyrir botni Miðjarðarhafs og þar sem allt ofbeldi er fordæmt.

Í tillögu utanríkismálanefndar segir að án tafar skuli komið á vopnahléi af mannúðarástæðum á Gaza-svæðinu svo tryggja megi öryggi almennra borgara, jafnt palestínskra sem ísraelskra. Alþingi fordæmir enn fremur öll ofbeldisverk sem beinast gegn almennum borgurum í Palestínu og Ísrael. Alþingi krefst þess í tillögunni að alþjóðalögum sé fylgt í einu og öllu, í þágu mannúðar, öryggis almennra borgara og verndar borgaralegra innviða.

Hér sendir Ísland skýr skilaboð, einnig með því að fordæma hryðjuverkaárás Hamas-liða á almenna borgara í Ísrael sem hófst 7. október 2023. Við köllum eftir því að saklausum gíslum verði sleppt úr haldi nú þegar. Alþingi fordæmir sömuleiðis allar aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum, þar með talið óheyrilega þjáningu, manntjón, mannfall almennra borgara og eyðileggingu borgaralegra innviða. Tryggja verður aðgengi hjálpar- og mannúðarsamtaka og koma neyðarvistum og læknisaðstoð til almennings tafarlaust.

Við teljum brýnt að öll brot stríðandi aðila á alþjóðalögum verði rannsökuð til hlítar og leggjum til að ríkisstjórninni verði falið að beita sér fyrir viðbótarframlagi til mannúðaraðstoðar og rannsóknar á brotum á alþjóðalögum til að fylgja eftir þeim áherslum sem fram koma í tillögu utanríkismálanefndar. Blæbrigði geta verið á framsögum okkar hér í dag en stefna Alþingis er skýr og mun nú liggja fyrir skriflega í þingskjali sem allir flokkar tóku undir og gerðu að sínu; okkar skýru skilaboð.

Við bregðumst nú við hræðilegu ofbeldi og drápum á saklausum börnum og almenningi, hundruðum og þúsundum saman á óþekktum skala á svæðinu samanborið við síðustu tugi ára. Aðstæður hafa hins vegar lengi verið óbærilegar. Meira en helmingur Palestínumanna reiðir sig á matargjafir frá Sameinuðu þjóðunum og hefur gert lengi og flestir íbúar Gaza-strandarinnar búa í flóttamannabúðum. Helmingur íbúa svæðisins eru börn og meira en helmingur er atvinnulaus. Það er hræðileg staða og óboðlegt að alþjóðasamfélagið láti það ekki einungis viðgangast árum saman og áratugum saman heldur hafi staðið aðgerðalítið hjá meðan sú öfgahægri stjórn sem ráðið hefur ríkjum í Ísrael undanfarin ár hefur gengið út fyrir áður þekkt mörk í kúgun sinni, yfirgangi og þeirri þjáningu sem börn og almenningur hefur mátt líða af þeirra völdum. Þetta ólýsanlega harðræði hefur kynt undir öfgaöfl en um leið dregið máttinn úr þeirri hreyfingu Palestínumanna sem sótt hafa rétt sinn með friðsamlegri hætti og treyst þar einnig á aðkomu alþjóðasamfélagsins. Þar er ábyrgð ekki síst stærri þjóða sem hafa tekið sér stærst pláss á alþjóðavettvangi í krafti hernaðarstyrks, sem viðskiptaveldi, lönd sem vilja kalla sig stórveldi eða alla vega einhverja spaða á alþjóðavettvangi, mikil og afdrifarík. Í skjóli þessa afskiptaleysis, áframhaldandi hernaðar og fjárhagsstuðnings án þess að stjórnvöld í Ísrael hafi verið látin sæta ábyrgð, tekin því taki að þau komist ekki lengur upp með landtöku, kúgun og niðurlægingu þjóðar Palestínumanna, hafa þau keyrt palestínsku þjóðina ofan í svörðinn með ofbeldi í krafti yfirburðastöðu sinnar og stóran hluta hennar til áframhaldandi örbirgðar og þjáninga.

Brot á alþjóðalögum eiga að hafa afleiðingar, hvort sem er fyrir botni Miðjarðarhafs eða annars staðar í heiminum þar sem ófriðarbálin geisa og óvandaðir valdhafar fara með ofbeldi, yfirgangi og landvinningum í krafti hernaðarmáttar gagnvart öðrum þjóðum, steypa þjóðum sínum í stríð og dráp á saklausu fólki. Slíkt á að hafa afleiðingar af hálfu samfélags þjóðanna, slíkt á að hafa afleiðingar gagnvart siðlausum stjórnarháttum ríkjandi valdhafa í Ísrael.

Undanfarna sjö áratugi hafa verið háð stríð, gerðar uppreisnir og komið augnablik þar sem virtist vonarglæta og möguleiki á friði. Jafnharðan hafa slíkar vonir brotnað á skerjum raunveruleikans þegar öfgaöflin skerast í leikinn, öfgaöfl sem næra hvert annað og standa í vegi fyrir réttlátum friði.

Palestínumenn eru ein þjóð, hvar sem þeir eru niðurkomnir, hvert sem þeir hafa verið hraktir og landi þeirra skipt upp, hvernig sem líður stjórnmálalegri samstöðu þeirra hverju sinni, hvernig sem að þeim hefur verið sótt með landtöku, hernaði eða kúgun. Eins og aðrar þjóðir hafa Palestínumenn sjálfsákvörðunarrétt, rétt til að vernda fólk sitt og eigur, til að snúa aftur til landsins og heimila. Réttur palestínskra flóttamanna er sömuleiðis lögmætur samkvæmt alþjóðalögum, grundvallarréttindi sem aldrei skal hvika frá.

Hryðjuverkaárás Hamas á saklaus börn og almenning í Ísrael var hræðileg. Það fjöldadráp á börnum og almenningi á Gaza sem nú fer fram er sömuleiðis gersamlega yfirgengilegt og þann hrylling verður að stöðva sem og áframhaldandi dráp á báða bóga. Tafarlaust verður að binda enda á árásirnar og ofbeldið. Við verðum að hvetja til þess með öllum ráðum að unnið verði áfram að því að koma á friði, réttlæti og stöðugleika til framtíðar, með tveggja ríkja lausn, með sambandsríki þjóða sem lifa saman í friði og vinsemd, hvora leiðina sem við teljum að við getum náð árangri með. Einungis þannig getum við tryggt að Palestínumenn og Ísraelsmenn geti búið við frið til framtíðar.

###

Virðulegi forseti. Ég vil þakka hæstv. ráðherra fyrir svörin. Ísland hefur sýnt gott fordæmi í sinni þróunarsamvinnu og hvernig við beitum okkur milliliðalaust til þeirra sem aðstoðinni er beint að í vel skilgreindum verkefnum með skýr markmið. Það gerum við og eigum að gera með uppbyggilegum hætti og af virðingu fyrir samfélagi og menningu þeirra þjóða sem við vinnum með en um leið með mikilvægi kynjajafnréttis að leiðarljósi. Hvernig sér hæstv. utanríkisráðherra fyrir sér að hægt sé að skerpa enn frekar á þeim markmiðum í forgangsröðun verkefna í þróunarsamvinnu og hvernig getum við á kvikan hátt fylgt þeim eftir með sem farsælustum hætti?

###

Virðulegi forseti. Það er staðreynd að jafnrétti er veigamikil undirstaða framfara. Það hefur árangur af baráttu fyrir kynjajafnrétti á Íslandi á undanförnum áratugum fært okkur heim sanninn um. Enn eigum við þó ærin verkefni fyrir höndum við að tryggja fullt jafnrétti. Enn er brýnt að berjast gegn kynbundnu misrétti, ekki síst ofbeldi. Á þessum degi er við hæfi að undirstrika mikilvægi þess að jafnrétti verði ávallt, eins og það hefur verið á undanförnum árum, meginstoð íslenskrar þróunarsamvinnu og að við herðum þar enn frekar róðurinn í stefnumörkun og öllum verkefnum.

Ég vil spyrja hæstv. utanríkisráðherra hvernig honum finnist hafa til tekist undanfarin ár og hvernig hann sér fyrir sér að við getum byggt enn betur undir kynjajafnrétti sem aflvaka félagslegs réttlætis, framfara og velsældar í þeim löndum þar sem við sinnum þróunarsamvinnu.

###

Virðulegi forseti. Ég mæli hér í dag fyrir þingsályktunartillögu um Alexandersflugvöll sem varaflugvöll fyrir Keflavíkur-, Reykjavíkur-, Akureyrar- og Egilsstaðaflugvelli. Með mér á málinu er sem áður hv. þm. Miðflokksins, Bergþór Ólafsson. Málið kom fyrst fram á 144. löggjafarþingi, þá í flutningi Ásmundar Einars Daðasonar og hafði síðustu árin verið flutt af Sigurði Páli Jónssyni. Eins og orð mín gefa til kynna mæli ég ekki fyrir málinu í fyrsta sinn en ég hef lengi verið þeirrar skoðunar að Alexandersflugvöllur sé hinn ákjósanlegasti kostur þegar litið er til varaflugvalla. Það er skemmst frá því að segja að ég lagði fram fyrirspurnir um málefnið sem varaþingmaður á síðasta kjörtímabili. Tillagan var áður lögð fram á 144., 150., 151. og 152. löggjafarþingi (720. mál). Tillögunni var breytt og hún lögð fram á 153. löggjafarþingi (159. mál) og gekk hún til umhverfis- og samgöngunefndar.

Í umsögn byggðarráðs Skagafjarðar var undirstrikuð heppileg landfræðileg lega Alexandersflugvallar með tilliti til veðurfars og góðra lendingarskilyrða. Þá áréttaði byggðarráð Skagafjarðar að unnið hefði verið að endurbótum á vellinum af hálfu sveitarfélagsins. Þá myndu umbætur á vallarbúnaði enn frekar fækka dögum sem ekki væri mögulegt að lenda á vellinum sem eru nú þegar fátíðir. Sú umsögn var í takt við fyrri umsagnir sem borist hafa vegna tillögunnar og skyldra tillagna.

Nú í þessari atrennu er málið lagt fram án efnislegra breytinga. Tillagan sjálf gengur út á að fela innviðaráðherra að gera ítarlega athugun á kostum þess að gera Alexandersflugvöll á Sauðárkróki að varaflugvelli fyrir Keflavíkurflugvöll, Reykjavíkurflugvöll, Akureyrarflugvöll og Egilsstaðaflugvöll og kynna hana með vorinu. Í greinargerðinni eru tilteknar helstu ástæður þess að flugvöllurinn þykir heppilegur valkostur sem varaflugvöllur. Meðal þeirra ástæðna er einstaklega góð landfræðileg lega Alexandersflugvallar með tilliti til jarðhræringa og/eða eldgosa sem hamlað geta flugsamgöngum. Ég tel mikla þörf á varaflugvelli þar sem aðstaða til lendingar og flugtaks eru sem bestar, ekki mjög fjarri Keflavíkurflugvelli og einnig flugvellinum á Akureyri og ljóst að aðrir flugvellir uppfylla þau skilyrði ekki eins vel.

Alexandersflugvöllur á Sauðárkróki er aðeins 120 km frá Akureyri. Milli Sauðárkróks og Reykjavíkur eru um 295 km. Í gögnum frá Vegagerðinni frá árinu 2019 kemur fram að þjóðvegurinn frá Sauðárkróki til Reykjavíkur hafi aðeins verið lokaður í 0,7 daga á ári frá árinu 2011 á meðan þjóðvegurinn frá Egilsstöðum að höfuðborgarsvæðinu lokast í 2,5 daga á ári ef keyrð er suðurleiðin og næstum tíu daga á ári ef styttri leiðin um Norðurland er farin. Aðflug í Skagafirði er gott enda er fjörðurinn víður og lítið um hindranir. Völlurinn vísar í norður og suður sem eru einnig ríkjandi vindáttir í Skagafirði. Þá er staðsetning vallarins hagstæð með tilliti til snjóa og álags á flugbrautum.

Heilt yfir er mikilvægt að við tryggjum öryggi samgangna, hvort sem er á jörðu, sjó eða í lofti. Þessi tillaga er liður í því að fjölga valkostum á þeirri vegferð. Að því sögðu vænti ég þess að tillagan fái góða og gegna vinnu í háttvirtri umhverfis- og samgöngunefnd.

###

Virðulegi forseti. Enn sjáum við ekki fyrir umfang þess skaða og afleiðingarnar fyrir íslenska laxastofna sem sá mikli fjöldi frjórra norskra eldislaxa, sem ganga nú í íslenskar ár til hrygningar, mun valda eftir að hálft fjórða þúsund laxa yfirgaf eldiskvíar Arctic Sea Farm við Patreksfjörð og stór hluti þeirra frjór. Slíkt umhverfisslys vekur upp margar áleitnar spurningar um umbúnað og eftirlit með svo stórfelldu sjókvíaeldi á norskum eldislaxi, ekki síst hve stór hluti þeirra reyndist frjór, sem er ekki samkvæmt viðmiðunum, og hvort svo umfangsmikið eldi í opnum sjókvíum geti farið fram með sjálfbærum hætti gagnvart íslenskri náttúru, hvort trappa þurfi niður sjókvíaeldið ef ekki verður með öðrum hætti hægt að tryggja verndun íslenskra laxastofna fyrir skaðlegri erfðablöndun við norska eldisstofninn.

Ljóst er að auka verður fjárhagslegan og faglegan styrk eftirlitsstofnana til að sinna rannsóknum, eftirliti og eftirfylgni, enn fremur að bæta eftirlit og draga þau stórfyrirtæki sem að baki standa til enn frekari ábyrgðar gagnvart eigin starfsemi, eftirliti og samfélagslegri ábyrgð gagnvart þeim samfélögum sem þau starfa í og þeirri stöðu sem þau kunna að verða sett í vegna aðgerða sem þarf að grípa til gagnvart fyrirtækjunum. Herða þarf viðurlög við brotum og alvarleg brot varði leyfismissi. Styrkja þarf regluverk er tekur til ábyrgðar eldisfyrirtækjanna sjálfra með skýrum og skilvirkum viðurlögum sem feli í sér nægjanlega hvatningu til að fyrirtækin sýni umhverfisáhrifum starfsemi sinnar enn frekari virðingu. Fyrirtæki geta keypt sér tryggingar fyrir þeim skaða sem þau sjálf verða fyrir vegna umhverfisslysa. Það ætti sömuleiðis að skylda þau til að afla slíkra trygginga til að bæta þann skaða sem þau kunna að valda og kostnað við að koma við mögulegum mótvægisaðgerðum til að draga úr óafturkræfum skaða sem þau valda á  erfðaeiginleikum íslenskra laxastofna og náttúru. Að setja slíkt í reglur um starfsemi eldisfyrirtækjanna er grundvallaratriði fyrir íslenskan umhverfisrétt, að náttúran hafi eigin sjálfstæða rétt til tilvistar og til að þróast áfram á eigin forsendum.

Einhver okkar sem hér tala hafa lært og haft fiskifræði og erfðafræðirannsóknir að starfi til skamms tíma en það á ekki við okkur öll. Það þarf frekari aðgerðir strax, annars gæti íslenski laxastofninn heyrt sögunni til.

###

Virðulegi forseti. Já, það hefur margt verið nefnt í gegnum tíðina og rætt og lagt fram. En í þessu tilviki var einfaldlega allur þingheimur, allir sem hér áttu sæti, fulltrúar allra framboða  sammála um þetta. Svo er kosið og svo er aftur kosið og alltaf eru menn sammála um þetta en ekkert gerist. Þannig á það nú aldeilis ekki að vera. Það er ekki hægt að fela sig á bak við það að stundum eru menn í ríkisstjórn og stundum ekki. Þetta er eitthvað sem við eigum bara vinna saman að og klára sem hér einn hópur 63 einstaklinga, að vinna landinu hag.

###

Virðulegi forseti. Hv. þingmaður. Ég tek bara heils hugar undir þau orð. Í þessu tilviki með Árneshreppinn var þingheimur allur ítrekað búinn að sameinast um það mál og var með sameiginlegan skilning um að þarna skyldi gengið til verka, en það hefur ekki gengið eftir. Það er mjög dapurt, ég tek undir það, og við þurfum að klára það mál og standa með þessu byggðarlagi sem hefur sannarlega mátt þola ýmislegt og hefur verið lofað ýmislegt í gegnum árin. Nú verðum við bara að gjöra svo vel. Það er tilgangurinn með þessum tillöguflutningi að taka upp og vekja athygli á því að við höfum staðið hér saman um þetta, ja, meira að segja kynslóðir þingmanna hér í þingsal. Við skulum gera betur.

###

Virðulegi forseti. Ég mæli hér fyrir þingsályktunartillögu um lagningu heilsársvegar norður í Árneshrepp. Flutningsmenn eru auk þess sem hér stendur Steinunn Þóra Árnadóttir, Teitur Björn Einarsson, Eyjólfur Ármannsson og Bergþór Ólason. Með þessari tillögu er fylgt eftir ályktunum Alþingis um aðgerðir til að standa vörð um byggð í Árneshreppi á Ströndum. Tillagan er endurflutt og var fyrst lögð fram á 140. og 141. löggjafarþingi. Greinargerð með tillögunni hefur verið uppfærð með tilliti til byggða- og atvinnuþróunar síðustu 11 ára, breytingar á samgönguáætlun og mikilvægra byggðaverkefna svo sem Brothættra byggða sem hafa haft jákvæð áhrif í Árneshreppi frá árinu 2014.

Jón Bjarnason var fyrsti flutningsmaður tillögunnar áður. Hann hafði um langt skeið beitt sér fyrir uppbyggingu og eflingu Árneshrepps. Í flutningsræðu með tillögunni á 141. löggjafarþingi lagði hann höfuðáherslu á að vegurinn fengist viðurkenndur á vegáætlun sem heilsársvegur og kæmi til framkvæmda í sýnilegri náinni framtíð og undirstrikaði að íbúar í Árneshreppi á Ströndum verðskuldi að Alþingi standi við þau fyrirheit sem hafa ítrekað verið gefin um að standa við bakið á byggðarlaginu. Þau áform sem vísað er til eru rakin í greinargerð tillögunnar en ég mun stikla á stóru hvað þau varðar.

Árið 2003 samþykkti Alþingi samhljóða svohljóðandi þingsályktun um aðgerðir til verndunar búsetu og menningarlandslags í Árneshreppi en fyrsti flutningsmaður þeirrar tillögu var Einar K. Guðfinnsson. Í nefndaráliti umhverfisnefndar var samþykkt tillögunnar rökstudd á eftirfarandi hátt:

„Nefndin telur að stuðla eigi að verndun þess menningararfs sem felst í búsetu og búsetuminjum í jaðarbyggðum Íslands. Við umfjöllun málsins var bent á að jaðarbyggðir landsins endurspegli mjög vel tengsl þjóðarinnar við landið í aldanna rás og með hvaða hætti þjóðin nýtti sér gæði þess til lífsviðurværis. Því væru þær afar mikilvægur þáttur í menningarsögu þjóðarinnar. Árneshreppur á Ströndum er á margan hátt einstök jaðarbyggð, landfræðilega afmarkaður, nokkuð þéttbýll, auk þess sem þar er að finna fjölbreyttar minjar um búsetu, atvinnuhætti og sögu þjóðarinnar.“

Í framhaldi af samþykkt tillögunnar var veitt nokkurt fé til stuðnings uppbyggingu ferðaþjónustu, viðgerð húsa og uppbyggingu safna í hreppnum. Jafnframt var unnið að því að vegurinn norður í Árneshrepp færi inn á samgönguáætlun. Unnið var að uppbyggingu vegarins frá Bjarnarfirði og norður Bala sem var mikil samgöngubót. Að öðru leyti hefur áætlunin ekki gengið eftir sem skyldi og áframhaldandi vegbótum ítrekað slegið á frest. Á 140. löggjafarþingi lögðu svo Ásmundur Einar Daðason og fleiri fram þingsályktunartillögu um snjómokstur í Árneshreppi, 607. mál, þar sem lagt var til að tryggt yrði að Vegagerðin annaðist eða greiddi fyrir nauðsynlegan snjómokstur á vegi 643, Strandavegi, tvo daga í viku. Í rökstuðningi fyrir þeirri tillögu er vikið að neikvæðum áhrifum færðar á daglegt líf íbúa svæðisins sem gerir þeim erfitt fyrir að sækja sér grunnþjónustu á veturna, auk áhrifa á uppbyggingu ferðaþjónustu.

Samkvæmt tillögunni sem lögð var fram á 141. löggjafarþingi, 191. mál, var talað um að 10.000 manns hafi heimsótt svæðið árlega yfir sumartímann. Ætla má að sá fjöldi hafi margfaldast en ferðamenn á landsvísu voru um 673.000 árið 2012, þegar tillagan var lögð fram. Í ágúst síðastliðnum var fjöldi ferðamanna kominn yfir tvær milljónir samkvæmt gögnum frá Ferðamálastofu. Í því tilliti má ætla að álag á vegakerfið í Árneshreppi hafi aukist svo um munar eins og víðast hvar á landinu. Í því tilliti má ætla að það þurfi að bregðast við. Á sumrin hefur þar verið starfrækt blómleg ferðaþjónusta, enda svæðið vinsælt meðal ferðalanga sem eru á leið til Hornstranda. Þá hefur tilkoma strandveiða hleypt nýju lífi í höfnina í Norðurfirði. Fjöldi þingmanna hefur haldið á lofti merkjum svæðisins í ræðu og riti. Þá hafa ýmis samtök, svo sem Vestfjarðastofa og Fjórðungssamband Vestfjarða, haldið uppi kröfu um uppbyggingu vegar norður um Árneshrepp og að vegþjónusta verði aukin, auk sveitarfélagsins sjálfs.

Byggðaþróunarverkefni Byggðastofnunar, Brothættar byggðir, hefur verið starfrækt á sjöunda ár í Árneshreppi undir nafninu Áfram Árneshreppur. Meðal þess sem hefur komið til framkvæmda á tímanum er lagning þriggja fasa rafmagns og ljósleiðara í hreppnum. Þá hefur verið gerð bragarbót á vetrarþjónustu Vegagerðarinnar síðastliðna tvo vetur svo að mögulegt hefur verið að aka þangað að vetrarlagi.

Í drögum að samgönguáætlun sem birtust í samráðsgátt stjórnvalda í sumar hefur vegbótum um Veiðileysuháls sem áttu að koma til framkvæmda árið 2024 verið frestað til ársins 2029. Slíkar vanefndir gefinna fyrirheita kæmu mjög illa við viðkvæma byggð í Árneshreppi og eru til þess fallnar að grafa undan þeim jákvæða ávinningi og bjartsýni sem vel heppnað verkefni Brothættra byggða hefur skapað.

Það er mikilvægt fyrir áframhaldandi búsetu á svæðinu og uppbyggingu innviða og atvinnu sem hefur átt sér stað síðastliðinn áratug að tryggja samgöngur í Árneshreppi.

Með samþykkt þessarar tillögu og tímasettri eftirfylgni og verkáætlun er Alþingi að standa við löngu gefin fyrirheit um að leggja heilsársveg um byggðina til og frá Árneshreppi í Norðurfjörð á Ströndum.

###

Virðulegi forseti. Við höfum verið rækilega minnt á það að undanförnu hve mikilvægt það er fyrir okkur Íslendinga í fámennu landi að hafa virkt og öflugt samkeppniseftirlit sem ekki er undir hælnum á stórfyrirtækjum og valdaklíkum sem sumar hverjar sækja í að brjóta undir sig eða knésetja smærri samkeppnisaðila á markaði í krafti fákeppnisstöðu og/eða ólöglegs samráðs og hafa þannig fé af almenningi og fyrirtækjum sem ekki eiga margra aðra úrkosti en að sæta þeim afarkostum og kjörum sem slíkt ólöglegt samráð getur gefið af sér. Staða landsins er sérlega viðkvæm sem eyja í Norður-Atlantshafi, umlukið sjó sem þarf að treysta á aðföng sjóleiðina að miklu leyti sem og sem útflutningsleið. Þá er samkeppnisumhverfið á mörgum sviðum sérlega viðkvæmt í landinu vegna smæðar okkar og búsetumynsturs.

Sagan sem hófst yfir smørrebrød við Suðurlandsbraut, meint ólöglegt samráð Samskipa og Eimskipa, fyrirtækja með yfirburðastöðu í flutningum bæði á sjó og landi, er nöturleg. Ólöglegt samráð gegn samkeppnisaðilum, gegn þeim sem nýttu þjónustu þeirra og átti oft á tíðum ekki annarra úrkosta. Almenningur, verslanir, þjónustufyrirtæki og bændur voru hlunnfarin ásamt mörgum öðrum. En það var ekki bara smørrebrød. Framkvæmdastjórar Eimskipa og Samskipa hittust á Mokka og lögðu þar á ráðin gegn flutningaþjónustu samkeppnisaðilans Íslandspósts. Afdrif útboðs sem Íslandspóstur stóð fyrir á þessum tíma og fyrirtækin sóttu í á víxl en ekki í samkeppni hvort við annað verða nú séð í nýju ljósi. Íslandspóstur hlýtur að skoða stöðu sinnar vegna alvarleika brotanna sem og aðrir smærri flutningsaðilar.

Það þolir heldur enga bið að rekja saman tengda aðila í sjávarútvegi til samræmis við það sem annars staðar gerist. Það verður að grípa til aðgerða til að vinda ofan af ógegnsærri samþjöppun veiðiheimilda. Þannig tel ég að við treystum heilbrigða viðskiptahætti og gagnsæi innan lands sem utan. Það er mikilvægt að ekki verði ráðist í neinar þær breytingar á Samkeppniseftirlitinu sem veikja stöðu þess til að sinna hlutverki sínu. Við þurfum öflugt Samkeppniseftirlit með mannafla og fjármuni til að sinna sínum verkefnum.

###

Virðulegur forseti. Ég get tekið undir þau orð sem hér voru látin falla  þar sem Sigmundi Davíð Gunnlaugssyni voru þökkuð góð störf hér. Ég tek undir það. En ég ætla að ræða hér sérstaklega annað mál. Á hverjum degi fáum við nú hræðilega nýjar fréttir af umfangi þess umhverfisskaða sem strok þúsunda frjórra eldislaxa úr sjókvíum Arctic Seafarm í Patreksfirði er að valda. Upp er komin gjörbreytt staða fyrir verndun villtra íslenskra laxastofna sem krefst tafarlausra aðgerða. Það þarf nú þegar að hefjast handa við endurskoðun á áhættumati erfðablöndunar við norska eldislaxa og grípa til annarra þeirra aðgerða sem þörf er á til að vernda stofnana, bæta eftirlit og draga þau stórfyrirtæki sem að baki standa til enn frekari ábyrgðar gagnvart eigin starfsemi, eftirliti og samfélagslegri ábyrgð gagnvart þeim samfélögum sem þau starfa í og þeirri stöðu sem þau kunna að vera sett í vegna aðgerða sem þarf að grípa til gagnvart fyrirtækjunum. Styrkja þarf regluverkið er tekur til ábyrgðar eldisfyrirtækjanna sjálfra með skýrum og skilvirkum viðurlögum sem fela í sér nægjanlega hvatningu til að fyrirtæki sýni umhverfisáhrifum starfsemi sinnar enn frekari virðingu. Nú er það að gerast sem margir óttuðust, að kynþroska norskur eldislax syndi um þúsundum saman við strendur landsins eftir umhverfisslys, leiti uppi íslenskar ár til hrygningar og blandist þar við náttúrulega laxastofna með óafturkræfum áhrifum, við stofna sem aðlagast hafa einstökum ám og náttúru þeirra í þúsundir ára. Neikvæð áhrif slíkrar erfðablöndunar geta komið fram strax eða mörgum kynslóðum síðar og skaðað þannig erfðasamsetningu og aðlögunarhæfni laxastofna til framtíðar.

Í 3. mgr. 6. gr. laga varðandi áhættumat erfðablöndunar segir: „Áhættumat skal endurskoða svo oft sem þörf þykir en þó eigi sjaldnar en á þriggja ára fresti.“

Það er algerlega ljóst að sú fordæmalausa staða sem nú er komin upp kallar á að það mat verði tekið upp og endurskoðað í ljósi gjörbreyttra forsendna. Þá bendi ég á að hæstv. matvælaráðherra tilkynnti við upphaf stefnumótunar síðasta vor að leyfisveitingar á nýju svæði væru á pásu á meðan unnið væri að langtímastefnu.  Einnig setti matvælaráðherra af stað endurskoðun á ferlum gagnvart stroki eldislax og er nú unnið að innleiðingu þeirra aðgerða. Ég fagna þeirri vegferð hæstv. matvælaráðherra.

###
