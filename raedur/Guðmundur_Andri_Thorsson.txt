
Virðulegi forseti. Mig langar að gera hér að umtalsefni mál sem mér finnst furðu mikið sinnuleysi ríkja um; hversu hægt okkur miðar við endurheimt votlendis. Árið 1970 birti Halldór Laxness grein sem hét „Hernaðurinn gegn landinu“ þar sem hann staðhæfði að íslensk náttúra væri fjarri því að vera jafn óspillt og við höldum sjálf fram heldur væri Ísland, eins og hann segir, eina landið í Evrópu sem væri gerspillt af manna völdum. Eitt dæmi sem Halldór tekur í þessari frægu grein er um framræslu mýra. Halldór skrifar, með leyfi forseta:

„Á síðustu áratugum hafa menn verið verðlaunaðir af hinu opinbera fyrir að ræsa fram mýrar, lífseigustu gróðursvæði landsins, undir yfirskini túnræktar. Seigar rætur mýragróðursins halda gljúpum jarðveginum saman og vatnið nærir fjölda lífrænna efna í þessum jarðvegi og elur smádýralíf sem að sínu leyti dregur til sín fugla. Mýrarnar eru stundum kallaðar öndunarfæri landsins. Þúsundir hektara af mýrum standa nú með opnum skurðum sem ristir hafa verið í þeim tilgángi að draga úr landinu alt vatn; síðan ekki söguna meir: eftilvill var aldrei meiníngin í alvöru að gera úr þessu tún. Fer ekki að verða mál til að verðlauna menn fyrir að moka ofaní þetta aftur?“ — spurði Halldór Laxness.

Þessi hugmynd Halldórs var reynd fyrir nokkrum árum, enda er það óumdeilt hjá vísindamönnum á þessu sviði að endurheimt votlendis er langsamlega öflugasta einstaka aðgerð sem völ er á til að draga úr losun gróðurhúsalofttegunda. En þá bregður svo einkennilega við að bakslag hefur orðið í þessari viðleitni og af einhverjum ástæðum þverskallast Íslendingar við að framfylgja áætlunum um  endurheimt votlendis. Meira að segja skurðir á ríkisjörðum njóta sérstakrar friðunar og engu líkara en að Íslendingar líti á framræstar mýrar sem herfang  í hernaðinum gegn landinu.

Mál er að linni, virðulegi forseti, líka er mál að ég hætti þessu tali, en ég vil ítreka að það er hér þörf  á samtaka stórátaki, annars lenda loftslagsmarkmið Íslendinga úti í skurði.

Forseti minnir aftur á ræðutímann.



###

Virðulegi forseti. PISA-könnunin er eina samræmda prófið sem eftir er í landinu og sýnir skelfilegar niðurstöður. Lausnin er ekki að leggja af þetta eina samræmda próf sem eftir er heldur að taka mark á niðurstöðum þess og bregðast við þeim. Af hverju fer ólæsi vaxandi meðal ungs fólks og meðal þjóðarinnar? Eitt er að einhver brotalöm virðist vera í lestrarkennslu og mikilvægt virðist að þar séu teknar upp árangursríkari aðferðir en höfðinu ekki barið við steininn. Annað er almennt sinnuleysi um gildi lestrar og gildi menntunar almennt. Þar er mikilvægast að sitja með ólæstum börnum með bók og lesa fyrir barnið svo það myndist tenging milli bókstafa og orða snemma og bókstafirnir séu kunnuglegir frá fyrstu tíð. Ipaddar og hljóðbækur koma ekki í stað bóka. Hlustun kemur ekki í stað lestrar. Gúgl kemur ekki í stað þekkingaröflunar. Við getum öll séð fyrir okkur mynd af nútímafjölskyldu sem samanstendur kannski af fimm eða sex einstaklingum sem sitja í einu rými og grúfa sig allir ofan í símana þegjandi nema ef til vill hundurinn sem ekki hefur enn verið hlekkjaður við skjá. Hér er lykilorðið þögn. Fólk notar ekki tungumálið til samskipta sín á milli í sama mæli og það gerði nema ef til vill til að skiptast á stuttum athugasemdum. Við höfum, frú forseti, upplifað meiri breytingar hér á þjóðfélagsháttum en aðrar kynslóðir lengi og því fylgir ekki bara meiri velmegun, meiri aðgangur að upplýsingum og afþreyingu heldur líka menningarrof. Niðurstöður PISA sýna djúpstæðan samfélagslegan vanda.

###

Virðulegi forseti. Það kemur til að mynda fram hjá einum af virtustu málfræðingum þjóðarinnar, Eiríki Rögnvaldssyni, fyrrum prófessor við Háskóla Íslands, sem hefur tekið mjög vel í þessa aðgerðaáætlun en hann hefur engu að síður skrifað, með leyfi forseta:

„[Þ]essar aðgerðir kosta fé — mismikið vissulega, en verulegar upphæðir þegar allt er talið. Það er megingalli aðgerðaáætlunarinnar að henni fylgja engar fjárveitingar, og fjármálaáætlun næstu fimm ára gefur litlar vísbendingar um að ríkisstjórnin áformi að verja verulegu fé til eflingar íslenskunnar á næstu árum.“

Það væri gott að fá hjá hæstv. ráðherra fullvissu þess að hér sé um að ræða misskilning hjá prófessornum og að ríkisstjórnin hafi fullan hug á því að láta nægar fjárveitingar fylgja þessari áætlun.

###

Virðulegi forseti. Ég kem hér fyrst og fremst upp til að fagna þessu máli sem ég tel að sé afar mikilvægt. Meginhættan sem steðjar að íslenskri tungu tel ég ekki endilega vera þá að hér séu margir útlendingar sem tali útlensku heldur þá að hér séu margir Íslendingar sem tali útlensku, þ.e. að Íslendingar sjái ekki ástæðu til að nota sjálfir þetta tungumál sitt og nota það ekki í samskiptum við aðkomufólk, nota þá íslenskuna dálítið eins og til þess að halda fólki fyrir utan samfélag sitt og nota enskuna til að tala við aðkomufólkið og nota jafnvel ensku í síauknum mæli sín á milli. Ég tel að þarna séu fjölmargar aðgerðir að finna sem geti spornað við þessari þróun og ég vona að þetta mál hljóti brautargengi á Alþingi.

Mig langar samt sem áður að spyrja hæstv. ráðherra hvort það sé ekki áhyggjuefni að ekki fylgi kostnaðarmat þessum góðu tillögum öllum og hvort ekki sé áhyggjuefni að þess sjáist ekki stað í fjárlögum og í öðrum fjármálaáætlunum ríkisstjórnarinnar að það standi til að efla íslenskuna stórkostlega. Mig langar að spyrja hæstv. ráðherra hvort hún geti fullvissað þingheim og þjóðina um að þessari stórhuga áætlun verði fylgt eftir með myndarlegum hætti hvað varðar fjármálin.

###

Virðulegi forseti. Ég kem í sjálfu sér ekki hér upp til þess að beina spurningu vegna þessa máls heldur finnst mér bara ástæða til að gera mér ferð upp í ræðustól til að lýsa yfir stuðningi við þetta góða mál sem ég held að sé ekki bara lyftistöng fyrir það samfélag sem þarna er, heldur sé það mikilvægt fyrir okkur öll að þetta sé byggt á þeirri miklu og góðu þekkingu sem safnast hefur saman þarna og að hún sé efld. Ég veit sjálfur allt um vættir. Ég bý með álfum sem hrekkja mig á hverjum degi með því að fela fyrir mér alls konar ótrúlega hluti, t.d. símann minn daglega, þannig að ég fagna því að þeir séu rannsakaðir og hvað þeim gengur eiginlega til. En að öllu gamni slepptu þá er þetta mjög mikilsverður þáttur í íslenskri menningu sem við kannski gerum ekki alltaf nógu hátt undir höfði að mínu mati. Þetta er ekki síður mikil mikilvægur partur af okkar trúarlífi en hefðbundin kristin trú í biblíulegum skilningi. Þetta er kannski svona íslensk kristni sem lýsir sér í náttúrutrú og er afleiðing af mjög nánu sambýli okkar við náttúruna. Mér finnst það til fyrirmyndar að þessari grein íslenskrar menningar sé lyft og henni gert hátt undir höfði. Ég tel að þetta mál sé gott og ég vona að það fái brautargengi.

###

Virðulegi forseti. Mig langar að nýta þessa umræðu til að fylgja eftir fyrirspurn sem Viðar Eggertsson, varaþingmaður Samfylkingarinnar, lagði fram á síðasta þingi og hefur enn ekki verið svarað og varðar vasapeningafyrirkomulag. Vasapeningafyrirkomulagið felur í sér að íbúar á dvalar- og hjúkrunarheimilum eru að hluta til sviptir fjárráðum og í stað þess að þeir greiði húsaleigu og annan sérstakan kostnað sem fylgir almennu heimilishaldi er íbúum hjúkrunarheimila skammtaður vasapeningur eins og krökkum og unglingum. Fjárhagslegt sjálfstæði eldra fólks skerðist þannig verulega við flutning á hjúkrunarheimili. Landssamband eldri borgara hefur lengi barist fyrir því að vasapeningafyrirkomulagið verði afnumið og íbúar hjúkrunarheimila fái aukið val um það hvernig þeir ráðstafa fjármunum sínum.

Núverandi fyrirkomulag hefur líka verið gagnrýnt fyrir það að ekki er ljóst í hvað fjármunir íbúa fara. Sjálfsagt og eðlilegt er að íbúar greiði fyrir kostnað vegna húsnæðis og fæðis en um heilbrigðisþjónustu og lyfjakostnað gilda aðrar reglur og það verður að vera alveg á tæru að íbúar á hjúkrunarheimilum greiði ekki hærra gjald fyrir þessa þjónustu en þeim ber. En eins og staðan er í dag þá er ómögulegt fyrir íbúa að sjá hvernig gjaldið skiptist.

Mig langar að endurtaka spurningar Viðars Eggertssonar hér, sem ráðuneytið hefur enn ekki treyst sér til að svara, og spyrja hæstv. ráðherra út í afstöðu hans til breytinga á fyrirkomulagi greiðsluþátttöku íbúa á dvalar- og hjúkrunarheimilum, m.a. til afnáms vasapeningakerfisins. Þá spyr ég hver sé staðan á vinnu starfshóps um breytt greiðslufyrirkomulag á hjúkrunarheimilum sem skipaður var vorið 2016 af Eygló Harðardóttur, þáverandi félags- og húsnæðismálaráðherra.

###

Frú forseti. Lífið er ekki einfalt. Það er eiginlega eina svarið sem ég get gefið við þessum vangaveltum. Þetta er vissulega flókið úrlausnarefni en eftir stendur það að ég tel að samfélagslegur ávinningur sé svo mikill af því að heiðra úrvalslistamenn sem almenn sátt er um, að það sé til vinnandi að standa í því að leysa af hendi þetta flókna verkefni. Á móti kemur að það er alltaf ánægjulegt að heiðra fólk fyrir sitt góða starf. Ég hef tekið þátt í þessu starfi og alls ekki alltaf haft minn vilja fram, en ég hef alltaf tekið þátt í þessari afgreiðslu og gert það með mikilli ánægju. Ég tel að það yrði mikið skref aftur á bak ef við hættum að heiðra okkar fremstu listamenn með þessum hætti, a.m.k. ættum við ekki að gera það fyrr en við erum búin að finna aðrar leiðir sem augljóslega séu hentugri.

###

Virðulegur forseti. Ég þakka hv. þingmanni fyrir þetta andsvar og ég þykist skynja það að þetta mál er ekki sett fram vegna þess að hv. þingmaður sé andvígur list. Það er ekki það sem vakir fyrir honum heldur er hann meira að velta fyrir sér: Af hverju heiðrum við þennan frekar en alla hina og hver er bær til að velja? Þetta eru allt gildar spurningar og það er ekki til einhlítur mælikvarði um það hvað er mikil list og hvað ekki. Þetta er eins og að spyrja: Af hverju er Guernica Picassos meira listaverk heldur en það sem ég var að krota á meðan ég var að hlusta á hv. þingmann tala? En það er samt svo að Guernica er meira listaverk og hefur náð að tjá óheyrilega stóra og mikla hluti í sameiginlegri vitund mannkynsins. Það er líka svo að það hafa verið skrifuð og gerð listaverk hér á landi sem hafa náð að tjá eitthvað sem við eigum öll sameiginlegt og við finnum það þegar við stöndum andspænis þessum listaverkum, hvort sem við lesum þau, horfum á þau eða hlustum á þau. Til að meta þetta mega ekki koma til einhver hreppasjónarmið, flokkspólitísk eða pólitísk sjónarmið, heldur er fólk sem hefur varið ævi sinni í það að stúdera list, njóta listar og vera í kringum list best hæft til þess að meta, þó að það sé alltaf umdeilanlegt.

###

Frú forseti. Já, það er margt í þessu og ég er að sumu leyti sammála því sem hv. þingmaður hefur hér sagt um viss vandkvæði á því fyrirkomulagi sem við höfum haft á heiðurslaununum til þessa. Á síðustu öld skiptu stjórnmálaflokkarnir, þingflokkarnir, þessu dálítið á milli sín. Hver flokkur fékk sinn listamann og svo var kannski úr misgóðum listamönnum að velja hjá viðkomandi flokkum þannig að oft var það dálítið undir hælinn lagt hvernig til tókst með þá sem fóru á heiðurslaun, án þess að ég ætli eitthvað að fara að nefna einhver sérstök nöfn hér um listamenn sem hafi ekki verið þess verðir að vera á heiðurslaunum. Það er ekki við hæfi að gera það hér, en þess voru dæmi vegna þess að viðkomandi höfðu þá góð tengsl inn í tiltekna stjórnmálaflokka. Þetta íslenska kunningjasamfélag virkaði dálítið þannig að ef maður var í góðum samböndum gat maður kannski komist á heiðurslaun listamanna þó að maður væri ekki einu sinni kominn á eftirlaunaaldur.

Mér finnst lykilhugtak í þessu vera það sem segir í greinargerð; samfélagslegur ávinningur. Í greinargerðinni er sett spurningarmerki við það hvort það sé einhver samfélagslegur ávinningur af því að vera með þessi heiðurslaun. Því er eiginlega svarað neitandi og er þá borið saman við t.d. starfslaun listamanna, framlög til íþrótta eða annað því um líkt. Það er vissulega sjónarmið að samfélagslegur ávinningur er kannski ekki alveg augljós. Þessi heiðurslaun geta skipt sköpum um afkomu viðkomandi listamanna. Við vitum að margir listamenn búa við sárafátækt vegna þess að þeir hafa ekki greitt í lífeyrissjóði og þar fram eftir götunum og eiga ekki sparnað þegar kemur að ævikvöldinu. Það getur skipt miklu máli að hafa slíkar fastar tekjur án þess að þurfa að vera að fylla út sífelldar umsóknir eða sýna einhver afköst. Samt er það kannski ekki aðalatriðið að þessi heiðurslaun séu fyrir viðkomandi listamenn. Samfélagið er ekki með þessi heiðurslaun fyrir viðkomandi listamenn. Samfélagið er með þessi heiðurslaun fyrir sig. Þetta er hinn samfélagslegi ávinningur; hann snýst um sjálfsmynd samfélagsins. Við erum svona samfélag sem heiðrar sína listamenn, sem velur þá listamenn sem við teljum hverju sinni að hafi haft mikil áhrif á líf okkar og menningu og séu þess verðir að við heiðrum þá.

Mér hefur heyrst í umræðum hér um þetta frumvarp að hv. þingmaður sé sammála því að það sé rétt að heiðra listamenn sem hafa skarað fram úr eða haft sérstök áhrif á þróun listanna með sínum ferli en hann hafi meiri spurningar um hvernig það fyrirkomulag sé. Ég get að sumu leyti tekið undir það að það er umdeilanlegt fyrirkomulag að Alþingi geri þetta með þeim hætti sem verið hefur. Ég hef sjálfur setið í hv. allsherjar- og menntamálanefnd og tekið þátt í því að heiðra listamenn með þessum hætti og get vottað að það er með því ánægjulegasta sem ég hef tekið þátt í að gera hér á þinginu vegna þess að það voru listamenn sem ég taldi vera mjög verðuga þess að hljóta þennan heiður og var þá gaman að fá að eiga hlut í því að heiðra fólk fyrir ævistarf sitt og framlag til íslenskrar menningar. En í því starfi áttaði ég mig á því að það eru vissir vankantar á því að við þingmenn séum að véla um þetta af vissum vanefnum. Við fengum álitsgerð frá sérfræðingum en það var alveg undir hælinn lagt hvort sú greinargerð fékk nokkurn hljómgrunn meðal þingmanna sem voru bara að nefna sína uppáhaldslistamenn og tala um af hverju við heiðrum ekki frekar þennan og hinn. Þetta var ekki mjög markviss vinna og hún var ekki fagleg. Að fenginni þessari reynslu hef ég svolítið komist á þá skoðun að það sé frekar rétt að fela þessa vinnu fagmönnum, að við fáum vandaða vinnu fagmanna við að hjálpa okkur við að heiðra þessa listamenn.

Ég held að mér sé óhætt að segja að alls staðar í þeim löndum sem við berum okkur saman við tíðkast það að einhverjir listamenn séu teknir sérstaklega út úr og heiðraðir fyrir sitt framlag sem þykir alveg sérstakt. Oft eru svona akademíur og stundum er það þannig að akademían sjálf tekur inn listamenn og það fer eftir einhverjum sérstökum reglum. Það er allur gangur á þessu og það væri skrýtið ef það kæmi frétt um það frá Íslandi, af því að nú tíðkast fréttir frá Íslandi í erlendum fjölmiðlum, að Íslendingar væru hættir að veita heiðurslaun listamanna. Það held ég að vina- og frændþjóðum okkar þætti skrýtið uppátæki. Þetta tíðkast alls staðar og snýst einfaldlega um að viðkomandi þjóð telur sig vera á ákveðnu menningarstigi.

Það er hins vegar svo að það má hugsa sér betri leið við að velja þessa viðkomandi listamenn en við verðum að finna þá leið og koma okkur saman um hver sú leið er og verðum að vera búin að ganga frá því hvernig sú leið verður áður en við höldum í þá vegferð að leggja niður heiðurslaun listamanna. Ég tel að þetta sé alveg öfug röð eins og hér er lagt upp með. Ég er smeykur um að dæmin sýni að ef eitthvað er einu sinni lagt niður er erfitt að koma því á fót aftur. Eins og þetta virðist hugsað er eins og þetta eigi að smádeyja út með þeim sem njóta þessara launa núna án þess að það komi fram í greinargerðinni hvað hv. flutningsmaður sér fyrir sér að komi í staðinn.

Ég er alveg til viðræðu um að þessu fyrirkomulagi verði breytt og það tekið úr höndum hinna pólitísku fulltrúa. Þó má segja að viss rök séu fyrir því að þingið hafi þetta með höndum vegna þess að við sem hér sitjum erum kjörin sem fulltrúar kjósenda og erum fulltrúar þjóðarinnar. Við erum þjóðkjörnir fulltrúar og það má segja að þetta sé ljúf skylda sem okkur er lögð á herðar. En ef við höldum því fyrirkomulagi að þjóðkjörnir fulltrúar haldi áfram að velja þessa listamenn þá verðum við að koma meiri skikki á það hvernig þeir eru valdir, að það sé bæði meiri festa og faglegar að því staðið.

###

Virðulegi forseti. Fólk fæðist ekki með hatur í hjarta. Þjóðir hafa ekki eitthvert tiltekið eðli sem gerir þær illar eða góðar eftir atvikum, í sjálfu sér. Hins vegar getur fólk búið við þannig aðstæður að þær kalli fram heift og óslökkvandi hatur í garð þeirra sem bjuggu til þessar aðstæður. Markviss og áralöng kúgun ræktar ekki bara þrælslund og ótta hjá þeim sem á von á grimmilegri refsingu fyrir minnstu yfirsjón, hún ræktar líka hatur. Og hvernig tjáir manneskjan hatur sitt? Með eyðileggingu, ofbeldi og morðum, með blóðsúthellingum, með hefnd, og fá þeir fulltrúar þá brautargengi í samfélögum þar sem þannig háttar sem eru taldir líklegir til þess að hefna, eyða, myrða og brenna og tjá allt þetta hatur sem búið er að rækta.

Í gær, virðulegi forseti, voru 700 Palestínumenn drepnir á Gaza, í loftárásum Ísraelshers sem beinast að íbúðablokkum og mannvirkjum og hverjum þeim stað þar sem foringjum Ísraels finnst líklegt að sé að finna einhvern sem hægt er að skilgreina sem Hamas-liða. Hamas eru hryðjuverkasamtök sem beita skelfilegum aðferðum; mannránum og manndrápum. Hamas er samt ekki annað en birtingarmynd þess haturs sem magnast upp og er ræktað í hvert sinn sem manneskja er drepin á Gaza; manneskja sem tengist engum hernaði, manneskja sem hefur ekkert til saka unnið annað en að vera af tiltekinni þjóð og hafa komið inn í þennan heim á tilteknum stað og er ekki með hatur í hjarta þegar hún kemur í heiminn.

Virðulegi forseti. Það er sjálfsögð krafa okkar Íslendinga og umheimsins að vopnahlé verði gert og virt á þessum slóðum þegar í stað.

###

Virðulegi forseti. Ég þakka hæstv. ráðherra fyrir svörin. Ég er ekki að fara fram á það hér að hæstv. ráðherra standi í kjaraviðræðum við þessar stéttir, allra síst við mig. En það væri gott að fá það fram hjá hæstv. ráðherra, einmitt á þessum degi, að það ríki skilningur á því að þarna sé um að ræða óviðunandi ójafnrétti og óútskýrðan launamun sem stefnt skuli að því að leiðrétta. Við Íslendingar erum í keppni um þennan mannauð sem ráðherra varð tíðrætt um. Við erum í keppni um þennan mannauð við nágrannaþjóðir okkar. Þess eru fjölmörg dæmi að fólk flytji af landi brott, ekki kannski endilega vegna launakjaranna sem þó eru ekki nógu góð, heldur einfaldlega vegna þess að starfsaðstæður eru óviðunandi. Þess vegna spyr ég hæstv. ráðherra í seinni spurningu minni hvað hann sér til ráða til þess að bæta úr þessum aðstæðum.

###

Virðulegi forseti. Það er undarlegt að litast um hér á Alþingi í dag og svolítið eins og að vera kominn í tímavél, engu líkara en að árið 1975 sé runnið upp aftur, þegar hið háa Alþingi var karlavinnustaður. Með tilkomu Kvennaframboðsins og seinna Kvennalistans árið 1983 opnaðist þessi staður, Alþingi, fyrir konum. Ég er ekki viss um að við gerum okkur alltaf fulla grein fyrir því hvað löggjöf okkar hefur mikið breyst á þessum áratugum sem eru liðnir síðan, hvað þjóðfélagið hefur batnað mikið. Fyrir það stöndum við öll í þakkarskuld við þær konur sem ruddu brautina — við öll. Hér er samt enn þá skipulagt vanmat á framlagi kvenna, bæði á vinnumarkaði og á heimilum. Stéttir þar sem konur eru fjölmennar hafa lægri laun en stéttir þar sem karlar eru í meiri hluta vegna þess að þau störf sem fela oft í sér umönnun og kennslu og ræktun á fólki þykja ekki jafn verðmæt og hefðbundin karlastörf. Þessi störf eru mjög krefjandi. Þau taka á líkamlega og andlega og okkur hefur ekki tekist að búa svo um hnútana að konur endist í þessum mikilvægu hjúkrunar- og umönnunarstörfum út af gegndarlausu álagi. Í heilbrigðiskerfinu eru stórar kvennastéttir á of lágum launum og starfa við of bágar starfsaðstæður og eru þess vegna iðulega tilbúnar til að leita annarra starfa utan heilbrigðiskerfisins þrátt fyrir að hafa lagt á sig langt og strangt nám. Hvernig sér hæstv. ráðherra fyrir sér að hægt verði að bregðast við þessari stöðu í aðdraganda kjarasamninga og við samningaborðið?

###
