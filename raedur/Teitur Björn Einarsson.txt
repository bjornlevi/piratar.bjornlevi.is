
Herra forseti. Bændur hafa um aldir verið vörslumenn lands og lagt sig fram um að nýta land með skynsemi og af ábyrgð og það er engin ástæða til að ætla að breyting verði á því. Fyrir nokkrum vikum voru drög að reglugerð um sjálfbæra landnýtingu kynnt í samráðsgátt stjórnvalda og er samráðsferlinu þar lokið. 82 umsagnir bárust og voru þær allar verulegar neikvæðar. Margir umsagnaraðilar bentu á að líklega skorti ráðherra lagastoð fyrir því að skrifa undir reglugerðina óbreytta, að hún gangi á eignarrétt og atvinnufrelsi bænda sem varið er í stjórnarskrá. Þá er því haldið fram í mörgum umsögnum að taki reglugerðin gildi óbreytt muni hún kollvarpa sauðfjárbúskap í núverandi mynd á öllu landinu. Í reglugerðinni, eða drögunum, hefur kostnaður ekki verið metinn. Reglugerðin byggir á hugtakinu vistgeta sem í besta falli er óljóst og í versta falli rangt þar sem skilgreining með mælanlegum og vísindalegum mælikvörðum er ekki sett fram í reglugerðinni. Ekki er minnst á neina mælikvarða fyrir beitingu eða landnýtingu; hvað gæti talist vera ofbeit, hæfileg beit eða lítil beit. Þá er í viðauka við reglugerðina vísað til ýmissa alþjóðlegra viðmiðana sem hafa ekki lagalegt gildi á Íslandi þar sem Ísland er ekki aðili að slíkum samþykktum.

Herra forseti. Að öllu þessu virtu verður ekki séð hvernig ráðherra getur undirritað reglugerðina óbreytta. Að mínu mati er hér um að ræða alvarlega aðför að eignarrétti, landbúnaði og byggðafestu í landinu. Það sem snýr að Alþingi, herra forseti, er að augljóslega verður að endurskoða reglugerðarheimildina og önnur ákvæði í lögum um landgræðslu og það verður að afmarka skýrt í lögunum orðskýringar og viðmiðanir sem leggja á til grundvallar. Við verðum að hafa þetta skýrt í lögunum þannig að ramminn sem ráðherra getur starfað eftir sé skýr og reglugerðin sé ekki aðför að bændum í landinu.

###

Herra forseti. Ég vildi vekja athygli hv. þingmanns á því að þó að ég þekki ekki til þess að það sé einhver hæstaréttardómur um eyjar, hólma og sker þá er til hæstaréttardómur frá byrjun þessarar aldar, fyrsta áratug hennar, um réttindi eigenda sjávarjarða út í netlög og hvernig löggjöf ríkisins um fiskveiðistjórn kemur og nær inn fyrir netlög. Þannig er að eiganda sjávarjarða er auðvitað heimilt að veiða fisk innan sinna netlaga en um leið og hann ætlar að hagnýta hann og selja hann þá kemur ríkið og setur hann í fangelsi. Þetta var auðvitað mjög sérstök takmörkun á eignarrétti en þessi dómur sýnir fram á að ríkisvaldið gat sett löggjöf um ráðstöfun og nýtingu auðlinda sjávar sem væri almenningur og þurfti ekki að slá eign sinni á hafsvæðið með beinum hætti. Það er með þessar valdheimildir.

Það verður líka að koma inn á eitt atriði, af því að spurt er um það, varðandi eyjar, hólmar og sker og hversu sérstakt það er að ríkið fari ekki og skoði afsöl eða vandi sig ekki í kröfugerðinni. Það má hafa áhyggjur af því sem mér var bent á eitt sinn af dómara í héraðsdómi, sem varaði við því að ríkið gæti snúið við sönnunarbyrðinni með þessum hætti, að ef það væri eitthvað óljóst í eignarskjölunum þá ætlaði ríkið að stinga sér inn í það og segja: Þú getur ekki sannað að þú eigir þetta og þess vegna ætla ég að eiga þetta. Áður fyrr var pappír dýr og blek var dýrt og menn voru ekki að skrá niður það sem var augljóst, menn spöruðu það við sig. Það kann að vera að einhver eignaskjöl á eyjum, hólmum og skerjum séu óljós af því að það var algjörlega augljóst hvernig eignamörkin voru. Menn þurftu ekki að skrá það niður, það var algjörlega augljóst. Þess vegna, enn og aftur, erum við að vara við þessari málsmeðferð, leggjum til þessa breytingartillögu og að þessari málsmeðferð verði hætt.

###

Herra forseti. Ég þakka hv. þingmanni andsvarið og stutta svarið er nei, mér er ekki í fljótu bragði kunnugt um að það hafi verið slík álitaefni uppi hjá dómstólum fyrir setningu þjóðlendulaga, nú eða eftir hana, að það kalli á þá málsmeðferð þar sem er undantekningarregla að eyða óvissu og segja að ríkið setji á fót stjórnsýslunefnd, lýsi kröfum og fjalli um málið. Mér er ekki kunnugt um slíkt. Þess vegna er ég að koma inn á það að ég sé ekki rökin fyrir því að óbyggðanefnd eigi að taka núna fyrir landssvæði 17 — eða 12, ég veit ekki alveg hvernig þessu er skipt — af því að þær forsendur sem lágu til grundvallar við setningu þjóðlendulaga, um mikilvægi þess að eyða óvissu og skera úr um ágreining, eru hreinlega ekki til staðar. Þær eru hreinlega ekki til staðar. Og það kemur eitthvað fram hér og það er meingallað eins og sést á kröfugerð ríkisins í þetta svæði. Ríkið telur að það geti bara gert kröfu um að allar eyjar, hólmar og sker á Breiðafirði séu þjóðlendur. Þá er ég viss um að forfeðrum mínum sem bjuggu í Svefneyjum og Skáleyjum væri nú heldur brugðið ef það kæmi í ljós að þeir ættu ekki eyjuna sem þeir áttu og bjuggu á og ættin mín í margar aldir. Það er auðvitað mjög sérstakt að ríkið skuli með þessari kröfugerð gera að engu nýtingu þessara eyja og hlunninda og búsetu árhundruðum saman.

###

Herra forseti. „Í upphafi skal endinn skoða,“  er gjarnan haft á orði og nú þegar þetta frumvarp liggur fyrir er ágætt að við endalok starfa óbyggðanefndar sé aðeins vikið að upphafinu. Hæstv. forsætisráðherra fór í ræðu sinni mjög vel yfir málið í heild sinni og gerði grein fyrir því á sínum tíma. Það sem ég vil koma inn á er að þegar málið var lagt fram 1998 og varð að lögum var megintilgangur laganna og meginvilji löggjafans að eyða óvissu, eyða óvissu um mörk eignarlanda og svo afrétta og almennings, enda er heiti laganna lög um þjóðlendur og ákvörðun marka eignarlanda, þjóðlendna og afrétta.

Það var ekkert endilega nauðsynlegt að búa til nýtt eignarréttarlegt form, þjóðlendur, yfir það sem var áður almenningur. Það var í rauninni ekki aðalatriðið. Aðalatriðið var að skera úr um óvissuna um hver mörkin væru. Það er rétt að það hafði komið til máls að m.a. landeigendur töldu sig eiga meira land inni á almenningi en þeir áttu eða að sveitarfélög töldu að þau hefðu ákveðið skipulagsvald yfir almenningum. Af þessum dómum Hæstaréttar leiðir að þetta var þörfin og þess vegna féllst þingheimur á þetta á sínum tíma og samþykkti lögin. Það var til að eyða óvissunni.

Svo er það bara þannig að við framkvæmd og beitingu þessara laga reyndist það ekki alveg vera í samræmi við uppleggið. Þá voru það ekki hagsmunir ríkisvaldsins í kröfugerð sinni að eyða óvissu heldur má eiginlega segja að það hafi miklu frekar orðið að hagsmunamáli fyrir ríkisvaldið að þjóðlendur yrðu sem stærstar og ef það skorti eitthvað upp á eignarheimildarskjöl landeiganda þá gekk ríkið inn í þá óvissu og hreinlega sneri sönnunarbyrðinni við, eða vildi líta svo á að hægt væri að snúa sönnunarbyrðinni við. Ef eitthvað vantaði upp á að gerð væri grein fyrir því  frá hvaða hóli eða snös eða barði eignarlönd voru þá stakk ríkið sér inn í og sagði: Heyrðu, ef það er ekki nógu skýrt í eignarheimildaskjölum aftur til alda að þú eigir þetta þá ætlar ríkið að taka það. Þetta var niðurstaðan og þetta er sú óheillasaga þessa máls í 26 ár sem við höfum búið við. Í stað þess að skera einfaldlega úr um það með skjótvirkum hætti með stjórnsýslunefnd hvar eignamörkin væru þá var, eins og hv. þm. Birgir Þórarinsson kom réttilega inn á, verið að draga fólk og það var krafið um að sanna að það ætti það sem það átti. Þetta var ekki tilgangur laganna.

Ég vil gera eitt efnisatriði í frumvarpinu að umtalsefni. Það er 2. gr. sem fjallar um að ríkið verði, verði frumvarpið að lögum, eigandi almenninga í stöðuvötnum að því leytinu sem réttindi í þeim leiða af lögum nema að því leytinu til að aðrir geti sýnt fram á annað. Ef þetta væri svona einfalt, herra forseti, þá hefði ríkið einfaldlega getað sett slík lög 1998: Það sem enginn á, það á ríkið. Það sem er í þessu atriði og ég staldra við er: Er einhver ágreiningur um mörk almenninga í stöðuvötnum? Hefur reynt eitthvað sérstaklega á það? Ég held að svo sé ekki.

Það kann að vera að ríkisvaldið vilji eiga almenninga í stöðuvötnum og telji að þannig þurfi það að ráðstafa heimildum til þeirra auðlinda sem er að finna á botni stöðuvatna. En það er einfaldlega ekki þannig. Hv. þm. Eyjólfur Ármannsson hefur bent á að með dómi Hæstaréttar um Mývatn hefur ríkisvaldið í krafti valdheimilda sinna allar leiðir til að setja reglur um ráðstöfun eða nýtingu auðlinda sem er að finna í almenningum stöðuvatna. Og af hverju ætli það sé að við höfum hérna fiskveiðistjórnarlöggjöf? Það er til sönnunar á þessu máli. Það eru þrír almenningar í landinu, eða voru það fyrir setningu þjóðlendulaga; almenningur á hálendi þar sem voru afréttir eða beitarlönd, almenningur í hafi og almenningur í stöðuvötnum. Þetta eru þessi þrjú atriði þar sem almenningur er til. Almenningur í hafi er enn þá til en það hafa verið settar mjög ítarlegar reglur, fiskveiðistjórnarkerfið, um hvað má hagnýta eða ráðstafa og hvað má ekki á því svæði. Það sama gildir auðvitað um almenninga í stöðuvötnum, myndi ég telja, herra forseti.

Hitt atriðið sem ég vil koma inn á snýr að máli sem er tengt þessu frumvarpi um það hvernig óbyggðanefnd á að ljúka störfum. Þess er nefnilega sérstaklega getið í greinargerðinni að ástæðan fyrir því að lagt er til að ríkið slái eign sinni á almenninga í stöðuvötnum sé í rauninni til að sleppa þeirri málsmeðferð, hætta þessu. Það hefur í rauninni engan tilgang, það er enginn ágreiningur og því er bara leyst úr því með þessum hætti, að óbyggðanefnd fari ekki að fjalla um þetta.

Þá kem ég að seinna atriðinu sem ég vildi gera hér að umtalsefni og það varðar breytingartillögu um þetta frumvarp sem ég og fleiri höfum lagt fram, nánar tiltekið, ásamt mér, hv. þingmenn Jón Gunnarsson, Vilhjálmur Árnason, Birgir Þórarinsson og Óli Björn Kárason, þar sem við gerum þá tillögu að á eftir 4. gr. komi ný grein, svohljóðandi:

„Við 7. gr. laganna bætist ný málsgrein, svohljóðandi: Ákvæði 1. mgr. taka ekki til landsvæða utan strandlengju meginlandsins.“

Og svo leiðir af öðrum breytingum því samfara að 10. gr. a laganna falli niður. Hér er einfaldlega verið að leggja það til að óbyggðanefnd hætti allri málsmeðferð um landsvæði utan meginlandsins. Þetta helgast m.a. af þeirri umræðu sem hefur sprottið af kröfugerð ríkisins í eyjar, hólma og sker landið um kring, kröfugerð sem augljóslega er stórkostlega gölluð, bæði að efni og formi, og ágætir þingmenn hafa komið inn á í sínum ræðum. Þetta leggjum við til af því að það er í sjálfu sér engin óvissa sem fyrir liggur um hver eru mörk eyja, hólma og skerja. Hver er óvissan sem er ríkjandi, óvissa sem er þannig að það varði almannahagsmuni, að það þurfi að fá úr því skorið með málsmeðferð fyrir óbyggðanefnd? Slíkt er hreinlega ekki uppi. Það sést á kröfugerð ríkisins í þessu máli að ríkið er ekki með neinar upplýsingar um það hvernig eignarhaldi eyja, hólma og skerja er háttað eða hefur a.m.k. ekki haft fyrir því að afla sér þessara upplýsinga. Það kemur þá í ljós að ríkið hefur ekki einu sinni rýnt í kort af þessu hafsvæði, segjum Breiðafirði, til að átta sig á því hversu langt netlög sjávarjarða ná út og yfir í hólma, sker og eyjar. Það er ekki með upplýsingar um dýpið. Það hreinlega veit ekki hvað það er að gera, herra forseti.

Og hvað gerir þá ríkisvaldið í sinni kröfugerð? Það gerir kröfu um að eignast allar eyjar, hólma og sker, bara til að vera alveg visst um að það geti sölsað undir sig allt þetta svæði. En eins og ég kom að í upphafi máls míns var forsendan fyrir þjóðlendulögum að eyða óvissu og skera úr um ágreining um eignamörk. Varðandi svæði 17 sem snýr að eyjum, hólmum og skerjum þá tel ég, og flutningsmenn þessarar breytingartillögu með mér, að þessi frumforsenda fyrir því að ráðast í þessa málsmeðferð sé ekki til staðar. Þess vegna er langbest að löggjafinn taki af skarið með þessum hætti og einfaldlega kveði á um að þessari málsmeðferð skuli hætt.

Ef það kemur hugsanlega upp í framtíðinni einhver ágreiningur eða að það sé einhver óvissa einhvers staðar um mörk, á einhverri eyju eða einhverjum hólma eða einhverju skeri, þá þarf ekki þessa sérstöku málsmeðferð sem er í lögum um þjóðlendur. Þá eiga reyndar að gilda bara almennar reglur, almennar réttarfarsreglur í landinu. Sá sem telur sig eiga hagsmuna að gæta að fá úr því skorið, hann getur einfaldlega höfðað mál, hann getur höfðað viðurkenningarmál fyrir dómstólum til að fá úr einhverri óvissu eða ágreiningi skorið. Ef ríkisvaldið telur að það þurfi að stinga sér inn í eignarhald yfir eyjum, hólmum og skerjum á landinu þá getur ríkisvaldið einfaldlega höfðað slíkt viðurkenningarmál í því sérstaka tilviki en án þess að draga þessa málsmeðferð alla og alla landeigendur, alla hagsmunaaðila sem eiga eignarrétt á eyjum, hólmum og skerjum landið um kring. Við getum bara sleppt þessu, hætt að draga þá inn í óþarfa málsmeðferð, málsmeðferð sem er ekki til þess fallin að leysa nein vandamál, þvert á móti, hún er til þess fallin að búa til vandamál, búa til áralangar deilur fyrir bæði óbyggðanefnd og fyrir dómstólum.

Það er sérstakt, herra forseti, fyrst við erum að ræða þetta mál, að þegar lögum á Alþingi var breytt 2020 þá var það með sérstöku sérákvæði sem kvað á um að óbyggðanefnd væri heimilt að ákveða aðra málsmeðferð við eyjar, hólma og sker en hefði gilt á meginlandinu. Það kemur alveg skýrt fram í greinargerð með frumvarpinu, sem varð að lögum nr. 34/2020, hvaða verkefni menn stóðu frammi fyrir. Þá leyfi ég mér að vitna í greinargerðina, um 5. gr. frumvarpsins, sem varð þá að lögum. Þar stendur, með leyfi forseta:

„Ekki liggja fyrir nákvæmar upplýsingar um fjölda þeirra landfræðilegu eininga sem eru ofan sjávarmáls á stórstraumsfjöru.“

Þær liggja sem sagt ekki fyrir. Svo segir síðar:

„Ætla má að það kynni að reynast afar tímafrekt að viðhafa sams konar málsmeðferð vegna þeirra og tíðkast hefur vegna meginlandsins.“

Það er sem sagt eðlismunur á þeirri stöðu sem uppi er annars vegar varðandi meginlandið og svo hafsvæði landsins. Svo eru önnur atriði sem komu fram í þessari ágætu greinargerð og þá segir, með leyfi herra forseta:

„Í mörgum tilvikum getur verið um að ræða að eignarréttindi á eyjum og skerjum fylgi jörðum á meginlandinu, einkum sjávarjörðum.“

Þetta var alveg ljóst í huga löggjafans á þessum tíma. Það segir svo líka annars staðar í greinargerðinni, með leyfi herra forseta:

„Til dæmis kann mögulega að þykja óþarft að láta hana eiga við um eyjar í byggð eða einstaka hluta þeirra …“

Allt sem lagt var til grundvallar við lagabreytinguna 2020, þar sem fela átti óbyggðanefnd heimild til að viðhafa vægari málsmeðferð, byggði á því að þetta myndi reynast gríðarlega kostnaðarsamt, gríðarlega umfangsmikið og flókið og það væru fáar eignarheimildir mögulega sem hægt væri að styðja við. Einhverra hluta vegna, þrátt fyrir að þáverandi fjármálaráðherra og núverandi fjármálaráðherra hafi farið þess á leit við óbyggðanefnd að viðhafa einmitt þá málsmeðferð sem löggjafinn var að stinga upp á, er þetta mál komið í slíkt óefni að það er að mínu mati og flutningsmanna þessarar breytingartillögu þörf á að taka hana til vandlegrar meðferðar og kanna: Er virkilega þörf á að fara í þessa málsmeðferð? Fyrir mitt leyti held ég að svarið sé augljóst. Að mínu viti er svarið nei.

###

Frú forseti. Það er alveg rétt að þetta er stjórnarfrumvarp sem hefur verið samþykkt í ríkisstjórninni og afgreitt úr þingflokki Sjálfstæðisflokksins. Það ætti nú að fela í sér svarið um hvort Sjálfstæðisflokkurinn styðji frumvarpið eða ekki eða hvort ég styðji það eða ekki. Já, ég styð frumvarpið en það er sjálfsagt hér í 1. umræðu að ræða efnisatriði máls, hvað megi betur fara, hvað þurfi að rýna betur, hvað þurfi að skoða betur, til að við náum sem best markmiðum frumvarpsins um að annars vegar séum við með löggjöf sem er ekki til þess fallin að draga úr erlendum fjárfestingum, að það sé þá rýni í þeim tilvikum sem snúa að þjóðaröryggi og allsherjarreglu. Það er vandasamur meðalvegur, það er alveg ljóst, að finna réttu leiðina til að gæta að þessu meðalhófi.

Ég get til að mynda sérstaklega gert grein fyrir mikilvægi þess að nýsköpunargeirinn og sprotafyrirtækin, sem er afar mikilvægur vaxandi iðnaður á Íslandi — hann er ólíkur áliðnaði eða lyfjaiðnaði eða öðrum geirum. Hann er kvikur og kaupin á þeirri eyri gerast mjög hratt. Ég er ánægður með það, eins og ég kom inn á í ræðu minni hér, að það sé að einhverju leyti búið að taka tillit til athugasemda sem koma frá þeim geira um aðra málsmeðferð, um léttari rýni eða styttri rýni. Þetta getur allt skipt gríðarlega miklu máli fyrir nýsköpunargeirann, að fá svör eins fljótt og hægt er, innan örfárra daga þess vegna, þannig að þessi löggjöf verði ekki til þess að sprotafyrirtæki sem eru að afla sér fjármagns erlendis frá hreinlega missi af slíkum tækifærum ef af þeim ráðstöfunum verður. Þetta eru allt atriði sem ég tel mikilvægt að fái skoðun við hina þinglegu meðferð og var það sem ég var að gera grein fyrir í ræðu minni.

###

Herra forseti. Ég treysti mér ekki til að svara því hvort ég og hv. þingmaður skiljum hlutina eins en já, þetta frumvarp að mínu mati takmarkar erlenda fjárfestingu í samræmi við efnisatriði frumvarpsins. Það er alveg ljóst. Það er að gjörbreyta fjárfestingarumhverfi og hvernig stjórnvöld taka á því. Ég vil hins vegar koma því að hér að 12. gr. í lögum um fjárfestingu erlendra aðila í atvinnurekstri er ekki góð, hún er alls ekki góð. Sú fyrstu kynslóðar rýni sem þar er að finna er allt of víðtæk. Hún er allt of óljós og allt of matskennd. Að því leytinu til tel ég þetta eðlilegt, að við séum að færa okkur í átt að þessari annarrar kynslóðar rýnilöggjöf og séum að taka mið af því sem nágrannaþjóðir okkar, vina- og bandalagsþjóðir og viðskiptaþjóðir eru að gera. Þess vegna er mikilvægt að við séum að stilla af hluti eins vel og hægt er, hafa eins skýra löggjöf um þetta efni og hægt er, hafa stjórnsýsluna eins skilvirka og gegnsæja og hægt er og það sé eins lítið af matskenndum atriðum og hægt er sem veita ráðherra heimild til að byggja sjónarmið á, af því að það getur orðið til þess að vera fráhrindandi fyrir erlenda fjárfesta.

###

Frú forseti. Það frumvarp sem við ræðum er afar viðamikið og umfangsmikið og snertir á afar mikilvægum sviðum og þáttum í okkar þjóðlífi. Það kemur inn á hvaða umgjörð við höfum sem lýtur að fjárfestingu erlendra aðila á Íslandi og svo hvaða viðmið, hvaða þætti við leggjum til grundvallar til að meta þjóðaröryggi og allsherjarreglu. Fyrir þjóð sem byggir alla sína velmegun á viðskiptum, frjálsum viðskiptum og mikilvægi frjálsra markaðshagkerfa er ástæða til þess að rýna þetta frumvarp vel hér í þinginu. En það er líka mikilvægt þegar við erum að ræða um mikilvægi viðskiptaumhverfis fyrir til að mynda erlendar fjárfestingar og hvernig á að búa það úr garði, að við séum líka í takt við það lagaumhverfi sem gildir hjá okkar helstu viðskiptalöndum eða bandalags- og vinaþjóðum, hvort sem það er innan Evrópusambandsins, OECD eða NATO.

Ég kom inn á það að þetta væri viðamikið mál og það ber þess merki. Greinargerð með frumvarpinu er um 70 blaðsíður. Það er líka umfangsmikið að því leytinu til að það sem lagt er til í frumvarpinu um gildissviðið, málsmeðferðarreglurnar, þau matsviðmið sem ráðherra skal taka mið af, er ekki einfalt og hér er augljóslega verið að samþætta margvísleg sjónarmið. Að þessu þarf að gæta nú við meðferð þessa máls.

Það er mikilvægt að hafa í huga þegar við erum að ræða um frumvarp eins og þetta sem takmarkar með einhverjum hætti, gefur stjórnvöldum heimild til inngrips inn í viðskipti, frjáls viðskipti, erlenda fjárfestingu, allt frá tilkynningarskyldu og svo í öðru lagi viðskiptaráðstöfun sem er samþykkt með skilyrðum frá ráðherra og yfir í að ráðherra einfaldlega banni tilteknar ráðstafanir, þá er um að ræða inngrip inn í gríðarlega mikilvæg réttindi, stjórnarskrárvarin réttindi sem varða eignarrétt, varða atvinnufrelsi. Þá verður löggjöfin að vera þannig úr garði gerð, þegar um er að ræða takmarkanir sem vegna þjóðaröryggis eða almannareglu, að það séu málefnaleg sjónarmið um að skerða eða takmarka þau réttindi sem stjórnarskráin kveður á um og hún sé skýr, hún sé afmörkuð og þær heimildir sem stjórnvöldum eða framkvæmdarvaldinu er falið séu hlutlægar og almennar reglur.

Á móti kemur að við lestur þessa frumvarps koma í ljós ýmis matskennd viðmið. Það er ekki nægjanlega afmarkað í 3. gr. frumvarpsins, sem kemur að viðkvæmum sviðum, hvaða svið nákvæmlega teljast viðkvæm af því að ráðherra er eftirlátið að setja reglugerð þar sem það er útlistað nánar hvað er átt við. Þetta er ákveðið vandamál. Það verður að játa að löggjafinn getur farið langt í því að skilgreina í hörgul hvað teljast t.d. viðkvæm svið. Það verður líka að játa að réttarþróunin á þessu sviði, fjárfestingarýni, er tiltölulega nýtilkomin og allt í kringum okkur er löggjöf nágrannaríkja okkar að taka breytingum. Við sjáum ekki alveg fyrir framtíðina. Að þessu leytinu til finnst mér ekkert óeðlilegt að nánari útfærsla sé í reglugerð. En þetta lýsir áskoruninni sem við erum að fást við með þetta frumvarp. Að hversu miklu leyti getur löggjafinn haft skýrar almennar viðmiðanir og að hversu miklu leyti þarf að eftirláta ráðherra og stjórnvöldum mat á þessum sviðum?

Það er rétt sem kom hér fram og hæstv. forsætisráðherra reifaði ágætlega að málið hefur tekið töluverðum breytingum frá því að það var birt í samráðsgátt fyrir tæpum tveimur árum síðan. Þar bárust 11 umsagnir frá ýmsum hagaðilum í atvinnulífinu, líka sprotafyrirtækjum og hópi frumkvöðla. Í stuttu máli voru þær umsagnir við þau drög að frumvarpi að öllu leyti, ef ég man rétt, verulega neikvæðar. Við þessu hefur verið brugðist eins og rakið er í 5. kafla greinargerðar við frumvarpið. Gildissviðið hefur verið þrengt, sérstaklega varðandi skyldurýni sem átti að ná til mikilvægrar tækni. Þetta hefur þýðingu fyrir sprotafyrirtæki og nýsköpunarumhverfið sem skiptir máli og ég kem kannski inn á aðeins seinna. Þá er verið að gera ráð fyrir því að viðkvæm svið verði skilgreind nánar í reglugerð. Það hefur kosti og ókosti eins og ég ætla líka að koma inn á á eftir. Málsmeðferðinni hefur verið örlítið breytt. Þar með er ekki sagt að hún hafi endilega verið einfölduð mikið svona við fyrstu sýn. En nú er betur aðgreint hvað telst til stuttra tilkynninga, sem getur haft mikla þýðingu fyrir einmitt sprotafyrirtæki og nýsköpunargeirann, og hvað telst til lengri tilkynninga. Eins er þá afmarkað þegar um er að ræða lengri tilkynningar í hvaða fasa málið á að fara. Einnig hefur verið opnað á það til þess að auka gagnsæi eða fyrirsjáanleika að aðilar sem undir lögin eiga að heyra geta óskað eftir foráliti ráðherra um hvort ráðstöfun falli undir tilkynningarskyldu. Heilt yfir eru þær breytingar sem eru raktar í 5.  kafla greinargerðarinnar um samráð að mínu mati til bóta.

Hæstv. forsætisráðherra rakti hér líka þá þróun sem hefur átt sér stað á erlendum vettvangi. Þá er fyrst og fremst vísað til þeirrar þróunar sem hefur átt sér stað innan OECD og Evrópusambandsins því samfara. Þetta eru okkar viðskipta- og samstarfsþjóðir. Það má líka koma inn á það að stór og mikilvægur þáttur í þessu frumvarpi snýr að þjóðaröryggi og það er horft til þess hvað ríki sem tilheyra Atlantshafsbandalaginu hafa verið að gera á þessum vettvangi. Það er ástæða til að taka undir orð hæstv. forsætisráðherra, það getur skipt miklu máli að löggjöf okkar á þessu sviði sé í samræmi við það sem aðrar bandalags- og vinaþjóðir og viðskiptaþjóðir eru að gera. Það getur verið til þess fallið að auka tiltrú erlendra fjárfesta frá þessum löndum á íslenskt regluverk, á íslenska stjórnsýslu, það getur gefið þeim fyrirsjáanleika um það hvernig málsmeðferðinni verði háttað. En ef þetta er lagt hér til grundvallar, frú forseti, þá skiptir líka máli að okkar löggjöf um þetta efni sé ekki með séríslenskum reglum. Það mun flækja málið fyrir erlenda fjárfesta eða draga úr tiltrú þeirra á því hvernig stjórnsýslunni er háttað og til hvers er ætlast af þeim þegar þeir eru að velta fyrir sér fjárfestingarkostum hér á Íslandi. Þetta er mikilvægt atriði.

Það ber líka að hafa í huga, og greinargerðin ber þess merki og kom ágætlega fram í ræðu hæstv. forsætisráðherra, að frumvarpinu er ekki ætlað að takmarka erlenda fjárfestingu með almennum hætti. Það er á tilteknum sviðum undir tilteknum skilyrðum sem stjórnvöld geta gripið inn í og gengið hvað lengst, bannað tiltekna fjárfestingu. Þá er rétt að geta þess að erlend fjárfesting á Íslandi er mjög lítil. Hún er ekki mikil. Það er mikið kappsmál fyrir íslenska þjóð og íslenskt samfélag, íslenskt atvinnulíf, að við greiðum götu erlendra fjárfestinga eftir föngum. Til þess hníga öll rök. Það er vissulega áhyggjuefni, eins og rakið er í greinargerð frumvarpsins, að ef frá er dregin fjárfestinga erlendra aðila í áliðnaðinum og lyfjaiðnaðinum þá erum við ekki með mikla erlenda fjárfestingu. Þær spurningar sem einna helst vakna við meðferð þessa máls varða það að rýna aðeins betur samhliða hvað veldur þessu og hvað er hægt að gera til að treysta regluverkið að öðru leyti til að greiða götu erlendra fjárfestinga sem við viljum fá inn í landið, erlendra fjárfestinga sem teljast ekki vera ógn við þjóðaröryggi eða allsherjarreglu. Það er mikilvægt að hafa þetta atriði í huga samhliða því að við ræðum efnisatriði þessa frumvarps.

Það sem ég vil koma inn á, frú forseti, við þessa 1. umræðu og upplýsa um er að þingflokkur Sjálfstæðisflokksins við yfirferð á þessu frumvarpi og frá því að frumvarpið kom fyrst fram í samráðsgátt gerir fyrirvara um nokkur atriði. Það er fyrst almennur fyrirvari og svo nokkur atriði sem ég vil koma inn á og þarfnast nánari skoðunar og athugunar við í þinglegri meðferð málsins.

Almennt er mikilvægt að frumvarpið gangi ekki lengra í takmörkunum á erlendum fjárfestingum en nauðsynlegt er til að ná markmiðum frumvarpsins og gætt sé að því að hafa ákvæði laganna eins skýr og hlutlæg og unnt er. Frumvarpið felur nefnilega í sér í grunninn takmörkun á samningsfrelsi, á stjórnarskrárvörðum mannréttindum sem lúta að eignarréttindum og atvinnufrelsi. Það verður því að stíga mjög varlega til jarðar þegar lögfestar eru takmarkanir á framangreindum réttindum og gæta verður að því að skilyrði stjórnarskrárinnar um almannahagsmuni séu uppfyllt. Þá verður einnig að líta til hinnar stjórnskipunarlegu meðalhófsreglu um að ekki skuli ganga lengra við setningu íþyngjandi lagaákvæða en nauðsynlegt er hverju sinni. Í því felst að ef vafi er uppi um það hvort almannahagsmunir krefjist tiltekinnar íþyngjandi lagasetningar þá ber að túlka það borgurunum í hag.

Það eru líka nokkur efnisatriði sem ég ætla að reifa hér og þarfnast sérstakrar skoðunar við að mati þingflokksins. Það er í fyrsta lagi skilgreining á viðkvæmum sviðum. Í 3. gr. frumvarpsins er að finna ákvæði sem hamla erlendum fjárfestingum, nánar tiltekið í 2., 3. og 6. tölulið þar sem kveðið er á um starfsemi sem tengd er útvegun eða framleiðslu á mikilvægum aðföngum, nýtingu tiltekinna náttúruauðlinda og framleiðslu á mikilvægri tækni.

Ef við skoðum aðeins nánar 6. tölulið 3. gr., þar sem kveðið er á um framleiðslu eða þróun á annars konar mikilvægri tækni en fellur undir aðra töluliði þessarar greinar, þá er þetta nokkuð opið ákvæði. Þetta er varnagli, ef eitthvað fellur ekki undir fyrstu fimm töluliðina er til öryggis bara skellt inn opnara ákvæði í 6. tölulið. Það getur reynst erfitt í framkvæmd að afmarka nánar við hvað nákvæmlega er átt.

Svo eru það atriði sem snúa að frumkvæðisrýni ráðherra. Það eru atriði sem veita sennilega of víðtækar heimildir. Það þarf að skoða betur matsviðmiðin í 14. gr., hvort hægt er að skilgreina þau aðeins nánar. Svo er það viðmiðunarfjárhæð í 3. mgr. 4. gr. fyrir undanþáguna, að það sé rétt að setja þá fjárhæð í lög en ekki eftirláta ráðherra það í reglugerð. Að síðustu held ég að það sé gott fyrir meðferð málsins að drög að reglugerð liggi fyrir áður en að það verður afgreitt hér sem lög.

###

Herra forseti. Þetta er afar þýðingarmikið mál, það þýðingarmesta í þágu Grindvíkinga til þessa leyfi ég mér að segja. Tilgangur frumvarpsins og markmiðið er mjög skýrt. Þau efnisatriði sem liggja til grundvallar í frumvarpinu og þær breytingartillögur sem meiri hluti efnahagsnefndar er að gera eru málefnalegar, eru sanngjarnar. Brunabótamatið á sér tilvísun til laga um Náttúruhamfaratryggingu Íslands. Það er sanngjarnt. 95% talan er sanngjörn í ljósi þess, herra forseti, að þetta er ekki endilega endahnútur í uppgjöri gagnvart fólki. Það mun hafa forgangsrétt í þrjú ár og það er skýr skylda á félagi í eigu ríkisins að sjá um og viðhalda fasteignunum meðan þetta óvissuástand ríkir. Þetta er lykilatriði í þessu frumvarpi. Það eru lögð almenn viðmið. Ég held, herra forseti, að í góðu samstarfi hér í nefndinni og á þingi þá séum við að ná afar farsælli niðurstöðu.

###

Herra forseti. Vandi Grindvíkinga er mikill, hann er margslunginn, óvissan er mikil og eðlilega eru þær lausnir sem stjórnvöld boða margbreytilegar líka. Vandi atvinnulífsins er mikill. Það er töluverð óvissa. Þetta frumvarp er einn liður í því að koma til móts við þá stöðu sem uppi er, gefur fyrirtækjum færi á að fá súrefni til að huga að næstu skrefum í sinni starfsemi og hvað kemur til. Það er rétt sem hér hefur komið fram, gott starf unnið í nefndinni og það er skilningur á því að það er í mörg horn að líta. Þetta er tímabundið úrræði en ég held að allir í nefndinni og þingheimur allur sé meðvitaður um að á næstu dögum, vikum og mánuðum muni þessi mál jafnvel skýrast eitthvað frekar og hvaða lausnir og úrræði verða til boða. Sjálfstæðisflokkurinn styður þetta mál og fleiri sem á eftir koma.

###

Herra forseti. Ég þakka hv. þingmanni fyrir seinna andsvar og fyrir mitt leyti er það alveg skýrt að ég tel skynsamlegt að byggja upp sjóðinn til að mæta framtíðaráföllum sem geta dunið yfir hér á Íslandi. Það sem verið er að vísa hérna til, minn skilningur er sá að það er óvissa uppi um hversu mikið tjónið verður sem sjóðnum ber að bæta og hversu mikill kostnaður ríkisins verður með þessum aðgerðum eða vegna annarra aðgerða vegna jarðhræringanna í Grindavík. Þannig að ég tel að þessi setning verði þá frá frumvarpshöfundi að skýrast í því ljósi hvert samspilið verður á milli kostnaðar af hálfu ríkissjóðs á móti bótagreiðslum frá náttúruhamfaratryggingarsjóði.

###

Herra forseti. Ég þakka hv. nefndarmanni fyrir andsvarið og samstarfið í efnahags- og viðskiptanefnd. Það leiðir af því sem kemur fram í nefndaráliti meiri hlutans þar sem er brýnt fyrir Alþingi að huga strax að framtíðarfjármögnun NTÍ, Náttúruhamfaratryggingu Íslands, í því felst að mínu mati, og ég segi það hér, að endurskoða verði iðgjaldið. Við þurfum líka að horfa til þess að það geti orðið sá atburður í Grindavík og í tengslum við jarðhræringar á Reykjanesi að sjóðurinn tæmist, að það verði slíkt tjón að allar eignir hans hrökkvi ekki til. Þá er sú leið fær fyrir sjóðinn að taka lán með ríkisábyrgð. En við erum líka að horfa lengra inn í framtíðina, hvaða aðrir atburðir séu líklegir til að hljótast af þessum jarðhræringum á Reykjanesi, að Reykjanesskaginn sé vaknaður til lífsins. Þá held ég að það sé mjög brýnt fyrir íslenska þjóð að við séum að safna í svona náttúruhamfaratryggingarsjóð. Þess vegna tel ég að iðgjaldið hljóti að koma til skoðunar, aðrar viðmiðunarreglur sem gilda, hlutfall af brunabótamati allra fasteigna á landinu að því hámarki sem sjóðnum ber að vátryggja.

Hv. þingmaður kom líka inn á aðra ábendingu sem meiri hluti nefndarinnar gerir sem er um að skattlagning sjóðsins vegna fjármagnstekna fari þá eftir sambærilegum reglum og gilda um aðrar viðlíka stofnanir á vegum ríkisins. En það er rétt líka að það komi fram að nefndin brýnir það fyrir fjármála- og efnahagsráðherra að verði endurgjald í félaginu af eignunum þá  renni það til náttúruhamfaratryggingarsjóðs í samræmi við það sem er tekið út úr honum, ef til þess kemur að það sé tekið úr honum.

###

Herra forseti. Ég þakka hv. þingmanni fyrir seinna andsvar. Ég kom inn á þá ráðstöfun og þá heimild í framsögu minni og það kemur fram í nefndaráliti meiri hluta efnahags- og viðskiptanefndar að ráðherra geti ráðstafað 15 milljörðum úr náttúruhamfaratryggingum. Þetta kemur til vegna þess samspils sem er núna vegna þessarar aðgerðar og þeirrar óvissu sem er uppi um hvert verði heildartjón Náttúruhamfaratryggingar Íslands í Grindavíkurbæ. Sá atburður er ekki liðinn og það er óvissa sem ríkir um þetta. Það er grundvallarbreyting á lögum um Náttúruhamfaratryggingu Íslands að heimila slíka ráðstöfun en í ljósi þess að þetta er slík undantekning og slíkar fordæmalausar aðstæður og í ljósi þessa samspils um hvert verði endanlegt tjón ríkisins sem það er tilbúið að taka á sig, svo sem með þessum aðgerðum eða fleirum, eða þá náttúruhamfaratrygginga, þá tel ég þetta ekki óeðlilega aðgerð í ljósi þessara aðstæðna. En það er mikilvægt í þessu ljósi og út af öðrum ástæðum að Alþingi hugi að framtíðarfjármögnun Náttúruhamfaratryggingar Íslands.

###

Herra forseti. Ég þakka hv. þingmanni fyrir andsvarið. Það er sjálfsagt að reifa hvernig þetta er til komið í framhaldi af andsvörum mínum við hv. þm. Guðbrand Einarsson. Þegar altjón verður þá greiða náttúruhamfaratryggingar út frá brunabótamati og það er rétt sem hv. þingmaður segir hér, að frádreginni 2% eigin áhættu og svo förgunargjaldi. Það er þó lögð til sú breyting í frumvarpinu, ég kom inn á það, að jafna stöðu þeirra sem hafa þegar orðið fyrir altjóni og geta þá áfram framselt fasteignina til félagsins af því að það er óljóst hvort í þessum tilvikum — og ég bara þekki ekki til þess,  uppgjör við þessa einstaklinga við Náttúruhamfaratryggingu Íslands hefur ekki farið fram. Að því leytinu til er tryggt í frumvarpinu að staða einstaklinga, hvort sem þeir hafi orðið fyrir tjóni eða ekki, sé sú sama. Það er lykilatriði að gæta að þessu innbyrðis jafnvægi. Með 95% þá er, eins og ég skil þetta, allt óljóst með það hvort fasteignir verði fyrir frekara tjóni og hvort það komi til þess að það þurfi að farga fasteignum og þess vegna er þetta lagt til grundvallar með þessum hætti. Ég kom inn á það í andsvari við hv. þm. Guðbrand Einarsson að ef annað markmið eða annar tilgangur laganna væri að bæta tjón þá myndi ég telja skiljanlegt að það hefði verið höfð önnur nálgun. En hver hinn endanlegi sannleikur í þessu efni verður er erfitt að svara. Hér er um fordæmalausa aðgerð að ræða og ég tel að miðað við markmið frumvarpsins og tilgang þá sé upplegg frumvarpsins vel til þess fallið að því verði náð.

###

Herra forseti. Ég þakka hv. þingmanni fyrir síðara svar. Aftur komum við að þessu sem er lykilatriði í þessu máli, sem er grundvallaratriði, afmörkun á efni þessa frumvarps. Hver er tilgangur þess og markmið? Ef tilgangur og markmið frumvarpsins væri að bæta allt það tjón sem hefði átt sér stað í bænum þá er alls ekkert útilokað að nálgunin hefði verið önnur en hér er fram sett. Við vitum það að í náttúruhamfaratryggingum er brunabótamat lagt til grundvallar með eigin áhættu og svo koma önnur atriði sem verður að hafa til hliðsjónar. Í ofanflóðasjóði er ekki lagt upp með brunabótamat heldur markaðsvirði. Í sögunni hefur þetta nefnilega, í þeim hörmungum sem áður hafa dunið yfir annars staðar á landinu, ekki alltaf farið saman. En þetta er uppleggið í þessu frumvarpi með þessum hætti og ég tel að það sé skiljanlega vel sett fram og að 95% af brunabótamati nái þeim markmiðum sem stefnt er að.

###

Herra forseti. Ég þakka hv. þingmanni fyrir fyrirspurnina. Fyrir nefndinni komu fram allmörg sjónarmið um þetta atriði, hlutfallið og það verð sem einstaklingum býðst að selja eign sína á til félagsins. Það komu fram allmörg sjónarmið. Þá ber að taka það fram sem ég gat um í minni framsöguræðu og er í uppleggið í þessu frumvarpi að frumvarpinu er ekki ætlað að bæta tjón einstaklinga vegna þeirra atburða sem hafa orðið eða kunna að eiga sér stað í náinni framtíð í Grindavík. Það er ekki markmið þessa frumvarps. Markmiðið er að veita íbúum Grindavíkur skjól frá þeirri óvissu sem nú blasir við, þeirri óvissu sem helgast af því að þar eru eignir þessa fólks og heimili sem hafa ekki orðið fyrir tjóni en ástandið í bænum er samt með þeim hætti að það er óljóst hvernig búsetu verður háttað til framtíðar eða hvenær. Náttúruhamfaratrygging Íslands hefur ekki metið allar eignir. Umfang tjónsins liggur ekki fyrir og hvort það lendi á náttúruhamfaratryggingum. Þess vegna kemur þetta til til að gæta að jafnræði, já, vissulega gagnvart því fyrirkomulagi sem gildir um altjón í náttúruhamfaratryggingum. Þegar verið er að ráðast í aðgerðir sem þessar er lagt til grundvallar almennt viðmið út frá þessu markmiði laganna og þá kann að vera að það henti ekki öllum. Það er ljóst og það held ég að hafi legið fyrir. Þessi sjónarmið hafa komið fram fyrir nefndinni við umfjöllun málsins. En til að svara hv. þingmanni þá tel ég markmið frumvarpsins nást mjög vel með því sem er sett hér fram.

###

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um kaup á íbúðarhúsnæði í Grindavík. Í frumvarpinu er lagt til að fjármála- og efnahagsráðherra verði skylt að stofna félag sem fái það hlutverk að ganga til samninga um kaup á íbúðarhúsnæði í Grindavík í eigu einstaklinga sem falla undir gildissvið frumvarpsins og óska eftir því.

Frumvarpið felur í sér umfangsmesta stuðningsúrræði stjórnvalda fyrir Grindvíkinga hingað til í kjölfar náttúruhamfaranna frá því í haust. Hér er um að ræða mikilvægt skref í átt að því að eyða óvissu Grindvíkinga og tryggja búsetuöryggi þeirra. Þetta er lykilatriði. Það ber að árétta, frú forseti, að frumvarpinu er ekki ætlað að bæta einstaklingum tjón af völdum hamfaranna sem hafa orðið í Grindavík heldur gefa einstaklingum kost á að losna undan áhættu sem fylgir nú eignarhaldi íbúðarhúsnæðis í bænum og taka upp búsetu annars staðar, áhættu sem helgast af óvissu sem er um framvindu atburðanna. Markmiðið með úrræðinu er að losa einstaklingana undan þessari áhættu og færa áhættuna í félag í eigu ríkissjóðs. Þessu markmiði er ætlunin að ná með almennum viðmiðunum.

Ég vil geta þess að vinna nefndarinnar gekk mjög vel og ég vil þakka öllum nefndarmönnum fyrir mjög gott samstarf sem og starfsmönnum þingsins og líka fjármálaráðuneytisins sem lögðu sig bókstaflega fram dag og nótt við vinnu sína, að svara spurningum og afla gagna fyrir nefndinni og bregðast við athugasemdum sem komu.

Umfjöllunin um frumvarpið var sett í forgang í nefndinni en þess gætt líka að það yrði unnið eins vel og kostur var. Það var fundað með gestum og farið yfir þær umsagnir sem bárust og frá því er greint í nefndaráliti sem liggur frammi.

Ég ætla fyrst, frú forseti, að taka fyrir atriði er varða mörk frumvarpsins. Frumvarpið hefur það skýra markmið að ná til einstaklinga og fjölskyldna þeirra sem eiga íbúðir í Grindavík og hafa þar jafnframt lögheimili sitt. Þessu markmiði hefur almennt verið sýndur skilningur en þó hafa verið tjáð viðhorf um kaup á fasteignum í eigu lögaðila og á öðrum eignum í eigu einstaklinga. Þetta kom líka til umræðu í meðförum nefndarinnar á því frumvarpi sem var hér fyrr á dagskrá þingsins um tímabundinn rekstrarstuðning. Meiri hlutinn áréttar að tilgangur þessa máls er að tryggja búsetuöryggi fólks og eyða óvissu þeirra sem þurft hafa að yfirgefa heimili sín í Grindavíkurbæ vegna náttúruhamfara. Frumvarpið nær þar af leiðandi hvorki til fasteigna í eigu lögaðila né til annarra eigna í eigu einstaklinga. Þessu tvennu, fasteignum og heimilum fólks annars vegar og fasteignum lögaðila eða öðrum eignum einstaklinga, verður ekki jafnað saman þannig að í felist einhver mismunun heldur búa mjög svo sterk og rík málefnaleg rök að baki þessu.

Frú forseti. Skv. 3. mgr. 1. gr. frumvarpsins er heimilt að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæði. Þetta er undanþága frá þeirri meginreglu sem ég kom inn á áðan.

Fyrir nefndinni komu fram ábendingar um að umrædd heimild væri ekki nægilega skýr, þetta er vissulega matskennd regla, og það kynni að vera óljóst í sumum tilvikum hvort einstaklingar uppfylltu skilyrði þessarar undanþágu. Meiri hlutinn vill taka fram og árétta mikilvægi þess að gætt verði að búsetuöryggi þeirra sem eiga íbúð í Grindavík og tilgangi frumvarpsins verði náð, sem er að skapa forsendur fyrir öruggri framtíð fyrir Grindvíkinga og eyða þeirri óvissu sem náttúruhamfarirnar hafa haft í för með sér. Það er því nauðsynlegt að höfð sé hliðsjón af þessu markmiði við skýringu ákvæðisins og vafatilvik sem upp kunna að koma og ekki er hægt að útiloka verði skýrð í samræmi við það.

Frú forseti. Ég kem þá inn á atriði sem snýr að hámarki veðsetningarhlutfalls.  Í umsögn sem nefndinni barst kom fram það sjónarmið að Grindvíkingum yrði veitt undanþága frá greiðslubyrðarhlutfalli Seðlabanka Íslands. Afborgun af láni mætti þannig vera allt að 40% af ráðstöfunartekjum í stað 35% eins og gildir um fyrstu kaupendur, og veðsetningarhlutfall mætti vera 85% í stað 80%. Meiri hlutinn bendir á að reglur um hámark heildarfjárhæðar fasteignaláns og greiðslubyrði þess í hlutfalli við tekjur neytenda eru settar af Seðlabanka Íslands að undangengnu samþykki fjármálastöðugleikanefndar. Meðan nefndin hafði þetta frumvarp til umfjöllunar upplýsti fjármálaráðuneytið að Seðlabanki Íslands hefði til skoðunar hvort umrædd heimild fyrir fyrstu kaupendur ætti jafnframt að ná til þeirra sem hafa selt íbúðarhúsnæði sitt á grundvelli þessa frumvarps og þeim lögum ef af verður. Þá er rétt að geta þess, frú forseti, að í morgun gaf fjármálastöðugleikanefnd út yfirlýsingu um að ákveðið hafi verið að rýmka tímabundið lánþegaskilyrði þeirra einstaklinga sem áttu íbúðarhúsnæði í Grindavík 10. nóvember 2023. Hámark greiðslubyrði verði 40% af ráðstöfunartekjum og hámark veðsetningarhlutfalls verði 85% fyrir þessa einstaklinga við næstu kaup þeirra á íbúðarhúsnæði.

Frú forseti.   Fyrir nefndinni komu fram ábendingar um umgengnisrétt seljanda um eignir. Í greinargerð með frumvarpinu segir að ákvörðun þar að lútandi verði verkefni félagsins sem sinna muni umsýslu og rekstri eignasafnsins. Meiri hlutinn vill af þessu tilefni benda á að í reglugerðarheimild í 2. tölulið 1. mgr. 7. gr. frumvarpsins er heimild til handa ráðherra að kveða á um umgengnisrétt seljanda innan þessara marka. Meiri hlutinn telur heppilegast að það verði gert í góðri samvinnu við seljendur og að jafnframt verði tekið tillit til þeirra sjónarmiða.

Ég vil þá koma inn á það sem snýr að aðkomu stjórnvalda, fjármögnun og uppsetningu þessa félags sem leiðir af 2. gr. frumvarpsins og varðar samkomulag um heildarlausn við eftirlitsskylda aðila á fjármálamarkaði. Með frumvarpinu er ráðherra heimilað að semja við lánveitendur fasteignalána í Grindavík um uppgjör á áhvílandi skuldum vegna kaupa á íbúðum. Fyrir liggja drög að samkomulagi um heildarlausn vegna fyrirkomulags kaupa og fjármögnunar íbúðarhúsnæðis í Grindavík. Með slíku samkomulagi er stuðlað að einfaldri lausn sem er bæði skiljanleg og sanngjörn og lágmarkar áhættu, lágmarkar heildarkostnað milli aðila eins og kostur er í réttu hlutfalli við undirliggjandi áhættu. Ákvæði frumvarpsins tóku mið af því að allir helstu lánveitendur íbúðarhúsnæðisins í Grindavíkurbæ yrðu aðilar að samkomulagi um þessa heildarlausn.

Frú forseti. Í ljósi þess hversu óvenjulegt og mikilvægt þetta mál er og í ljósi þeirrar fordæmalausrar stöðu sem er uppi í Grindavík eru því bundnar miklar vonir við að allir hlutaðeigandi aðilar á fjármálamarkaði verði aðilar að þessu samkomulagi. Það er eins og áður segir, þetta er samkomulag um heildarlausn og hún er einföld og hún er sanngjörn; að lágmarka kostnað í ljósi þeirrar áhættu og óvissu sem við búum nú við. Það leiðir þá af ákvæðum frumvarpsins, sér í lagi með vísan til 2. og 3. gr., að félagið tekur þá yfir áhvílandi veðlán í tengslum við slíkt samkomulag.

Ég vil næst víkja máli mínu að því sem snýr að Náttúruhamfaratryggingu Íslands. Sú tilhögun, sem getið er í frumvarpinu, að ráðherra geti ákveðið að ráðstafa fjármunum úr Náttúruhamfaratryggingu Íslands til verkefnisins leiðir af þeirri miklu óvissu sem ríkir um endanlegt tjón vegna atburðanna í Grindavík og um þann kostnað sem ríkissjóður mun bera af völdum þeirra. Að þessu leytinu til er rétt að fram komi að frumvarpið felur í sér grundvallarbreytingu á meðferð eigna náttúruhamfaratryggingar því að samkvæmt lögum um náttúruhamfaratryggingu er ekki heimilt að ráðstafa eignum náttúruhamfaratryggingar til slíkra verkefna eða fjárfestinga, heldur er þeim fyrst og fremst ætlað að standa undir bótagreiðslum vegna vátryggðra eigna sem verða fyrir tjóni af völdum náttúruhamfara. Að sama skapi mun heildarkostnaður Náttúruhamfaratryggingar Íslands vegna atburðanna ekki liggja fyrir fyrr en þeim er lokið og tekist hefur að kanna ástandið í bænum til hlítar. Sambærileg óvissa hefur ekki ríkt við tjónaatburði til þessa. Því telur nefndin að um afar óvenjulega undantekningu og fordæmalausa aðgerð sé að ræða.

Til að tryggja fjárhagslegan styrk Náttúruhamfaratryggingar Íslands til framtíðar brýnir nefndin fyrir fjármála- og efnahagsráðherra að tryggja að þeir fjármunir sem ríkissjóður endurheimtir úr fjármögnun sinni á eignaumsýslufélaginu sem kveðið er á um í frumvarpinu verði greiddir til Náttúruhamfaratryggingar Íslands í samræmi við þá fjármuni sem ráðstafað verður úr tryggingunni til verkefnisins.

Þá telur meiri hlutinn brýnt að Alþingi hugi strax að framtíðarfjármögnun Náttúruhamfaratryggingar Íslands svo að stofnunin verði betur í stakk búin til að standa undir þeim lögbundnu skuldbindingum sínum að takast á við afleiðingar þeirra náttúruhamfara sem stofnunin vátryggir gegn í framtíðinni.

Herra forseti. Meiri hluti efnahags- og viðskiptanefndar leggur til breytingar á frumvarpinu. Í fyrsta lagi er lögð til breyting er varðar framlengingar á frestum, annars vegar framlengingu á frest til að óska eftir sölu en í 5. mgr. 3. gr. frumvarpsins er lagt til að beiðni um kaup félags skv. 2. mgr. 2. gr. á íbúðarhúsnæði skuli berast eigi síðar en 1. júlí 2024. Í þó nokkrum umsögnum kom fram það sjónarmið að sá frestur væri of knappur, enda væru íbúar Grindavíkur að taka mjög stóra ákvörðun sem varðaði framtíð sína. Að þessu virtu og öðrum sjónarmiðum sem fram komu fellst meiri hlutinn á framangreind sjónarmið og leggur til að fresturinn verði framlengdur til ársloka 2024. Svo er önnur breyting sem kveður á um framlengingu á forgangsrétti þessu samfara. Í umsögnum sem nefndinni bárust var því hreyft og því velt upp hvort tveggja ára forgangsréttur skv. 4. gr. væri of skammur þar sem óvissa vegna náttúruhamfaranna kynni að vara lengur. Á þetta er hægt fallast. Það er ekki hægt að segja til með neinni vissu, herra forseti, hver framvinda þessa máls verður. Í ljósi þess að meiri hlutinn leggur til að frestur til að óska eftir sölu verði lengdur telur hann að réttast sé að forgangsréttur falli niður þremur árum eftir gildistöku laganna.

Í öðru lagi er lögð til breyting er varðar takmörkun á ráðstöfun eigna sem háðar eru forgangsrétti. Fyrir nefndinni kom fram það sjónarmið að það kynni að ganga gegn markmiðum frumvarpsins ef eignaumsýslufélagið hugaði að ráðstöfun eigna sem háðar eru forgangsrétti á meðan óvissa varir um framvindu jarðhræringa í Grindavíkurbæ. Í því sambandi bendir meiri hlutinn á að samkvæmt ákvæði til bráðabirgða II skal leggja mat á hvort skilyrði séu til að lengja frest til forgangsréttar. Komi til sölu eigna af hálfu félagsins áður en slíkt mat hefur farið fram kann forgangsréttarhafi að þurfa að taka afstöðu til þess hvort hann neyti réttar síns áður en slíkt mat hefur farið fram. Meiri hlutinn telur að slík staða, sama hversu líkleg eða ólíkleg hún kunni að vera, brjóti gegn markmiðum laganna og leggur til að við ákvæði til bráðabirgða II bætist nýr málsliður sem kveði á um að félaginu sé óheimilt að ráðstafa íbúðarhúsnæði sem háð er forgangsrétti skv. 5. gr. til annars en forgangsréttarhafa áður en slíkt mat hefur farið fram.

Þá er í þriðja lagi lögð til breyting er varðar eignaumsýslufélagið.  Í 1. mgr. 8. gr. frumvarpsins segir m.a. að ákvæði stjórnsýslulaga gildi eingöngu um ákvarðanir félagsins sem varða kaup á íbúðarhúsnæði og um veitingu forgangsréttar. Þegar hins vegar kemur að ákvörðunum félagsins sem ekki koma fram í ákvæðum frumvarpsins eiga samþykktir þess og almennar reglur við. Meiri hlutinn telur því rétt að skerpa á skyldum félagsins og leggur til breytingu þess efnis að við einkaréttarlegar ákvarðanir skuli félagið hafa til grundvallar gagnsæi, hlutlægni, jafnræði og hagkvæmni. Auk þess telur meiri hlutinn að taka beri skýrlega fram að Ríkisendurskoðun hafi eftirlit með starfsemi félagsins, en ákvæði 4. gr. laga um ríkisendurskoðanda og endurskoðun ríkisreikninga munu samt sem áður gilda um endurskoðun á reikningum félagsins.

Þá er í fjórða lagi lögð til breyting er varðar búseturéttarhafa. Frumvarpið eins og það stendur tekur ekki til þeirra einstaklinga sem eiga búseturétt hjá leigufélögum. Í greinargerð með frumvarpinu kemur fram að staða búseturéttarhafa sé þó að mörgu leyti áþekk stöðu þeirra einstaklinga sem eiga íbúðarhúsnæði í Grindavík. Meiri hlutinn telur því að umræddir einstaklingar eigi að falla undir gildissvið frumvarpsins og leggur því til breytingu þess efnis. Lagt er upp með að staða búseturéttarhafa verði samsvarandi stöðu einstaklinga á grundvelli frumvarpsins sem óska eftir því að eign sín verði keypt. Endurgjald fyrir búseturéttinn verði því 95% af framreiknuðu búseturéttargjaldi búseturéttarhafa.

Að lokum, herra forseti, er í fimmta lagi lögð til breyting er varðar undanþágu frá lögum um ríkisábyrgð. Eitt af markmiðum laga um ríkisábyrgðir er að ríkissjóður fái endurgjald fyrir veitta ábyrgð sem endurspegli þann ávinning sem ábyrgðin veitir tilteknu félagi. Lög um ríkisábyrgðir taka einnig fyrst og fremst til ákveðinna verkefna eða nýframkvæmda sem ríkissjóður tekur þátt í að fjármagna. Sú málsmeðferð og þau skilyrði sem kveðið er á um í lögunum eiga ekki vel við þegar kemur að því að veita einstaklingum aðstoð eins og kveðið er á um í þessu frumvarpi. Af þessum sökum er lagt til, svo það sé tekið skýrt fram, að lögin gildi ekki um þessa lánveitingu ríkisins til félagsins.

Þá eru einnig lagðar til í nefndaráliti meiri hluta efnahags- og viðskiptanefndar minniháttar eða lagatæknilegar breytingar sem þarfnast ekki sérstakrar umfjöllunar.

Herra forseti. Að framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem ég hef hér gert grein fyrir og eru lagðar fram í sérstöku þingskjali.

Undir álit efnahags- og viðskiptanefndar rita auk þess sem hér stendur, hv. þingmenn Ágúst Bjarni Garðarsson, Hildur Sverrisdóttir, Jóhann Friðrik Friðriksson, Steinunn Þóra Árnadóttir, Oddný G. Harðardóttir með fyrirvara og Ásthildur Lóa Þórsdóttir með fyrirvara.

Herra forseti. Að lokum vil ég geta þess að þetta frumvarp er einn þáttur en stór og mikilvægur þáttur í heildaraðgerðum stjórnvalda til að bregðast við því hörmungarástandi sem hefur skapast í Grindavík vegna jarðhræringanna á Reykjanesi undanfarna mánuði. Það tekur til búsetuöryggi fólks. Fólki er veitt skjól frá þeirri miklu óvissu sem er uppi um framhald þessara atburða og jarðhræringa. En það er alveg ljóst að það eru mörg önnur úrlausnarefni sem bíða eins og hefur komið fram í umræðum í þinginu. Þau snúa að framtíð bæjarins, snúa að atvinnulífi, fasteignum lögaðila, öðrum eignum einstaklinga, getu fyrirtækja og forsvarsmanna þeirra í bænum til að taka ákvarðanir um framtíð sína og síns rekstrar svo stór og veigamikil atriði séu nefnd. Tímann næstu daga, vikur, jafnvel mánuði verður þá að nýta til að takast á við þessi atriði. Ég er þess fullviss að það verði gert og að okkur takist að ráða fram úr þessu mikla og sögulega verkefni. Ástæðan fyrir því að ég tel að svo sé er sá baráttuhugur sem einkennir Grindvíkinga og skýr vilji stjórnvalda, skýr vilji alls þingheims, allra viðbragðsaðila og  allra sem koma að þessu máli með einum eða öðrum hætti — sá baráttuvilji til að takast á við þetta verkefni er skýr.

###

Frú forseti. Ég þakka hv. þm. Þórhildi Sunnu Ævarsdóttur fyrir sína ræðu og eins samstarf í hv. efnahags- og viðskiptanefnd í þessu máli. Hv. þingmaður vekur hér athygli á ákvæði í 9. gr. frumvarpsins, 2. mgr. um tímafresti arðgreiðslna, þar sem miðað er við tímamark 7. febrúar 2024, fyrir 1. maí 2025. Ég held að hv. þingmaður hafi nokkuð til síns máls og efnahags- og viðskiptanefnd breytir öðrum tímamörkum um gildistíma frá apríl inn í júní og svo umsókn sem því nemur og tel að þá verði þessar dagsetningar færðar til samræmis. Hvort slíkar breytingar yrðu gerðar með breytingartillögu í þessari umræðu eða nefndin taki málið milli 2. og 3. umræðu til framhaldsnefndarálits og breytingartillögu munum við bara láta ráðast en ég vildi koma hér upp og koma þessu á framfæri, frú forseti.

###

Frú forseti. Ég er hingað kominn til að segja að ég styð þetta mál frá  meiri hluta atvinnuveganefndar  og er ánægður með að meiri hluti atvinnuveganefndar hafi náð því og komið sér saman um að leggja málið fram með þessum hætti. Nær óbreytt frumvarp var  til afgreiðslu í atvinnuveganefnd á síðasta þingvetri en var ekki útrætt. Nefndin hafði á þeim tíma farið gaumgæfilega yfir málið, tekið til ítarlegrar þinglegrar meðferðar  bæði með því að fá umsagnir og gesti og þar var alveg ljóst hvernig málinu væri háttað.

Um þá breytingu og það nefndarálit sem þá lá fyrir frá meiri hluta atvinnuveganefndar leyfi ég mér að segja að hafi verið mjög víðtæk sátt. Það er mikið ákall um breytingar á núverandi kerfi. Og af hverju er það, frú forseti? Það er einfaldlega af því að núverandi kerfi er meingallað. Það er meingallað og gengur ekki upp. Það er óskilvirkt. Það tryggir ekki hámarksnýtingu eða arðsemi af þessari auðlind. Það setur sjómenn sem þessa atvinnugrein stunda í hættu, býr til óeðlilega hvata og  gengur einfaldlega ekki upp og er meingallað. Þess vegna er þetta lagt til og þess vegna styð ég þá breytingu að veiðar á grásleppu verði settar undir aflahlutdeildarkerfi eða kvótasett. Það er það kerfi sem við Íslendingar höfum í um 40 ár að meginstefnu byggt okkar auðlindanýtingu á í fiskveiðum  landið um kring og heilt yfir hefur það gengið mjög vel. Það er komin góð reynsla á það hvernig slíkt kerfi virkar, hverju það getur náð fram. Það getur í fyrsta lagi augljóslega, og það skiptir mig miklu máli, náð fram mikilli hagræðingu, að við séum að nýta auðlindir landsins með sem bestum hætti. Hvernig gerist það? Jú, fyrst og fremst með því að lækka kostnað, lækka sóknarkostnaðinn, eyða óvissu og gera þeim útgerðum sem hyggjast sækja grásleppu kleift að skipuleggja sinn rekstur og hámarka arðsemi af sinni starfsemi. Þetta skiptir gríðarlega miklu máli. Önnur rök eru þau að þá er dregið úr ólympískum veiðum, ef svo má segja, sem leiða  til þess í núverandi kerfi að það er keppni um að sækja sjóinn á þeim dögum sem eru í boði. Það er þá freistandi að halda á sjó í slæmum veðrum. Þetta vitum við og þetta þekkjum við og höfum margar sögur af því hvernig sjómenn hafa lent í háska af þessari ástæðu, ekki eingöngu vegna veiða á grásleppu heldur líka í öðrum kerfum sem hafa þessar ólympísku veiðar eða þennan hvata í för með sér.

Það er til mikils unnið að koma á skynsamlegu kerfi sem dregur úr þessu og hefur öryggi sjómanna  að leiðarljósi. Þeir geta þá stillt sig af  og sótt á miðin þegar það gefur og það er gott veður. Veiði á grásleppu er með þeim hætti að það þarf að leggja net, þau þurfa að liggja í einhvern tíma og það er erfitt að gera það þegar veður gerast válynd. Með    þessari breytingu er líka verið að sporna gegn veiðarfæratjóni. Við erum þá að sporna gegn slysum sem geta orðið við að net losni og drögum þannig úr áhrifum á umhverfið og lífríkið. Þetta hlýtur allt saman að skipta máli.

Það eru vissulega uppi andstæð sjónarmið og ég heyri það hér í þessum þingsal, af ræðum þingmanna sem hafa verið hér á undan mér. Það sem ég heyri og er  sammerkt öllum þeim ræðum er andstaðan við kvótasetninguna bara sem slíka, á móti því fyrirkomulagi. En eins og ég kom inn á áðan, frú forseti, þá er kvótakerfið það kerfi sem reynst hefur okkur hvað best við að reyna að hámarka nýtingu okkar fiskveiðiauðlinda á helstu nytjastofnum þessa lands og grásleppan er ekkert undanskilin þeim hagkvæmnis- og reynslurökum um það hvernig það hefur gengið.

Við meðferð þessa máls á sínum tíma á síðasta þingvetri var það þannig að atvinnuveganefnd tók mjög til skoðunar og hlustaði eftir sjónarmiðum þeirra sem settu sig á móti þessari ráðstöfun. Það verður reyndar að segjast að það var mikill minni hluti allra þeirra umsagna sem bárust nefndinni um þetta mál sem mótmælti því að þessi leið yrði farin. Það var mikill meiri hluti þeirra sem stunda þessa atvinnu, ekki  eingöngu frá útgerðinni heldur líka frá sveitarfélögum sem vita og þekkja hver reynslan hefur verið, þekkja gallana á núverandi fyrirkomulagi og sjá hversu mikill ávinningur það væri fyrir þessa atvinnugrein, fyrir þessar útgerðir og fyrir þessi svæði þar sem grásleppuveiðar eru stundaðar, að hrinda þessu í framkvæmd. En þeir sem höfðu uppi og tefldu fram öðrum sjónarmiðum — það er hlustað eftir þeim áhyggjum sem þar eru. Það eru áhyggjur um að kvóti fari brott af svæðinu. En það er brugðist við því með því að girða af og hólfsetja þetta eftir svæðum. Það eru takmarkanir á því og tekið fyrir það að framsal verði á aflaheimild  milli svæða. Það eru líka takmarkanir sem ég leyfi mér að segja, frú forseti, að eru auðvitað allverulegar, t.d. að heildaraflahlutdeild einnar útgerðar í aflahlutdeild í grásleppu er ekki 2%, eins og frumvarp hæstv. matvælaráðherra á síðasta þingvetri gerði ráð fyrir, heldur lagði meiri hluti atvinnuveganefndar til á sínum tíma að markið yrði fært niður í 1,5%, úr 2% niður í 1,5%. Er þá að mínu mati um verulega takmörkun um að ræða þannig að ég blæs á þá gagnrýni, frú forseti, að með þessu sé verið að stuðla að einhverri samþjöppun aflaheimilda á hendur örfárra. Það er bara ekki þannig. Staðreyndirnar tala sínu máli. Það kann að vera og það er mín skoðun að ég er ekki hlynntur því að það séu  settar of íþyngjandi takmarkanir eða girðingar,  heldur sé það þá útgerðanna og þeirra sem til þekkja, sjómannanna, að sækja aflann í okkar sameiginlegu auðlind með sem lægstum tilkostnaði þannig að hægt sé að hámarka ávinning þjóðarinnar af veiðunum. Það verður gert í þessu tilviki með því að breyta um kerfi og kvótasetja grásleppu. Ég er sannfærður um að svo sé.

Það kann að vera, og ég horfi alveg til þess  í þessu máli, að reynslan mun örugglega sýna fram á það á næstu árum að sumar þessar girðingar sem  eru lagðar til í þessu frumvarpi gangi mögulega of langt. Þá er það verkefni löggjafans að hlusta eftir því og breyta því í ljósi reynslunnar ef fram koma sterk rök fyrir því að svo skuli gera. Af þeim ástæðum tel ég mikilvægt að segja að ekkert frumvarp sem komið hefur fram um breytt fyrirkomulag á stýringu grásleppuveiða hefur verið fullkomið. Ég er ekki sérstaklega hlynntur því og tel sumar þessara girðinga sem eru settar í þetta frumvarp  jafnvel ganga of langt sums staðar.

En gott og vel, út frá þessum rökum að núverandi kerfi er meingallað, það er jafnvel hættulegt, það er hættulegt bæði umhverfi og þeim sem stunda þessa atvinnugrein, veiðar á grásleppu, þá styður það mjög svo sannfærandi og sterk rök fyrir því að ráðast í þessa breytingu.

Í stuttu máli, frú forseti: Ég er hlynntur þessu frumvarpi. Það verður spennandi að fylgjast með þinglegri meðferð málsins hjá atvinnuveganefnd. Vonandi tekst henni, eins og henni tókst  á síðasta þingi, að fara í gegnum þetta mál nokkuð hratt en örugglega og með vönduðum hætti. En ég tel mikilvægt að málið nái fram að ganga og verði að lögum áður en næsta veiðitímabil á grásleppu hefst núna í vor.

###

Frú forseti. Ég mæli hér fyrir frumvarpi til laga um breytingu á lögum um vörugjöld af ökutækjum, eldsneyti o.fl., fyrir hönd meiri hluta efnahags- og viðskiptanefndar. Þannig háttar til að við þinglega meðferð frumvarps til laga um breytingu á ýmsum lögum um skatta og gjöld og fleira, sem var 468. mál, voru gerð tæknileg mistök sem þarf að leiðrétta. Leiðréttingin kemur fram í 1. gr. þessa frumvarps sem hljóðar svo, með leyfi forseta:

„Í stað orðanna „á árunum 2022–2023“ í 2. mgr. ákvæðis til bráðabirgða XVIII í lögunum kemur: frá 1. janúar 2022 til 1. október 2024.“

Það er því í stuttu máli lagt til að þessi tæknilegu mistök sem urðu við lagasetninguna hér fyrir jól verði leiðrétt þannig að ákvæðið sem varðar skráða losun húsbíla haldi gildi sínu til 1. október 2024.

###

Frú forseti. Ég mæli hér fyrir framhaldsnefndaráliti frá meiri hluta efnahags- og viðskiptanefndar með breytingartillögu um frumvarp til laga um breytingar á ýmsum lögum um skatta og gjöld. Nefndin fjallaði um málið á milli 2. og 3. umræðu og fékk til sín gesti frá fjármála- og efnahagsráðuneytinu.

Í nefndaráliti er gert grein fyrir þremur breytingartillögum sem ég ætla að fara hér yfir. Í fyrsta lagi er meiri hlutinn að leggja til að fresta gildistöku a-liðar 11. gr. frumvarpsins, þar sem meiri hlutinn telur að kanna þurfi áhrif ákvæðisins betur og afla þurfi frekari upplýsinga um þá sem kunna að verða fyrir áhrifum þegar ákvæðið tekur gildi.

Í annan stað, frú forseti, fjallaði nefndin um breytingartillögu sem var lögð fram við frumvarpið við 2. umræðu og fjallar um tímabundna niðurfelling á virðisaukaskatti til ökutækjaleigna vegna endursölu rafmagns-, vetnis- og tengiltvinnbifreiða. Í meðförum málsins hjá nefndinni kom fram ábending frá fjármála- og efnahagsráðuneytinu um ákveðna textabreytingu til að gæta samræmis við þau ákvæði sem væri alla jafna að finna og fellst nefndin á þá breytingu eins og gert er grein fyrir í nefndaráliti.

Þá er í þriðja lagi fjallað um þá breytingu sem nefndin leggur til sem er að heimila björgunarsveitum endurgreiðslu á vörugjaldi vegna kaupa á bensíni. Um þetta mál er það að segja, frú forseti, að nefndin hafði þetta til umfjöllunar og bárust umsagnir, m.a. frá Slysavarnafélaginu Landsbjörg þar sem farið var yfir hvernig sveitin fjármagnar sig og hvaða ívilnanir væru veittar í lögum til handa björgunarsveitum landsins. Get ég þar nefnt t.d. niðurfellingu vörugjalda á innflutningi tækja og tóla sem sveitin notar og niðurfellingu á olíugjaldi. Úr varð að nefndin skoðaði mjög hvort hægt væri að útfæra sambærilegt ákvæði um vörugjöld á bensíni.

Ég ætla líka að nefna að í því frumvarpi sem liggur fyrir þinginu og varðar töku kílómetragjalds á hreinorkubifreiðar er jafnframt að finna ákvæði um undanþágu til handa slysavarnafélögum og björgunarsveitum landsins. Þar sem lá fyrir nefndinni var að fara yfir það að á undanförnum árum hefur orðið sú breyting og sú þróun hjá björgunarsveitum landsins að tæki og tól sem áður voru dísilknúin hafa á síðustu árum farið að verða bensínknúin. Þetta á ekki eingöngu við um ökutækin, þetta eru hvers konar farartæki; snjósleðar, fjórhjól, jafnvel björgunarbátar sem sveitirnar hafa verið að taka í notkun. Bensínnotkun sveitanna hefur því verið að aukast en þar er ekki að finna afslátt á vörugjöldum eins og gilti um afslátt á olíugjaldi vegna dísilvéla. Ýmsar útfærslur á þessu voru til skoðunar og áttum við ágætissamvinnu við fjármála- og efnahagsráðuneytið og Skattinn. Þegar málið kom til 2. umræðu var það og útfærsla á því ekki útrædd innan nefndarinnar   en við meðferð málsins milli 2. og 3. umræðu hafði nefndin tök á að klára þessa útfærslu og hún er lögð til eins og gerð er grein fyrir í nefndaráliti.

Ég vil bæta því við að tillagan um að björgunarsveitir fái endurgreitt vörugjald á bensíni samkvæmt því fyrirkomulagi sem er verið að leggja til, er sett inn í bráðabirgðaákvæði. Það er gert af þeirri ástæðu að fyrirséð eru áform stjórnvalda um heildarendurskoðun á skattlagningu eldsneytis og ökutækja, m.a. í tengslum við það frumvarp sem ég nefndi áðan, um kílómetragjald á hreinorkubifreiðar. Það er að verða þróun í þessum efnum, tækninni fleygir fram. Það sem verið er að horfa til jafnframt í tengslum við þetta eru þær alþjóðlegu skuldbindingar sem Ísland hefur undirgengist, m.a. loftslagsmarkmið. Þess vegna er lagt til, í ljósi þessara breytinga sem eru að verða á umhverfinu, að taka þurfi jafnframt til skoðunar hvernig björgunarsveitir landsins njóta beins og óbeins stuðnings í formi ívilnana gagnvart bensíni og eldsneyti og vörugjöldum og komið verði á fót starfshópi sem dómsmálaráðherra skipi og fjármögnun björgunarsveita verði skoðuð með heildstæðum hætti með tilliti til þeirra atriða sem nefnd hafa verið.

Ég vil þó nefna tvennt í þessu samhengi. Ef um er að ræða þessi umhverfissjónarmið, að björgunarsveitum verði gert kleift að fara úr jarðefnaeldsneytisdrifnum ökutækjum og farartækjum yfir í rafmagnsökutæki og hreinorkutæki, þá er sú þróun ekki alveg á næsta leiti, þ.e. að öll tæki og tól björgunarsveita geti verið þannig rafmagnsdrifin að hægt sé að skjótast upp á jökla í óveðrum klukkustundum eða sólarhringum saman í 20 stiga frosti. Sú þróun er ekki alveg á næsta leiti þannig að við verðum að gæta að því að björgunarsveitirnar hafi áfram tök á því að sinna sínu mikilvæga starfi í þágu landsmanna allra og ferðamanna sem koma hingað til lands og heimsækja landið.

Það er líka hægt nefna að í því losunarheimildakerfi sem kemur frá ESB og hefur verið til umræðu í þessum sal í dag, ber að líta til þess að þar sem eru undanþágur í því losunarkerfi kolefna er það varðandi leit og björgun a.m.k. í flugi, og þá má sjá þess stað varðandi skipin. Það er undanþegið í þessum heimildum. Þessi tillaga sem meiri hluti efnahags- og viðskiptanefndar leggur fram telst að mínu mati og meiri hlutans vera eðlileg í ljósi þessa og samræmast að því leytinu til loftslagsmarkmiðum stjórnvalda eins og þau eru lesin saman við loftslagsmarkmið Evrópusambandsins sem við erum í samstarfi við.

Það verður líka að segja frá því að þessi þróun sem ég var að lýsa hérna áðan, að björgunarsveitirnar hafa verið að færa sig úr þessum dísilknúnu bifreiðum yfir í bensínbíla sem eru umhverfisvænni og sparneytnari, er líka jákvætt skref í sjálfu sér. Það er sú þróun sem er að eiga sér stað. Þessi breyting miðar að því að hraða mögulega þeirri þróun, hvað svo sem verður í framtíðinni, að björgunarsveitir sem og aðrir landsmenn geti fært sig úr jarðefnaeldsneytisdrifnum ökutækjum yfir í hreinorkufarartæki. Það er þá eitthvað sem við höldum áfram að vinna með. En eins og ég segi, þessari undanþágu er ætlað að gilda í eitt ár meðan þessi mál eru skoðuð heildstætt.

Ég vil fyrir mitt leyti segja, frú forseti, að ég tel þetta góða tillögu, ég tel hana rétta. Það sé eðlilegt að þingið sameinist um að leita allra leiða til þess að koma til móts við og styrkja björgunarsveitir landsins með réttum og tilhlýðilegum hætti. Það er það sem við erum að stefna að og ég held að allir geti verið sammála um það markmið. Það eru auðvitað ýmsar hugmyndir uppi um hvernig hægt er að gera það. Þessi leið var fyrir valinu af því að það væri hægt að bregðast við þannig, við komumst að því í okkar vinnu, en líka af því að hún gagnast öllum björgunarsveitum landsins, hvar sem þær starfa, þess vegna fámennum sveitum í dreifbýlinu sem þurfa að reiða sig mikið á og eiginlega eingöngu á ökutæki sem eru knúin jarðefnaeldsneyti. Það skiptir þessar sveitir algeru lykilmáli í sinni fjármögnun að geta fengið stuðning með þessum hætti.

Að þessu sögðu legg ég til þessar breytingartillögur fyrir hönd meiri hluta efnahags- og viðskiptanefndar og þær fari til umræðu eins og lagt er til og verði samþykktar.

Undir þetta álit rita, auk þess sem hér stendur, hv. þingmenn Jóhann Friðrik Friðriksson, Lilja Rannveig Sigurgeirsdóttir, Steinunn Þóra Árnadóttir, Vilhjálmur Árnason og Guðbrandur Einarsson.

###

Herra forseti. Það frumvarp sem við erum að greiða atkvæði um er fyrsti liðurinn, fyrsti hlutinn af stærri kerfisbreytingu um breytt gjaldtökufyrirkomulag vegna umferðar á vegum landsins. Seinni hlutinn er væntanlegur á næsta ári þar sem allar aðrar bifreiðar verði teknar inn í svokallað kílómetragjald, sem er það sem við erum að greiða atkvæði um í þessu máli um hreinorkubifreiðar. Það er ljóst í meðförum nefndarinnar að það er samstaða um það meginmarkmið sem stefnt er að með frumvarpinu, að þeir greiði sem nota. Þetta frumvarp nær að mínu mati vel utan um það markmið.  Útfærslan er í sjálfu sér einföld en með svona kerfisbreytingu er skiljanlegt að menn vilji vanda sig og hugsa um hvernig gengur. En það er rétti tíminn að gera það núna. Á næsta ári mun þessi tiltölulega einfalda kerfisbreyting ganga í gegn. Ég held að það sé atriði til að hafa í huga að það mun reyna miklu frekar á hina síðari kerfisbreytingu og þar er gott að hafa í huga þann lærdóm sem við drögum af þessari vinnu sem þegar hefur verið unnin.

###

Herra forseti. Ég mæli fyrir nefndaráliti með breytingartillögu um frumvarp til laga um breytingar á ýmsum lögum vegna fjárlaga fyrir árið 2024, hér í 3. umræðu. Nefndin fjallaði um málið á milli 2. og 3. umræðu og fékk til sín gesti frá Bændasamtökum Íslands og matvælaráðuneyti. Í nefndaráliti er rakið hvernig því máli var stillt upp. Niðurstaðan er sú sem fram kemur í nefndarálitinu, að meiri hlutinn telur við þær aðstæður sem höfðu skapast að ákjósanlegt sé að breytingar sem þessar, hugsanlegar efnisbreytingar, séu lagðar fram við framlagningu frumvarpa en ekki sem breytingartillögur við 2. umræðu.

Herra forseti. Það sem ég vil fyrst og fremst gera grein fyrir í þessu nefndaráliti er breytingartillaga sem meiri hluti efnahags- og viðskiptanefndar leggur fyrir er varðar breytingar á 28. gr. laga um úrvinnslugjald. Þannig er mál með vexti að fjármála- og efnahagsráðuneytið og Skatturinn vöktu athygli nefndarinnar á því að þær breytingar sem eru lagðar til í 28. gr. á viðauka XVI við lög um úrvinnslugjald tækju ekki mið af breytingum sem hafa orðið á tollskrá með auglýsingu um breytingu á tollskrá. Tilvísun til þess hversu oft hver fjárhæð tæki breytingum í viðaukanum væri því ekki í samræmi við tollskrána. Því er það þannig í þessu máli, herra forseti, að meiri hlutinn leggur til breytingu þess efnis að í stað þess að tiltaka nákvæman fjölda þeirra tilvika sem krónutalan tekur breytingum verði stuðst við orðalagið „hvarvetna í viðaukanum“.

Í þessu felst engin efnisleg breyting, herra forseti, og leggur meiri hlutinn til að þessi breyting verði samþykkt. Undir þetta álit rita, auk þess sem hér stendur, hv. þingmenn Ágúst Bjarni Garðarsson, Stefán Vagn Stefánsson, Steinunn Þóra Árnadóttir og Vilhjálmur Árnason.

###

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um kílómetragjald vegna notkunar hreinorku- og tengiltvinnbifreiða. Með frumvarpinu er lagt til að lögfest verði nýtt kerfi til tekjuöflunar af ökutækjum og eldsneyti með því að taka upp kílómetragjald frá og með 1. janúar 2024 vegna notkunar rafmagns- og vetnisbifreiða annars vegar og tengiltvinnbíla hins vegar, á vegakerfinu.

Nefndin hefur fjallað um málið og fékk á sinn fund gesti og það bárust umsagnir eins og gengur og gerist og er greint frá því nánar í nefndarálitinu sem liggur frammi. Í umsögnum sem nefndinni bárust var tekið undir þá sýn stjórnvalda að gæta þyrfti jafnræðis við gjaldtöku í vegakerfinu og undir þá grunnhugsun að þeir sem nota vegakerfið skuli greiða fyrir það. Jafnframt kom fram í umsögnum sjónarmið þeirra sem rekja ökutækjaleigur um að fyrirkomulag álagningar kílómetragjalds gæti reynst þeim sérlega snúið. Til að mynda var nefnt að viðmið við áætlun ríkisskattstjóra um meðalakstur væri of hátt. Í þessum efnum öllum vill meiri hlutinn benda á að þrátt fyrir áætlun ríkisskattstjóra sé ökutækjaleigum eins og öðrum gjaldskyldum aðilum heimilt að skrá nýja áætlun í stað þeirrar sem ríkisskattstjóri leggur til. Þá geta ökutækjaleigur eins og aðrir gjaldskyldir aðilar tekið þær bifreiðar sem eru ekki í notkun af skráningarmerkjum og þar með undanskilið sig greiðslu samkvæmt ákvæðum laganna.

Frú forseti. Meiri hluti efnahags- og viðskiptanefndar leggur til nokkrar breytingar á frumvarpinu. Fyrst ber að nefna undanþágu vegna bifreiða í eigu björgunarsveita. Þannig er að bifreiðar í eigu björgunarsveita eru skv. 4. gr. frumvarpsins undanþegnar kílómetragjaldi. Í umsögn Slysavarnafélagsins Landsbjargar er lagt til að gildissvið undanþágunnar verði rýmkað þannig að skýrt verði að hún nái til björgunarsveita sem og heildarsamtaka þeirra. Meiri hlutinn tekur undir tillöguna og leggur til samhljóða viðbót við ákvæðið. Að auki leggur meiri hlutinn til orðalagsbreytingu að höfðu samráði við fjármálaráðuneytið þannig að ákvæðið taki til bifreiða sem ætlaðar eru fyrir starfsemi björgunarsveita sem og viðurkenndra heildarsamtaka þeirra.

Frú forseti. Í annan stað er um að ræða fyrirframgreiðslu kílómetragjalds. Nefndinni barst minnisblað frá fjármála- og efnahagsráðuneyti þar sem kom fram að brýnt væri að gera breytingar á gjalddaga fyrirframgreiðslu kílómetragjalds þannig að gjalddagi verði fyrsta dag næsta mánaðar og eindagi 14 dögum síðar en ekki fyrsta dag hvers mánaðar líkt og gert er ráð fyrir í frumvarpinu. Í því sambandi er bent á að slík innheimta sé eðlilegri í ljósi þess að gjaldskyldur aðili greiði þá vegna aksturs í mánuðinum á undan en ekki fyrir fram upp í væntanlegan akstur til loka mánaðarins. Breytingin mun jafnframt einfalda innleiðingu kílómetragjalds eftir áramót og auka svigrúm aðila til að bregðast við áskorunum sem fylgja innleiðingunni. Til samræmis er lögð til breyting á ákvæði til bráðabirgða II þannig að gjalddagi fyrsta gjaldtímabils ársins 2024 verði 1. febrúar 2024. Þá skuli áætlun ríkisskattstjóra um meðalakstur bifreiða vegna fyrsta gjaldtímabils ársins 2024 gerð og birt í miðlægri þjónustugátt stjórnvalda fyrir 1. febrúar 2024. Meiri hlutinn telur tillögu þessa til bóta, bæði varðandi innleiðingu gjaldsins og framkvæmd laganna almennt og gerir hana að sinni.

Frú forseti. Í þriðja lagi er um að ræða atriði er varðar kæruheimildir. Skv. 3. mgr. 19. gr. frumvarpsins er skráning faggiltrar skoðunarstofu á stöðu akstursmælis kæranleg til Samgöngustofu. Þá er í 4. mgr. sömu greinar kveðið á um að heimilt sé að kæra úrskurð Samgöngustofu til ráðherra. Í umsögn Samgöngustofu kom fram að umrædd kæruheimild væri óþörf enda væri stofnuninni heimilt að leiðrétta augljósar skráningarskekkjur á stöðu akstursmælis að höfðu samráði við gjaldskyldan aðila eða samkvæmt beiðni hans, sbr. 7. mgr. 8. gr. frumvarpsins. Meiri hlutinn tekur undir þetta sjónarmið og bendir á að ákvörðun Samgöngustofu er í eðli sínu stjórnvaldsákvörðun og við töku slíkrar ákvörðunar væri stofnunin því bundin af málsmeðferðarreglum stjórnsýslulaga og óskráðum meginreglum stjórnsýsluréttar. Með hliðsjón af framangreindu leggur nefndin því til að 3. og 4. mgr. 9. gr. falli brott.

Frú forseti. Varðandi það sem snýr að lögveði og fjárnámi þá gerir nefndin einnig breytingar. Þannig er að skv. 21. gr. frumvarpsins hvílir kílómetragjald og vanskráningargjald ásamt dráttarvöxtum og innheimtukostnaði sem lögveð á hlutaðeigandi bifreið. Í umsögnum komu fram áhyggjur um að álitamál kunni að skapast vegna þessa þar sem algengt er að ökutæki skipti ört um hendur. Þá er í minnisblaði ráðuneytisins nokkuð fjallað um lögveðsheimildir í öðrum lögum vegna vangoldinna opinberra gjalda. Með hliðsjón af því sem þar kemur fram telur meiri hlutinn ekki óeðlilegt að kílómetragjald og vanskráningargjald sé tryggt með lögveði á hlutaðeigandi bifreið en hins vegar tekur meiri hlutinn undir þá athugasemd sem hefur borist að erfitt getur orðið í framkvæmd fyrir nýjan eiganda ökutækis að vita hvort lögveð hvíli á bifreiðinni. Til að bregðast við þessu leggur meiri hlutinn til, í samræmi við það sem jafnframt kemur fram í minnisblaði ráðuneytisins til efnahags- og viðskiptanefndar, að lögveð falli niður við eigendaskipti hafi hinn nýi eigandi hvorki vitað né mátt vita um lögveðið. Á þessi breyting sér samsvörun í umferðarlögum.

Þá leggur nefndin til breytingar í kafla um tímabundna undanþágu ökutækjaleigna frá álagi skv. 6. mgr. 10. gr. Í þessari grein er kveðið á um álag sem skal lagt á mismun sem stafar af of lágri fyrirframgreiðslu kílómetragjalds. Með sama hætti skal bæta 2,5% álagi á ársgrundvelli á mismun sem á rætur að rekja til of hárrar fyrirframgreiðslu. Við umfjöllun nefndarinnar kom fram að slíkt álag kynni að vera íþyngjandi fyrir ökutækjaleigur samkvæmt lögum um leigu skráningarskyldra ökutækja á fyrstu mánuðum álagningar gjaldsins, enda væru líkur á því að þær sættu íþyngjandi álögum vegna vanáætlunar gjaldsins á meðan ekki væri komin reynsla á áætlanagerð þeirra. Leggur meiri hlutinn því til breytingu þess efnis að við lögin bætist ákvæði til bráðabirgða sem kveði á um undanþágu ökutækjaleigna frá ákvæðinu sem gildi til 30. júní 2024. Annarra breytinga sem meiri hlutinn leggur jafnframt til að höfðu samráði við fjármála- og efnahagsráðuneytið og Skattinn vísa ég nánar til í nefndaráliti.

Frú forseti. Að framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Jóhann Friðrik Friðriksson, Ágúst Bjarni Garðarsson, Steinunn Þóra Árnadóttir og Njáll Trausti Friðbertsson.

###

Herra forseti. Það er sjálfsagt að ræða þetta frekar í efnahags- og viðskiptanefnd. Málið er nú ekki alvarlegra en svo að um er að ræða lífeyristekjur sem einstaklingur búsettur erlendis hefur. Þá getur hann, ef hann er búsettur t.d. innan Evrópska efnahagssvæðisins, óskað sérstaklega eftir því að vera skattskyldur á Íslandi kjósi hann að njóta þeirra réttinda sem fylgja því, m.a. skattaívilnana sem persónuafsláttur gefur. Þetta er nú allt málið og fékk enga sérstaka umfjöllun í efnahags- og viðskiptanefnd og um þetta var ágætur samhljómur. Umsögn frá Öryrkjabandalagi Íslands barst seint, þegar málið var í lokaúttekt, og það var ekkert sérstaklega óskað eftir þeirra aðkomu en það er sjálfsagt að verða við þeim athugasemdum sem hér hafa komið fram.



###

Herra forseti. Ég vil byrja á því að þakka hv. efnahags- og viðskiptanefnd fyrir samstarfið við vinnu þessa frumvarps. Það er alveg rétt að hér kennir ýmissa grasa og atkvæðagreiðslan mun sjálfsagt taka mið af því. Hæst bar auðvitað umfjöllun í nefndinni sem sneri að gistináttaskatti. Þar voru skiptar skoðanir og ýmis sjónarmið rædd. Við áttum okkur líka á því að þessi mál eru í stóra samhengi hlutanna í stöðugri endurskoðun hjá stjórnvöldum núna. En þetta er niðurstaðan og í öðrum málum þurfti líka að gæta jafnvægis og taka tillit til sjónarmiða. Ég vil sérstaklega vekja athygli á því að við erum að greiða atkvæði um lækkun á áfengisgjaldi til lítilla og sjálfstæðra framleiðenda. Þetta er afar gott og þýðingarmikið mál. Það verður kannski ekki mælt í einhverjum prómillum í lýðheilsulegu tilliti en er afar sterkt fyrir þessa framleiðendur sem hlut eiga að máli. Að lokum var sérstaklega farið ítarlega yfir þau málefni er snúa að Grindvíkingum og það er afar ánægjulegt hversu breið og víðtæk samstaða er um þau mál.

###

Herra forseti. Ég þakka hv. þingmanni fyrir svarið. Það er ágætt að heyra að það er ekki verið að leggja til að gistiþjónustan fari í hærra virðisaukaskattsþrep. En hins vegar get ég alveg tekið undir með hv. þingmanni um þetta heildarsamhengi og áhrif sem ferðaþjónustan hefur á íslenskt efnahagslíf. Ég tel hins vegar ekki alveg rétt þegar um er að ræða verðbólgu að ferðaþjónustan sé dregin eitthvað sérstaklega fram í sviðsljósið í þeim efnum nema að gæta að öllu þessu heildarsamhengi í okkar hagkerfi. Þess vegna spurði ég hv. þingmann hvort launahækkanir umfram framleiðni sem hafa verið hér undanfarin ár á Íslandi hafi ekki áhrif.

Hv. þingmaður fjallar hér um gjaldtöku á ferðaþjónustu og áhrif hennar og kemur inn á þessa skýrslu um aðgerðaáætlun og nefnir ýmsar tillögur sem eru þar eins og t.d. þessa aðgangsstýringu. Mig langar að spyrja hvort hv. þingmaður sé þá sammála því að aðgangsgjald verði tekið upp á svæðum eins og Geysi, Gullfossi og öðrum slíkum náttúruperlum. Ég get upplýst að það eru mörg ágætisrök fyrir slíkri gjaldtöku umfram aðra gjaldtöku. Ég get líka upplýst hv. þingmann um það að ég er ekki stórkostlega hrifinn af gistináttaskatti. Við sáum það í umfjöllun nefndarinnar að þetta er ekki fullkominn skattur, svo ekki sé meira sagt um það.

Það sem ég vil árétta varðandi þá breytingartillögu er snýr að bráðabirgðaákvæði fyrir bílaleigur þá er það svo að já, það hefur borist erindi frá fjármála- og efnahagsráðuneytinu. Það verður fundur með fjármála- og efnahagsráðuneytinu á morgun í efnahags- og viðskiptanefnd. Þetta atriði kom fram í öllum umsögnum og við gestakomur í nefndina, bæði í máli nr. 2 og þessu máli, nr. 468, og það er líka sjálfsagt að ræða það hér í þessum þingsal og gott að þessi tillaga komi þá fram í 2. umræðu og svo til áframhaldandi umræðu í nefnd milli umræðna.

###

Herra forseti. Fyrst hér að niðurlagi hv. þingmanns varðandi þessa breytingartillögu sem ég er að flytja þá hefur hv. efnahags- og viðskiptanefnd borist til að mynda erindi frá fjármálaráðuneytinu sem reifar þetta mál og þetta hefur líka áður komið til kasta þingheims, síðast 2021. Um þetta verður fjallað nánar í efnahags- og viðskiptanefnd á morgun.

Það sem mig langaði að spyrja hv. þingmann út í eru nokkur atriði sem komu fram í um margt ágætri ræðu. Í fyrsta lagi var fjallað um orsök verðbólgu og ferðaþjónustan dregin inn í það með um margt áhugaverðum punktum. Hv. þingmaður gat þess ekki að orsök hárrar verðbólgu á Íslandi gæti verið mjög há laun, það er miklu hærri launahækkun á Íslandi en gengur og gerist í samanburðarlöndunum. Ég vil því spyrja hv. þingmann: Er það þáttur sem hann telur engu máli skipta, hvað laun hækka mikið á Íslandi? Getur verið orsakasamband milli launahækkana umfram framleiðni, sem hv. þingmaður fór ágætlega yfir, og umfram framleiðniaukningu? Getur það verið einhver orsök verðbólgu?

Í annan stað fjallaði hv. þingmaður um gistináttaskatt og mátti heyra að sá skattur væri hv. þingmanni ekki þóknanlegur. En það er þó tekið fram í nefndaráliti meiri hlutans að það stendur einmitt yfir vinna og það er alveg ljóst að gistináttaskattur í þeirri mynd sem birtist í þessum tillögum er ekki kominn til að vera. En er það rétt, herra forseti, heyrði ég hv. þingmann vera að leggja til að gistiþjónusta fari úr lægra virðisaukaskattsþrepi yfir í hærra virðisaukaskattsþrep? Var það það sem hv. þingmaður var að reifa hér?

###

Frú forseti. Ég þakka hv. þingmanni fyrir síðara andsvar. Ég get að mörgu leyti tekið undir þessar vangaveltur og sjónarmið og spurningar sem hv. þingmaður ber hér upp. Það er einmitt það sem við erum að skoða og vorum að skoða við meðferð þessa frumvarps, þ.e. þessi breiðari grunnur, hver staða ferðaþjónustunnar er varðandi gjaldtöku og annað slíkt og hvernig það kæmi út með þessum tiltekna þætti. Gistináttaskatturinn er eitt tiltekið atriði sem kemur fram í þessu frumvarpi sem hv. efnahags- og viðskiptanefnd fékk til meðferðar og þetta var niðurstaðan eftir að við höfðum reynt af fremsta megni að virða öll þau sjónarmið og ábendingar sem höfðu komið til okkar og hvernig málin höfðu þróast. Ég get tekið undir að það er mikilvægt að það verði hugað að því og sú vinna stjórnvalda sem er í gangi leiði til breiðari niðurstöðu um hvernig þessari gjaldtöku skuli háttað og að hversu miklu leyti skuli vera gjaldtaka. Þá ætla ég sérstaklega fá að nota tækifærið og lýsa því hér yfir að ég tel að til að mynda gjald sem er rukkað á ferðamannastöðum eigi vel rétt á sér og sé hagkvæmt og að mörgu leyti í hagfræðilegum skilningi skynsamlegt á margan hátt. Það hafa lengi verið uppi umræður um komugjöld og annað slíkt eða hvort við eigum að taka upp vegtolla með það fyrir augum að 40% notenda vegakerfisins, sem eru ferðamenn, séu að greiða til vegakerfisins. Þetta getur jafnframt lotið að gjaldtöku sem snýr að heilbrigðisþjónustu og annarri nýtingu þeirra innviða sem við höfum upp á að bjóða. Ég tel að við eigum að horfa á þetta á breiðum grundvelli. Þótt ég sé ekki hrifinn frú forseti, af háum sköttum þá tel ég auðvitað eðlilegt að þeir skattar sem við þurfum að leggja á til að afla ríkinu tekna séu lagðir á á breiðum grunni, séu gegnsæir og það sé jafnræði sem ríki.

###

Frú forseti. Ég þakka hv. þingmanni fyrir andsvarið og get upplýst það að í nefndinni var þetta mjög tekið til skoðunar, þessar heimagistingar sem eru öðru nafni nefndar Airbnb-gistingar eða eru á öðrum vettvangi. Heimagistingar sem eru reknar í atvinnuskyni af einstaklingum eða lögaðilum eru virðisaukaskattsskyldar og þar með fellur til gistináttaskattur. Gistináttaskattsskyldan er tengd við virðisaukaskattsskylda starfsemi. Heimagisting sem fellur ekki undir atvinnurekstur og er innan þriggja mánaða tímabils á ári eða 2 millj. kr. hámarks á tekjum er ekki undir virðisaukaskattsskyldunni og heyrir ekki undir gjaldskyldu gistináttaskatts. Við ræddum þetta talsvert og það komu í ljós ýmis atriði sem hv. þingmaður kemur inn á og það er alveg hárrétt, það er þetta jafnræði á samkeppnisgrundvelli sem skiptir öllu máli. Við erum í þeirri stöðu að hafa fyrir framan okkur í vinnu nefndarinnar að það stendur yfir heildarskoðun á þessu umhverfi ferðaþjónustunnar og gjaldtöku af ferðamönnum, m.a. með tillögum sem voru nýlega birtar. Við í meiri hlutanum í efnahags- og viðskiptanefnd erum sammála um og um þetta var reyndar nokkuð breið samstaða meðal allrar nefndarinnar, leyfi ég mér að segja, að þetta verði skoðað áfram og reynt að ná betur utan um þetta. Þetta snýr jafnframt að því sem ég kom inn á í minni framsögu, svona húsbílaleigum, með leyfi, „camper vans“ á ensku, frú forseti, sem er líka annars konar form af gistiþjónustu. Auðvitað er það sjónarmiðið sem horft er til þegar verið er að setja skemmtiferðaskipin undir gjaldskyldu gistináttaskatts, það er gert í fyrsta lagi á þessum grundvelli sem hv. þingmaður nefnir og snýr að jafnræði og samkeppnissjónarmiðum.

###

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingar á ýmsum lögum um skatta og gjöld o.fl. Nefndin hefur fjallað um málið og fékk á sinn fund ýmsa gesti og bárust erindi og góðar umsagnir og því er nánar gerð skil í nefndarálitinu sem liggur fyrir.

Það kemur fram í því nefndaráliti sem ég ætla að reifa hér að í 18. gr. frumvarpsins er lagt til að lækka áfengisgjald um 50% af áfengum drykkjum sem framleiddir eru af litlum og sjálfstæðum framleiðendum. Umsagnir skiptist í tvær fylkingar, ef svo má segja. Annars vegar var tillögunni fagnað og hvatt til þess að gengið yrði lengra í samræmi við tilskipun Evrópuráðsins um slík efni og vísað til framkvæmdar m.a. í Danmörku og Finnlandi. Hins vegar var jafnframt bent á mikilvægi þess að draga ekki úr áhrifum áfengisgjaldsins sem hefði það að markmiði að takmarka skaða af áfengisneyslu. Meiri hlutinn styður breytingu frumvarpsins og telur að hún sé þýðingarmikið skref fyrir starfsemi lítilla framleiðenda víðs vegar um landið og að mati meiri hlutans hafi hún óveruleg áhrif á áfengisgjaldið almennt eða áfengisneyslu í landinu.

Frú forseti. Ég ætla að gera grein fyrir þeim breytingartillögum sem meiri hlutinn leggur til í þessu frumvarpi. og ber þá fyrst að nefna gistináttaskatt. Í frumvarpinu eru lagðar til breytingar á lögum um gistináttaskatt. Gistináttaskattur kemur til framkvæmda að nýju á næsta ári eftir að hafa verið frestað tímabundið vegna heimsfaraldursins. Frumvarpið leggur til að gildissvið laganna verði rýmkað þannig að gistináttaskattur verði jafnframt lagður á rekstraraðila skemmtiferðaskipa og nái til þess tímabils þegar skip dvelja innan tollsvæðis ríkisins. Þá er lagt til að greiddur verði gistináttaskattur af hverri seldri gistináttaeiningu fyrir hvern dvalargest sem er 18 ára og eldri. Að lokum leggur frumvarpið til að gistináttaskatturinn verði í öllum tilvikum 300 kr.

Frú forseti. Fyrir nefndinni voru reifuð ýmis sjónarmið um gistináttaskattinn og tilhögun hans og nefndin fjallaði talsvert um þetta og útfærslu á honum. Eftir þá vinnu leggur meiri hlutinn til þríþætta breytingu, ef svo má segja, á útfærslu gistináttaskatts. Í fyrsta lagi er lagt til að áfram verði miðað við að gistináttaskattur sé lagður á hverja selda gistináttaeiningu í stað þess að miðast við hvern dvalargest. Með þessu vill meiri hlutinn koma til móts við ábendingar um þann stutta fyrirvara sem aðilar hafa haft til að aðlagast breyttu fyrirkomulagi. Jafnframt vill meiri hlutinn koma til móts við sjónarmið þeirra sem bjóða ódýrari gistingu og herbergi sem ætluð eru fleiri gestum eins og víða er gert á landsbyggðinni.

Í öðru lagi leggur meiri hlutinn til breytingar á fjárhæð gjaldsins. Fyrir gistingu á gististað sem hefur rekstrarleyfi í flokki II–IV, sbr. lög um veitingastaði, gististaði og skemmtanahald, verði gjaldið 600 kr. Fyrir gistingu á skemmtiferðaskipi á meðan það dvelur í höfn hér á landi eða annars staðar á tollsvæði ríkisins verði 1.000 kr. Gjald á tjaldsvæði verður óbreytt 300 kr. Það ber að hafa í huga þegar rætt er um þessar fjárhæðir að það er verið að snúa frá kerfisbreytingu þannig að gistináttagjaldið endurspegli það sem lagt var upp með í frumvarpinu.

Í þriðja lagi varðandi þessar breytingar leggur meiri hlutinn til að undanþága um að undanskilja greiðslur á gistináttaskatti vegna dvalargesta yngri en 18 ára falli brott. Það kom í ljós að utanumhald vegna aldurs gesta getur verið flókið í framkvæmd og auk þess á slík undanþága ekki við í ljósi breyttrar tilhögunar gjaldsins, þ.e. að gistináttaeiningin verður áfram. Miðað við þessar forsendur mun gistináttaskattur skila 3,8 milljörðum í tekjur árið 2024 í ríkissjóð.

Þessu tengdu beinir meiri hlutinn því til stjórnvalda að taka til skoðunar fyrirkomulag gistináttaskatts með það fyrir augum að auka skilvirkni í kerfinu. Meiri hlutinn telur að skoða þurfi hvernig megi taka tillit til gistingar sem leigð er út á stafrænum vettvangi, eins og Airbnb og slíkt. Jafnframt þarf að taka til skoðunar hvort unnt sé að koma því við að gistináttaskattur verði lagður á breiðari grunni og skattstofninn breikkaður og má þá nefna sem dæmi að enginn gistináttaskattur er lagður á vegna heimagistingar og gistingar á vegum húsbílaleigna. Þetta hefur verið þekkt í þjóðfélaginu undir enska heitinu „campervans“. Meiri hlutinn leggur þó áherslu á að samkeppnisstöðu á þessum markaði verði ekki raskað og fundnar verði leiðir til þess að jafnræði sé haft að leiðarljósi þegar kemur að gjaldtöku.

Þá leggur meiri hlutinn til breytingu á frumvarpinu sem snýr að tekjuskattsskyldu erlendra aðila. Í 7. gr. frumvarpsins er lagt til að allir aðilar sem njóta hvers konar tekna, eða ígildi tekna, en þeirra sem taldar eru upp í öðrum töluliðum 1. mgr. 3. gr. tekjuskattslaga, frá íslenskum aðilum eða föstum starfsstöðvum, þó ekki af vörusölu, beri takmarkaða skattskyldu. Í umsögnum var bent á að tillagan fæli í sér mun víðtækari skattlagningarrétt en nú væri fyrir hendi. Ákvæðið mætti skilja svo að hvers kyns þjónusta erlendra aðila, einnig sú sem innt væri af hendi á erlendri grundu, yrði skattskyld hér á landi ef kaupandi þjónustunnar væri íslenskur. Ef íslenskur einstaklingur kaupir þjónustu erlendis frá þá mátti skilja það sem svo að erlendi aðilinn væri skattskyldur á Íslandi af þeim tekjum, til að mynda ef það væri bein áskrift að stafrænum vettvangi eins og Netflix eða slíkt skemmtanaafþreyingarefni þá væri slík starfsstöð eða fyrirtæki erlendis hugsanlega skattskylt á Íslandi. Það þarf ekki að horfa mjög lengi á málið til að sjá að slíkt væri algjörlega án fordæma og þetta væri fordæmalaus skattlagning sem hvorki þekkist á Norðurlöndunum né eiginlega neins staðar annars staðar innan Evrópska efnahagssvæðisins, eins langt og nefndin gat rýnt í málið. Þetta gæti haft þau áhrif að erlendir aðilar drægju úr þjónustuframboði sínu hér á landi. Að þessu öllu virtu leggur meiri hlutinn til að þessi tillaga frumvarpsins verði felld brott eins og svo margar góðar umsagnir lögðu til.

Frú forseti. Í 9. gr. frumvarpsins eru lagðar til orðalagsbreytingar á 4. mgr. 15. gr. tekjuskattslaga varðandi frestun skattlagningar söluhagnaðar af landi bújarða og ófyrnanlegum náttúruauðæfum, þ.e. vegna öflunar íbúðarhúsnæðis til eigin nota í tengslum við lok búrekstrar. Í framkvæmd hefur ákvæðið verið túlkað þannig að öflun íbúðarhúsnæðis þurfi að tengjast lokum búrekstrar og sé sú framkvæmd fest í sessi með umræddri breytingu.

Í umsögnum og hjá gestum sem komu fyrir nefndina kom það fram að óskýrleika mætti finna í þessu ákvæði. Þar kæmi ekki fram áskilnaður eða skilyrði fyrir rekstrarformi búrekstursins. Það væri því óljóst hvort bóndi, sem hefði haft búrekstur sinn í einkahlutafélagi og ætti ýmist jörðina persónulega eða hún væri í eigu félagsins, uppfyllti skilyrði ákvæðisins. Þá kom fram að með setningu laga um breytingu á lögum um tekjuskatt og eignarskatt frá 2001 var lögfest heimild fyrir einstaklinga til að færa einstaklingsrekstur yfir í einkahlutafélag að ákveðnum skilyrðum uppfylltum án þess að skattskyldur söluhagnaður myndaðist. Einstaklingar í búrekstri hefðu kannski ekki fylgt þessari hvatningu hins opinbera um að færa reksturinn í einkahlutafélag ef þeir hefðu vitað að með því myndu þeir einhverjum árum síðar eða áratug síðar glata rétti sínum til nýtingar á heimild tekjuskattslaganna sem ætlað væri að auðvelda kynslóðaskipti í landbúnaði.

Meiri hlutinn tekur undir þessi sjónarmið og telur rétt að mismuna bændum ekki við kynslóðaskipti eftir því hvort rekstur þeirra hefur verið á persónulegri kennitölu eða í einkahlutafélagi.

Frú forseti. Í frumvarpinu eru ákvæði um afnám tollfrelsis skemmtiferðaskipa, þ.e. lagt er til að skemmtiferðaskip, sem skráð eru erlendis en notuð í innanlandssiglingu hér við land í allt að fjóra mánuði á ári á hverju tólf mánaða tímabili, njóti ekki lengur tollfrelsis. Fyrir nefndinni kom fram að þessar siglingar hefðu haft jákvæð fjárhagsleg áhrif á smærri áfangastaði víða á landsbyggðinni. Þá væri enginn fyrirvari, ef svo má segja, á þessu afnámi og engin leið fyrir fyrirtæki í þessum rekstri eða starfsemi að bregðast við þar sem ferðir næstu ára hafi nú þegar verið seldar. Þá var á það bent, sem nefndin horfði til, að áhrif þessara breytinga hefðu ekki verið nægjanlega vel metin.

Meiri hlutinn leggur því til að gildistöku ákvæðisins um afnám tollfrelsis verði frestað um eitt ár og beinir því til stjórnvalda að taka málið til skoðunar í samráði við hagsmunaaðila og hagaðila sem að þessu koma, þar með talið sveitarfélög, að rýna mögulegar fjárhagslegar afleiðingar þessarar breytingar.

Þá leggur meiri hlutinn til að virðisaukaskattsívilnun fyrir rafmagns- og vetnisbifhjól, létt bifhjól sem ganga fyrir rafmagni og reiðhjól, verði framlengd um eitt ár, enda sé um að ræða umhverfisvæn farartæki sem eru til þess fallin að draga úr bílaumferð og fjölga í hópi þeirra sem ferðast með vistvænum hætti. Eins hafa komið fram upplýsingar þess efnis að í tengslum við þá kerfisbreytingu sem er að eiga sér stað, þ.e. að dregið verði úr ívilnunum við innkaup umhverfisvænna tækja og styrkurinn færður til Orkustofnunar með beinum fjárframlögum, þá eru þessi tilteknu tæki ekki þar undir að svo stöddu. Það er ein meginástæða þess að meiri hlutinn leggur til framlengingu á þessari ívilnun.

Frú forseti. Í bráðabirgðaákvæði í lögum um vörugjald af ökutækjum, eldsneyti o.fl., er kveðið á um tímabundna undanþágu vegna útreikninga vörugjalda af húsbílum. Ákvæðið kom í lögin á 150. löggjafarþingi og hefur verið framlengt þrívegis um eitt ár í senn. Meiri hlutinn telur því orðið tímabært að þessi undanþága fari að falla niður og innheimt verði vörugjöld á húsbílum sem ganga fyrir jarðefnaeldsneyti í samræmi við útblástur þeirra. Þó telur nefndin, í ljósi forsögu málsins og hvernig það er til komið og hvernig það hefur æxlast, að gefa þurfi gaum þeim einstaklingum og lögaðilum sem í hlut eiga ákveðinn tíma til aðlögunar. Er því lagt til að gildistíminn verði framlengdur til 1. október 2024.

Frú forseti. Aðrar breytingar sem meiri hlutinn leggur jafnframt til eru að höfðu samráði við fjármála- og efnahagsráðuneytið og vísast nánar til þeirra í nefndaráliti ásamt nokkrum tæknilegum breytingum sem ekki er ætlað að hafa efnisleg áhrif.

Frú forseti. Ég vil nú víkja máli mínu að þeim breytingartillögum í nefndaráliti er snúa að náttúruhamförum og því ástandi sem er uppi í Grindavíkurbæ. Hér er um að ræða þrjár veigamiklar breytingar og ég ætla að rekja þær.

Í fyrsta lagi er breyting á lögum um tekjuskatt. Í minnisblaði fjármála- og efnahagsráðuneytis er lagt til að tvö ákvæði til bráðabirgða bætist við lög um tekjuskatt. Fyrra ákvæðið varðar samkomulag sem þrír stærstu viðskiptabankarnir gerðu í samvinnu við Samtök fjármálafyrirtækja og varða niðurfellingu vaxta og verðbóta af skuldum vegna íbúðalána Grindvíkinga í nóvember og desember 2023 og janúar 2024. Útfærsla á niðurfellingu verði á forræði banka og takmarkar hún ekki að þeir geti veitt viðskiptavinum sínum frekari fyrirgreiðslu. Viðskiptabankar hafa auk þess boðið Grindvíkingum greiðsluskjól. Seinna ákvæðið varðar heimild ráðherra til að kveða á um niðurfellingu eða takmörkun á skyldu til fyrirframgreiðslu tekjuskatts á árinu 2024 fram að álagningu opinberra gjalda það ár vegna tekna ársins 2023. Fram kemur í minnisblaði að nýti ráðherra heimildina muni tekjuskattur utan staðgreiðslu koma í auknum mæli eða alfarið til greiðslu á reglubundnum gjalddögum eftir almenna álagningu opinberra gjalda á árinu 2024.

Með vísan til framangreinds og nánari umfjöllunar í minnisblaði ráðuneytisins leggur meiri hlutinn til viðeigandi breytingu á lögum um tekjuskatt.

Í annan stað er um að ræða breytingu á lögum um staðgreiðslu opinberra gjalda og lögum um tryggingagjald. Í minnisblaði fjármála- og efnahagsráðuneytis er lagt til að nýtt ákvæði til bráðabirgða bætist annars vegar við lög um staðgreiðslu opinberra gjalda og hins vegar við lög um tryggingagjald. Í minnisblaðinu segir um þessi ákvæði að lagt sé til að launagreiðendur, sem eiga í tímabundnum rekstrarörðugleikum vegna tekjufalls sem leiðir af almennum samdrætti vegna náttúruhamfara í Grindavík, geti óskað eftir greiðslufresti á allt að þremur greiðslum í ríkissjóð á afdregnum skatti í staðgreiðslu og á tryggingagjaldi í staðgreiðslu sem falla munu í gjalddaga 1. desember 2023 til og með 1. febrúar 2024. Greiðslur sem frestað er falla í gjalddaga og eindaga 15. apríl 2024 enda hafi skilyrði frestunar verið til staðar.

Leggur meiri hlutinn til breytingu í samræmi við framangreint.

Í þriðja lagi er um að ræða breytingu á lögum um virðisaukaskatt. Í títtnefndu minnisblaði fjármála- og efnahagsráðuneytisins er lagt til að nýtt ákvæði til bráðabirgða bætist við lög um virðisaukaskatt. Þar kemur fram að í ljósi aðstæðna vegna náttúruhamfara í Grindavíkurbæ sé lagt til að á ótvíræðan hátti verði kveðið á um að ríkisskattstjóra skuli heimilt að fella niður álag vegna vanskila á virðisaukaskatti, sbr. 27. gr. laganna, samkvæmt tilmælum eða að höfðu samráði við ráðherra vegna uppgjörstímabils, sbr. 24. gr., frá og með 1. september 2023 til og með 31. desember 2024, enda kunni utanaðkomandi eða óviðráðanleg atvik að hamla almennt greiðslu virðisaukaskatts á réttum tíma. Ljóst er að miklir hagsmunir geta verið í húfi fyrir þá aðila sem sjá ekki fram á að geta staðið skil á virðisaukaskatti á gjalddaga þess uppgjörstímabils sem um ræðir, til að mynda vegna rekstrarstöðvunar í kjölfar náttúruhamfara í Grindavík. Gert er að skilyrði að virðisaukaskattsskyldur aðili hafi haft skráð lögheimili og/eða skráða starfsstöð í Grindavíkurbæ hinn 10. nóvember 2023 þegar bærinn var rýmdur vegna náttúruhamfara. Einnig er gert að skilyrði að virðisaukaskattsskyldur aðili hafi haft skráð lögheimili og/eða skráða starfsstöð í Grindavíkurbæ í lok þess uppgjörstímabils sem fellur undir tímabil niðurfellingar álags.

Með vísan til framangreinds og nánari umfjöllunar í minnisblaði ráðuneytisins leggur meiri hlutinn til viðeigandi breytingu á lögum um virðisaukaskatt.

Að öllu þessu sögðu leggur meiri hlutinn til að þessar breytingar eins og gerð hefur verið grein fyrir og lagðar eru fram á sérstöku þingskjali verði samþykktar.

Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Diljá Mist Einarsdóttir, Guðbrandur Einarsson, Jóhann Friðrik Friðriksson og Steinunn Þóra Árnadóttir.

Frú forseti. Þessu áliti meiri hluta efnahags- og viðskiptanefndar til viðbótar vil ég gera stuttlega grein fyrir breytingartillögu sem ég hef borið upp hér við 2. umræðu þessa máls á þskj. 786. Þessi tillaga varðar ákveðna breytingu á virðisaukaskattslögum og tengist því að bílaleigum sem nutu ívilnunar á árunum 2021–2023 vegna innflutnings á hreinorkubifreiðum verði gert kleift  næstu tvö ár að vera undanþegnar virðisaukaskattsskyldu eða útskatti við endursölu á þeim bifreiðum sem þær hafa yfir að ráða.   Þessi tillaga er sem sagt um að skattaðilum sem hafa starfsleyfi til rekstrar ökutækjaleigu verði heimilt við endursölu að undanþiggja frá skattskyldri veltu að hámarki 5,5 millj. kr. vegna rafmagns- og vetnisbifreiðar og að hámarki 2 millj. kr. vegna tengiltvinnbifreiðar. Þá er gerð tillaga um að heimild samkvæmt 1. tölulið sé bundin þeim skilyrðum að bifreiðin hafi verið keypt eftir 1. janúar 2021, að virðisaukaskattur hafi verið felldur niður við kaupin og að hægt sé að leggja fram reikninga eða önnur gögn til Skattsins sem staðfesta framangreint.

Þessi atriði komu mjög til umfjöllunar í efnahags- og viðskiptanefnd þegar þetta frumvarp sem hér um ræðir var til umfjöllunar. Í allmörgum umsögnum var einnig farið yfir þetta atriði. Þetta atriði var hins vegar ekki að finna í frumvarpi hæstv. fjármála- og efnahagsráðherra sem lá fyrir nefndinni um skatta og gjöld sem er hér til umræðu. Að óbreyttu mun sú heimild sem er í gildi um ákveðnar undanþágur fyrir bílaleigur falla niður núna 31. desember 2023. Þessi breyting gengur út á það, frú forseti, að þeir bílar sem voru fluttir inn án virðisaukaskatts eða innskatts, þeir bílar sem voru fluttir inn eftir 1. janúar 2021 — það verði heimilt að undanþiggja þá útskatti við endursölu. Hvað þýðir þetta? Jú, það þýðir að hér er verið að gera ráð fyrir því að þessir rekstraraðilar geti komið þeim hreinorkubifreiðum frá sér á sömu forsendum og þegar bifreiðarnar voru keyptar inn. Það er eðlilegt af því að það er í grunninn það sem virðisaukaskattskerfið gengur út á þegar kemur að virðisaukaskattsskyldum aðila, að innskatturinn og útskatturinn fari saman. Í þessu tilviki eru ívilnanir vegna innflutnings á hreinorkubifreiðum að falla niður vegna kerfisbreytinga og ríkisstuðningi beint í Orkusjóð og þá myndast mjög sérkennilegt ástand sem er talið rétt að bregðast við.

Þetta var, frú forseti, til umfjöllunar í efnahags- og viðskiptanefnd en kemur til í tengslum við afgreiðslu á öðru máli sem er í meðförum hjá nefndinni og varðar kílómetragjald á hreinorkubifreiðar og tengiltvinnbifreiðar og verður þannig að þessari tillögu í heildarsamhengi hlutanna. Þessi tillaga er sem sagt lögð hér fram með samþykki og vilja meiri hluta nefndarinnar þó að hún sé lögð fram í mínu nafni.

Frú forseti. Ég hef þá lokið umfjöllun um nefndarálit meiri hluta efnahags- og viðskiptanefndar í máli 468 og gert grein fyrir þeirri breytingartillögu sem ég hef lagt fram í þá umræðu.

###

Herra forseti. Þetta frumvarp sem hér liggur til grundvallar um ýmsar breytingar vegna forsenda fjárlaga 2024 er sett fram þar sem við höfum líka verið að ræða fjárlög fyrir 2024. Fjárlagafrumvarp fyrir 2024 er skynsamlegt og það er gott og það tekur á þeim hlutum sem skipta máli til ná hér stjórn á efnahagsmálum, þ.e. að við séum að stuðla að því að verðbólga geti lækkað og við fáum vaxtastig niður. Það er svigrúm hér til þess að hægt sé að gera skynsamlega kjarasamninga. Ef allt þetta helst í hendur þá verðum við á réttri leið. Þetta frumvarp miðar að því að stilla af ýmsar tekjuforsendur. Hv. þm. Steinunn Þóra Árnadóttir kom inn á það sem skiptir gríðarlegu máli, að hér eru tillögur sem miða að því að ríki og sveitarfélög hafa náð samkomulagi um gríðarlega mikilvægan málaflokk, málefni fatlaðs fólks. Það er stórt atriði í þessu frumvarpi sem er fagnaðarefni að hafi náðst fram.

###

Frú forseti. Þetta fjáraukalagafrumvarp fyrir árið 2023 er, eins og kemur fram í nefndaráliti meiri hlutans sem ég er á og styð, að taka fyrir ýmsar ráðstafanir sem hafa fallið til á árinu og eru að mestu leyti uppreiknaðar stærðir eins og varðandi lífeyrisskuldbindingar og vaxtagjöld. Svo erum við auðvitað að fást við óvænta atburði eins og jarðhræringar á Reykjanesi sem setja mark sitt á þetta frumvarp. En þetta hefur hv. formaður fjárlaganefndar, Stefán Vagn Stefánsson, farið ágætlega yfir og ég ætla ekki að endurtaka margt af því sem hefur komið fram um þessi atriði öllsömul.

Það sem ég vil gera hér að umtalsefni er 2,1 milljarður í landbúnaðarmál vegna slæmrar stöðu bænda, ungra bænda og skuldugra bænda, og hvernig er verið að bregðast við því. Það er ekki ofsögum sagt að staða bænda nú og undanfarin misseri og á árum áður hefur verið bagaleg og þeir hafa því miður ekki haft sömu tækifæri og aðrir landsmenn til að bæta kjör sín. Það eru ýmsar ástæður fyrir því sem hægt er að rekja en aðalatriðið er að það er núna með þessum ráðstöfunum hér í fjárauka brugðist við þeim bráðavanda sem er uppi og helgast af tillögum sem komu frá ríkisstjórninni með undanfara frá ráðuneytisstjórahópi um tillögu um 1,6 milljarða eftir tiltekinni skiptingu þar sem lagt er upp með að koma til móts við unga bændur sem eru tiltölulega nýkomnir inn í greinina, koma til móts við að hækka fjárfestingarstuðning sem er liður í búvörusamningum og aðrar þær ráðstafanir.

Svo við lestur á þeim skýrslum og greiningum kemur í ljós að það er flokkur bænda, þ.e. kúabændur, sem standa enn þá höllum fæti vegna ýmissa ástæðna. Þess vegna hefur meiri hluti fjárlaganefndar samþykkt að það sé bætt í þetta og þessar 500 milljónir komi til að bæta þeirra stöðu. Í sjálfu sér er fagnaðarefni að það næst samstaða um það hér að koma til móts við bændur því að eins og ég sagði áður er staða þeirra því miður afar bágborin.

Ég vil nefna að í tillögu fjárlaganefndar er gerð tillaga um ákveðna skiptingu, hvernig þessum 500 milljónum til mjólkurbænda skuli ráðstafað. Öll fjárhæðin, 500 milljónir, fari inn í 4. gr. búvörusamnings mjólkurbænda, eða samnings um starfsskilyrði nautgriparæktar, sem varðar innvegna mjólk. Ég vil segja það hér að ég hefði talið rétt að þessi skipting hefði verið með öðrum hætti. Ég geri engan ágreining um að 500 milljónum sé varið til mjólkurbænda. Ég tel það vera rétt mat og rétta ráðstöfun. Ég vil hins vegar reifa hérna nokkur atriði sem hefðu að mínu mati verið betri skipting, sanngjarnari skipting, gegnsærri skipting og almennari út frá þeim samningi sem er í gildi. Út af þeim samningsskuldbindingum sem ríkið hefur tekið á sig í búvörusamningum við mjólkurbændur þá hefði ég talið eðlilegra að skiptingin væri þannig að u.þ.b. helmingur færi inn á greiðslumark samningsins samkvæmt 3. gr. og hinn helmingurinn inn á 4. gr., sem er þá innvegin mjólk samkvæmt samningnum. Þessir tveir meginþættir samnings við mjólkurbændur, greiðslur út á greiðslumark og greiðslur út á innvegna mjólk, skiptast jafnt um þær greiðslur. Á árinu 2023 eru greiddar samkvæmt samningi til mjólkurbænda annars vegar greiðslur út á greiðslumark, sem eru 2 milljarðar og 500 milljónir, en greiðslur út á innvegna mjólk eru 2 milljarðar og 900 milljónir, þannig að helmingaskipting hefði að mínu mati verið rétt og eðlileg.

Ég vildi að þetta kæmi fram þó að ég hafi að sjálfsögðu stutt þá tillögu sem meiri hluti fjárlaganefndar er að gera um 500 milljónir aukalega fyrir mjólkurbændur. Og af hverju er ég að segja þetta? Af hverju er þetta mikilvægt? Ef maður skoðar samning við mjólkurbændur þá eru augljósir tveir veikleikar í honum að mínu mati sem ég teldi tímabært að yrði farið í að reyna að laga og rétta stöðuna þannig að við værum að horfa til framtíðar, værum að horfa á það að bæta rekstrargrundvöllinn varanlega og jöfnum skrefum við mjólkurbændur. Og hvað er það sem er að gerast? Jú, það er þannig að í dag er viðmiðunarverð þess sem ríkið styður mjólkurbændur um vægisviðmiðun frá 2004/2005 um 106 milljónir lítra, sem sagt 106 milljónir lítra framleiðslu með skiptinguna 25% í fitu og 75% í próteini. Staðan í dag er hins vegar sú að heildarframleiðslan í mjólk nemur upp undir 149 milljónum lítra. Það er um þriðjungur af heildarmjólkurframleiðslu í landinu sem nýtur þá ekki stuðnings ríkisins með þessum hætti. Það verður líka að taka það með í reikninginn að vægisviðmiðunin milli fitu og próteins hefur breyst og ef við værum að horfa á það hver sé þá ástæðan fyrir versnandi afkomu mjólkurbænda þá tel ég þetta vera eina ástæðuna fyrir því og hvernig hægt væri að koma til móts við þá til framtíðar litið og við værum þá að styrkja samninginn, værum að styrkja rekstrargrundvöll þessara bænda.

Annað sem er líka að koma í ljós er að sá verðlagsgrunnur sem lagður er til grundvallar út frá þeim styrkjum sem eru veittir til mjólkurbænda frá um 2002 eða 2004 hefur eiginlega ekkert verið endurskoðaður eða tekinn upp og er að verða mjög skakkur og rangur bókstaflega. Þannig er vægi vaxtakostnaðar og fyrningar af tækjum og tólum eiginlega úr sér gengið og það er líka þannig að greiðslur upp í vaxtakostnað bænda eru ekki lengur 100% heldur um 75%. Þetta eru auðvitað nokkuð tæknileg atriði en samantekið draga þessi tvö atriði upp þá mynd að það eru veikleikar í fyrirkomulagi á styrkjakerfi til mjólkurbænda. Ég teldi því eðlilegast og rétt að það væri farið í að laga það það sem eftir lifir af samningstímanum, til 2026, þannig að við verðum komin í þá stöðu að hægt verði að ræða um endurnýjun á búvörusamningi á einhverjum eðlilegum grunni þar sem til framtíðar er litið.

Þetta á ekki eingöngu við um mjólkurbændur, þetta á líka við um sauðfjársamninginn eða búvörusamninginn við sauðfjárbændur. Þar er alveg augljóst að staða sauðfjárbænda hefur um langt skeið ekki verið góð, langt í frá, og við verðum að líta til þess að á undanförnum árum og misserum hafa stjórnvöld, ríkisstjórnin og Alþingi, verið ár eftir ár eða jafnvel bara með nokkurra missera millibili að bregðast við ýmsum bráðavanda sem hefur verið að koma upp. Það hefur verið spretthópur, það hafa verið sérstakar greiðslur vegna hækkandi aðfanga og núna er þessi ráðuneytisstjórahópur, allt til þess að bregðast við einhverri stöðu sem er að koma upp. Þetta segir okkur einfaldlega að þær greiðslur sem ríkið er að inna af hendi samkvæmt búvörusamningi tryggja ekki afkomu bænda nægilega vel. Þá er rétta leiðin að fara að ráðast að rót vandans en vera ekki alltaf að plástra þetta með reglulegu millibili, með nokkurra missera millibili. Það er ólíðandi staða fyrir bændur að vera í og allt of mikil óvissa fyrir þá um afkomu sína og framtíðarhorfur.

Við sjáum líka mismunandi stöðu bænda, til að mynda er staða mjólkurbænda betri en sauðfjárbænda. Það hefur náðst gríðarlegur árangur í mjólkurframleiðslunni. Bændur hafa hagrætt, þeim hefur fækkað, bú hafa stækkað, nyt hafa aukist og afurðastöðvar hafa með samvinnu og samstarfi getað hækkað verð til bænda en að sama skapi skilað ávinningi af hagræðingu til neytenda. Hér er verk að vinna er snýr að afurðastöðvum fyrir kjötið, fyrir lambakjötið, af því að við höfum fordæmi fyrir framan okkur um hvaða ávinningur getur falist í því að afurðastöðvum sé heimilt að hagræða, auka samstarf sín á milli, bæði ávinningur fyrir sauðfjárbændur og svo líka fyrir neytendur í landinu. Þetta er auðvitað atriði sem við verðum að horfa til sem getur verið til þess fallið að bæta mjög stöðu bænda í stað þess að við séum hér á Alþingi í gegnum fjárveitingavaldið að bregðast aftur og aftur við versnandi afkomu bænda.

Samandregið, frú forseti, þá er verk að vinna. Það er verk að vinna við að rétta við afkomu bænda. Þessar tillögur sem hér liggja fyrir eru mikilvægur áfangi í því að bregðast við þeirri stöðu sem upp er komin þannig að við stöndum ekki frammi fyrir því að fjöldi búa, fjöldi bænda og fjölskyldur hreinlega gefist upp og bregði búi. Það væri gríðarlegt áfall fyrir íslenskt samfélag. Það væri efnahagsleg áfall og hefði geigvænlegar afleiðingar fyrir byggðir landsins og það má ekki gerast. Það er því rétt að við notum þennan tíma núna eftir að þessar tillögur eru komnar fram og komnar til framkvæmda, að við hefjumst strax handa við að bæta stöðu bænda enn frekar, leggja grunn að því að endurskoða búvörusamninga, hefja samtal við bændur og þeirra forystusamtök um það hvernig þeir sjá fyrir sér að bændur bæti starfsskilyrði sín og kjör í samvinnu við ríkið. Þetta tel ég vera lykilatriði og í því samhengi er mikilvægt, svo ég endurtaki mig, að við horfum í grunnatriði samnings mjólkurbænda og horfum í að styrkja meginþætti samningsins, sem eru greiðslur inn á greiðslumark og greiðslur inn á innvegna mjólk.

Og af hverju segi ég þetta, frú forseti? Jú, það er nefnilega þannig að árið 2019 samþykkti meginþorri mjólkurbænda, eða yfir 90%, að hætta við að leggja þetta kerfi af, eins og hafði verið gert ráð fyrir í samningi 2016. Þeir hættu við það með yfirgnæfandi stuðningi, yfirgnæfandi meiri hluta að leggja þetta kerfi af og töldu best að búa við núverandi kerfi. Það er ágætt kerfi en það sem vantar upp á er það sem ég hef verið að rekja hérna, að forsendum samningsins af hálfu ríkisins hefur ekki verið fylgt nægilega vel eftir.

Að þessu sögðu, frú forseti, þá geri ég ráð fyrir að umræðu um þetta frumvarp fari nú senn að ljúka. En auðvitað er það þannig að hv. fjárlaganefnd tekur mið af þeim ábendingum sem hér koma fram þannig að við ljúkum þessu máli fyrir árið 2023 með sómasamlegum hætti og umfram allt með sómasamlegum hætti í þágu íslenskra bænda.

###

Frú forseti. Ég vil þakka hv. þingmanni fyrir svarið. Það er gott að fá það fram að Ísland stendur einna best í heimi þegar kemur að jöfnuði og ekki eingöngu vegna Gini-stuðulsins, það eru aðrir mælikvarðar líka sem rétt er að taka fram. Varðandi tekjur og varðandi eignamyndun í landinu undanfarin ár þá er allt á sömu leið: Ójöfnuður er að minnka, jöfnuður er að aukast. Lægstu laun hafa hækkað umfram hæstu laun og svo mætti áfram telja. Þess vegna er mikilvægt þegar við ræðum félagslegu kerfin okkar og þá stöðu sem upp er komin að muna að þau hafa gríðarleg áhrif. Það er það sem skiptir máli. Við sjáum hvernig það hefur áhrif á Gini-stuðulinn hvaða áhrif félagslegu kerfin hafa. Við getum svo verið sammála um það að við erum að glíma við allt of háa verðbólgu og alltaf hátt vaxtastig og því þarf að breyta. Það er bara þannig að tillögur Samfylkingarinnar, sem annars vegar boðar aðhald á útgjaldahliðinni og hins vegar aðhald á tekjuhliðinni, fara ekki saman við þau markmið sem þurfa að vera í ríkisfjármálum. Að stórauka skattheimtu landsins til að stórauka útgjöld ríkisins er ekki til þess fallið að ná þeim stöðugleika í efnahagsmálum sem að er stefnt ef fylgt er eftir orðum Seðlabankans.

Ég tek eftir því, frú forseti, að hv. þingmaður talar um að ríkisstjórnin hafi útvistað verkefni til Seðlabankans og þá er mér spurn: Hvað á hv. þingmaður við? Er hann á móti því að Seðlabankinn sé sjálfstæður í miðlun peningastefnu sinnar? Er hann á móti því að Seðlabankinn sé sjálfstæður í miðlun á peningastefnunni við ákvörðun vaxta? Vill hann færa það vald til ríkisstjórnarinnar? Getur það verið? Ég held að svo sé ekki en ég vil fá nánari útskýringar á þessu, frú forseti.

###

Frú forseti. Í nefndaráliti frá 1. minni hluta, eins og hv. þingmaður fór hér yfir, er umfjöllun um jöfnuð og að beita eigi skattkerfinu í meira mæli. Ég er með spurningu til hv. þingmanns af þessu tilefni, við erum að ræða um að horfa á stóru myndina, hvar jöfnuður er meiri en á Íslandi í öðrum löndum: Hvar er jöfnuður meiri en akkúrat hér á Íslandi? Hvort sem um er að ræða Norðurlöndin eða Evrópusambandið eða þá önnur þau lönd í heiminum sem hægt er að bera Ísland saman við, hvar er jöfnuður meiri?

Jöfnuður, frú forseti, er nefnilega nær hvergi meiri en akkúrat á Íslandi. Jöfnuður á Íslandi er hvað mestur í öllum heiminum og það er hægt að fara yfir ýmsar mælingar á því. Við getum bent á Gini-stuðulinn. Í samantekt frá Hagstofunni fyrir árið 2022 kemur fram að stuðullinn er núna 24,2 stig en án félagslegrar aðstoðar er hann 31,1 stig. Það segir okkur að það félagslega kerfi sem við búum við hér á Íslandi er að hafa gríðarleg áhrif, hvort sem um er að ræða fjárhagsaðstoð sveitarfélaga, barnabóta, húsnæðisbóta, atvinnuleysisbóta, örorkubóta — það eru gríðarlega mikil áhrif af hinu félagslega kerfi sem birtast okkur í þessum tölum um Gini-stuðulinn. Við erum líka með þrepaskipt skattkerfi. Þannig að ég spyr: Hvað er það sem er svo hræðilegt hér á Íslandi að Samfylkingin talar eins og allt sé hér á vonarvöl? Ég spyr hv. þingmann: Hvar er jöfnuður meiri en á Íslandi?

###

Frú forseti. Þannig er með krónutöluviðmiðið að þessi hækkun um 3,5% er 1 prósentustigi yfir verðbólgumarkmiði sem er 2,5% og það má velta því fyrir sér hvort stilla hefði átt krónutöluviðmiðið í 2,5%. Það er ekki sú ákvörðun sem hér liggur fyrir enda er verið að horfa til þess að við erum enn þá að kljást við því miður of háa verðbólgu og afleiðingin af því er að Seðlabankinn hefur hækkað vexti allhressilega. Það er áhyggjuefni og ég tek undir með hv. þingmanni að þetta háa vaxtastig í landinu er að bíta almenning og fyrirtæki landsins og við verðum að horfa til þeirra aðgerða sem hægt er að fara í til þess að ná vöxtunum niður. Það er alveg ljóst hvað það felur í sér. Það felur í sér að við eyðum ekki um efni fram. Við reynum þannig að draga úr peningamagni í umferð svo að ekki fylgi sú verðbólga. Það eru jafnframt ráðstafanir hér í ríkisfjármálunum sem skipta máli og ég tel fjárlagafrumvarpið fyrir 2024 vera akkúrat mikilvægan þáttur í því. Þetta eru aðhaldssöm fjárlög. Það er líka þannig, eins og Seðlabankinn hefur ítrekað bent á,  í ljósi þess hversu stóran hluta launagreiðslur taka í þjóðfélaginu, að laun og launahækkanir og kjarasamningar um launahækkanir hafa gríðarlega mikil áhrif. Það er það sem stendur út af komandi vetri, hvernig þar tekst til, að við náum samkomulagi um það hvað er til skiptanna í þessu þjóðfélagi og hvernig því er ráðstafað í réttlátar launahækkanir til fólks. Þetta eru lykilbreyturnar í því að ná niður vaxtastiginu ef við ætlum að taka mark á því sem Seðlabankinn er að segja.

###

Virðulegi forseti. Ég þakka hv. þingmanni fyrir andsvarið. Ef maður á að stilla upp þeim bótakerfum sem við höfum í okkar velferðarkerfi og segja hvaða kerfi er best til þess að ná árangri, til þess að við náum utan um fólk sem er í þörf og þarf að rétta hjálparhönd, þá er vaxtabótakerfið ekki eitt þeirra kerfa sem kemst ofarlega á lista yfir gott og skilvirkt velferðar- og félagslegt bótakerfi. Þetta er kerfi eins og við þekkjum sem veitir ákveðna niðurgreiðslu á skuldum til tiltekins þjóðfélagshóps og þarna hefur hv. þingmaður farið yfir ýmiss konar viðmið og hvað sé rétt að miða við. Ég vil bara draga fram aðalatriðið sem snýr að vaxtabótakerfinu. Þróunin hefur verið sú undanfarin ár þegar kemur að húsnæðisstuðningi til efnaminni einstaklinga að það hefur verið nokkuð víðtæk samstaða um það í samfélaginu um að fara aðrar leiðir, svo sem með almenna íbúðakerfinu, húsnæðisbótum, séreignarsparnaði og öðrum ráðstöfunum eða fjármögnun á félagslegum íbúðakerfum, til að ná betur utan um þau mál. Það sem hefur verið að gerast í vaxtabótakerfinu um þessar mundir, að þeim fækkar sem eru í því, er vegna þess að eignaverð hefur hækkað eða fólk hefur hækkað í tekjum og þá á það ekki rétt á bótum. Í sjálfu sér er það bara ágætismál að fólk er að hækka í tekjum, ráðstöfunartekjur þess eru aukast og þá minnkar þörfin fyrir stuðning hins opinbera.

En varðandi krónutölugjöldin, sem er hin spurningin sem hv. þingmaður beindi að mér, þá er það rétt sem kemur fram. Þetta er miðað við forsendur fjárlagafrumvarpsins, 3,5%, og það er prósentuhækkun sem er mun lægri en gert er ráð fyrir um verðbólgu næsta árs þannig að í raun eru þessir skattstofnar eða gjöld að rýrna að virði sem því nemur. Það er svo hægt að fara yfir það í seinna andsvari hvernig eigi að beita sköttum, hvort þeir eigi að vera það hagstjórnartæki sem stundum er látið í veðri vaka hér í þessum sal.

###

Frú forseti. Ég held að það sé óhætt að fullyrða að það er enginn ánægður með núverandi fyrirkomulag, enginn ánægður með það hvernig staðið er að því að ákvarða sóknargjöld, sem er í rauninni ákvörðun um fjárveitingu til trúar- og lífsskoðunarfélaga, með þeim hætti sem við höfum verið að gera hér á Alþingi undanfarin ár. Þessu verður að breyta. Það er hægt að rekja sóknargjöld þúsund ár aftur og komast að því að þetta er skattur sem er lagður á með tíundinni á sínum tíma og það er hægt að fara í þá merku sögu. Málið er að núna er þetta ekki skattur sem er lagður á einstaklinga eins og gildir um Framkvæmdasjóð aldraðra eða útvarpsgjald. Þetta er reiknuð stærð. Ef það á að gera á þessu breytingar, sem ég tel að sé nauðsynlegt, þá held ég að það sé rétt, til að mynda í fjárhagslegum samskiptum ríkis og kirkju, ef það á að taka upp kirkjujarðasamkomulagið og klára það í eitt skipti fyrir öll hvernig á að fara með þessi mál — ég vil þá bara koma því að í kirkjujarðasamkomulaginu getur það falist að  ef ríkið á að hætta að fjármagna ákveðna hluti þá verður ríkið auðvitað líka að skila öllum þeim jörðum sem það tók með kirkjujarðasamkomulaginu á sínum tíma. Það er því ekkert í sjálfu sér einfalt í þessu eða engin töfralausn sem mér dettur í fljótu bragði í hug. Aðalatriðið er að þau sem eiga hér undir í málinu, trúar- og lífsskoðunarfélög, komist að því með einhverjum hætti hvernig þau vilja fjármagna og starfrækja sína starfsemi sem er, frú forseti, gríðarlega mikilvæg í sóknum landsins.

Það ber jafnframt að geta þess sem er atriði til að taka það líka sérstaklega til skoðunar að margar sóknir víðs vegar um landið eru að halda við gömlum kirkjum, mjög merkum og gömlum kirkjum, sem í reynd ætti að fella undir ákveðnar menningarminjar. Ríkisvaldið verður þá að svara því hvort það ætli að taka yfir þessar menningarminjar, gera þær að safni eða vill ríkið að þessar kirkjur verði hreinlega aflagðar? Það eru þessar spurningar sem vakna líka ef við ætlum að ráðast í það að leysa úr þessari stöðu með sóknargjöldin.

###

Frú forseti. Ég vil þakka hv. þingmanni fyrir andsvarið og ég get tekið undir það, eins og ég fór yfir í ræðu minni og kemur fram í nefndaráliti; afstaða meiri hluta efnahags- og viðskiptanefndar er að nú sé mál að linni með að sóknargjöld skuli vera ákvörðuð með þeim hætti sem hefur verið gert undanfarin ár. Ég er líka þeirrar skoðunar að ef farið er eingöngu í lagaákvæðið um sóknargjöld þá er ljóst að eitthvað þarf að laga það til ef það á áfram að leggja það til grundvallar. En það er rétt sem hv. þingmaður kemur hérna inn á. Sóknargjöld eru mjög sérstakt fyrirbæri. Þetta er ekki beinn nefskattur sem lagður er á almenning. Þetta er reiknuð stærð og er í rauninni ákvörðun um fjárveitingu til málaflokksins. Á móti kemur að ýmis trúfélög, eigum við að segja sérstaklega þjóðkirkjan, hafa haldið því á lofti að þetta sé innheimtuþjónusta af hálfu ríkisins. Það kann að vera að allir hafi eitthvað til síns máls í því sem verið er að segja hér. En í ljósi þess að á undanförnum árum hefur orðið gríðarleg breyting á samskiptum ríkis og þjóðkirkjunnar, sérstaklega fjárhagslega, er varðar laun starfsmanna þjóðkirkjunnar og ýmis önnur fjárhagsleg málefni, við getum nefnt hér kirkjujarðasamkomulagið sem ég veit að hv. þingmaður er sérstakur áhugamaður um, þá kemur að þessu sem meiri hlutinn er að beina til ríkisstjórnarinnar og ráðherra þessa málaflokks, að það verði núna fundin varanleg lausn. Síðast var gerð tilraun til þess fyrir nokkrum árum en það hefur ekki komið nein afurð þar sem hægt er að taka afstöðu til málsins. Það getur vel verið að þjóðkirkjan og önnur trúfélög séu komin á þá skoðun að það sé best fyrir þau að innheimta þetta sóknargjald sjálf, en ég hef ekki orðið var við að sú hreyfing sé á málinu.

###

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á ýmsum lögum vegna fjárlaga fyrir árið 2024 og breytingartillögum. Meðal breytinga í frumvarpinu er að hækkanir á kolefnisgjaldi, olíugjaldi, almennu og sérstöku kílómetragjaldi, almennu og sérstöku bensíngjaldi, bifreiðagjaldi og gjaldi af áfengi og tóbaki verði 3,5% í samræmi við forsendur fjárlagafrumvarps fyrir árið 2024. Sama gildir um gjald í Framkvæmdasjóð aldraðra og sérstakt gjald til Ríkisútvarpsins.

Þá er um að ræða hækkun á lágmarksfjárhæð bifreiðagjalds sem lagt er á fólksbíla, framlengingu  á ákvæði til bráðabirgða til að sporna við því að víxlverkanir örorkubóta almannatrygginga og örorkulífeyris lífeyrissjóða hefjist að nýju, framlenging á bráðabirgðaákvæðum um hækkun á frítekjumarki örorkulífeyrisþega vegna atvinnutekna við útreikning tekjutryggingar, breytingar á sóknargjöldum, tímabundin 1 prósentustigs hækkun til eins árs á tekjuskatti lögaðila rekstrarárið 2024,  hækkun úrvinnslugjalds á hjólbarða og breytingar á verðmætagjaldi sjókvíaeldis.

Um aðrar breytingar   sem lagðar eru til í frumvarpinu og ekki er sérstaklega fjallað um í nefndaráliti eða í þessari ræðu vísast til greinargerðar með frumvarpinu.

Nefndin fjallaði ítarlega um málið og fékk til sín fulltrúa ráðuneyta, hagsmunaaðila og aðra sérfræðinga. Bárust 23 erindi um málið, þar á meðal 16 umsagnir og fimm minnisblöð, sem eru aðgengileg á vef Alþingis.

Ég ætla að fara hér í tvö atriði í umfjöllun meiri hlutans í nefndaráliti. Þar er annars vegar um að ræða framlengingu  á bráðabirgðaákvæði um víxlverkun á greiðslum almannatrygginga og lífeyrissjóða og svo starfsendurhæfingu. Um þessi mál kom fram í umsögnum að þessum framlengingum væri fagnað og þær taldar eiga rétt á sér en bent var á  sérstaklega í máli sem snýr að starfsendurhæfingu að hafin væri vinna við endurskoðun á örorku og endurhæfingarmálum og vonir bundnar við að sú vinna leiddi til endurskoðunar á örorku- og endurhæfingarmálum. Í báðum þessum málum er það sjónarmið og afstaða meiri hlutans að taka undir þau hvatningar- og brýningarorð. Meiri hlutinn hvetur stjórnvöld til áframhaldandi vinnu með varanlegri lausn þannig að ekki verði   frekari framlengingar á þessum bráðabirgðaákvæðum.

Þær breytingar sem meiri hlutinn leggur til lúta að sóknargjöldum, verðmætagjaldi í sjókvíaeldi, breytingum á fjármögnun lögbundinnar þjónustu við fatlað fólk, sem er viðbót inn í þessa umræðu,  reglugerðarheimild fyrir matvælaráðherra, sem er líka viðbót inn í þessa umræðu, sem og aðrar tæknilegar breytingar eins og rakið er í nefndaráliti.

Um sóknargjöld er það að segja að í frumvarpinu er lagt til að sóknargjöld lækki úr krónutölunni  1.192 í krónutölu 1.107, sem er lækkun um 7,1%. Meiri hlutinn leggur til breytingu þess efnis að sóknargjald haldist óbreytt milli ára og verði á árinu 2024  1.192 kr. Um innheimtu og skil sóknargjalda er mælt fyrir í lögum um sóknargjöld o.fl., nr. 91/1987. Þar segir í 2. gr. að ríkissjóður skuli skila 15. hvers mánaðar, af óskiptum tekjuskatti, fjárhæð er rennur til þeirra safnaða sem rétt eiga á greiðslum og kveðið er á um í lögunum. Síðan eru ákvæði í lögunum um fjárhæð sóknargjalds og árlega uppfærslu hennar.

Frú forseti. Þannig er með þetta mál og hefur verið undanfarin allmörg ár að vikið hefur verið  frá þessari reglu í lögunum og sóknargjöld hafa verið ákvörðuð með bráðabirgðaákvæði sem kveður á um fasta krónutölu sóknargjalda. Ég ætla að nefna það hér að fyrir nefndina komu fulltrúar trúfélaga og eru uppi  skiptar skoðanir um þetta gjald, allt frá því að það eigi að leggja það af og yfir í það að fylgja eigi eftir reglunni sem er í lögum um sóknargjöld. Samandregið er það mat meiri hlutans að nú sé mál að linni og því er beint til  þeirra ráðherra málaflokkanna, hæstv. dómsmálaráðherra og hæstv. fjármálaráðherra, að huga nú þegar að varanlegri útfærslu á tilhögun sóknargjalda í stað þess að ákvarða þau í formi bráðabirgðaákvæða ár hvert. Nú er mál að linni.

Um fiskeldisgjaldið  vil ég fara  nokkrum orðum. Í 2. mgr. 2. gr. laga um töku gjalds vegna fiskeldis í sjó frá 2019 er kveðið á um fjárhæð fiskeldisgjalds og miðast fjárhæð gjalds við  nýjasta 12 mánaða meðaltal alþjóðlegs markaðsverðs á laxi næst fyrir ákvörðunardag og skal nema 3,5% þegar verð er 4,8 evrur á kíló eða hærra.

Í 30. gr. frumvarpsins sem hér um ræðir er lögð til sú breyting að efsta þrep gjaldsins, þ.e. þegar verð er 4,8 evrur eða hærra á kíló, hækki úr 3,5% í 5%. Frá upphafi gjaldtöku frá 2019 hefur aðferðafræðin byggst á því að innheimt er stigvaxandi og magnbundið verðmætagjald og greitt fyrir hvert framleitt kíló af slægðum laxi í hlutfalli við verð á heimsmarkaði hverju sinni. En frá því 2019 hafa forsendur í fiskeldi breyst. Þar ber helst að nefna að fram hefur komið að framleiðslukostnaður hefur hækkað og er nú um 6 evrur á hvert kíló en var nærri 4 evrur á kíló þegar lögin voru sett.

Í annan stað hefur uppbygging sjóeldis verið hægari en gert var ráð fyrir. Í greinargerð með frumvarpinu 2019 var gert ráð fyrir að framleiðsla yrði yfir 52.000 tonn, bæði fyrir árin 2022 og 2023. Þetta hefur ekki gengið eftir þar sem framleitt magn 2023 er 33.500 tonn. Sú stærðarhagkvæmni sem var gert ráð fyrir í frumvarpinu 2019 er því ekki komin fram. Þá segir í greinargerðinni, með leyfi, frú forseti:

„Jafnframt er ljóst að komi til þess að uppbygging fiskeldis verði ekki slík, sem að er stefnt ákveðnum skrefum af fiskeldisfyrirtækjunum, þá getur það kallað á endurskoðun gjaldtöku samkvæmt frumvarpi þessu.“

Það er því ljóst að þessi áform hafa ekki gengið eftir.

Ég vil líka nefna það af þessu tilefni að Fiskistofa hefur reiknað út gjald á framleitt kíló fyrir árið 2024 miðað við óbreyttar forsendur laganna. Árið 2023 var gjald per framleitt kíló 18,33 kr. og árið 2024 verður gjald per framleitt kíló, að  óbreyttum lögum, 30,77 kr., sem er um 68% hækkun.

3/72/7.Það sem skýrir þessa hækkun eru fyrst og fremst tvö atriði; annars vegar það að í fyrra var gerð breyting á lögunum þannig að nú er viðmiðunarverð til útreiknings meðaltal ársins en ekki meðaltal mánaðanna ágúst til október, sem eru að öllu jöfnu þeir mánuðir þar sem verð er lægst. Þessi breyting ein og sér hefur hækkað viðmiðunarverð til útreiknings fyrir 2024 um 26%. Til viðbótar er rétt að hafa í huga, frú forseti, að á sama tíma er innleiðing á afslætti fiskeldisgjalds að lækka úr  í

Þá liggja fyrir í samráðsgátt stjórnvalda drög að frumvarpi um lagareldi þar sem lagðar eru til grundvallar breytingar á aðferðafræði  fiskeldisgjaldsins, sem ég kom hérna inn á áðan, og hefur hæstv. matvælaráðherra metnaðarfull áform um að breytingin verði lögfest fyrir árið 2025. Fjölga á gjaldflokkum og breyta  viðmiðunartíma. Þá hefur komið fram frá matvælaráðuneytinu að líta eigi til fjárfestingarþarfar í greininni og gæta að samkeppnishæfni greinarinnar á alþjóðamörkuðum.

Að öllu þessu virtu telur meiri hlutinn rétt að fara þurfi hægar í sakirnar en lagt er til í frumvarpinu og er því lagt til að hækka gjaldið um 0,8 prósentustig en ekki 1,5 prósentustig.

Í nefndaráliti meiri hluta fjárlaganefndar við frumvarp til fjárlaga fyrir árið 2024 hefur verið gerð sú breyting að gert er ráð fyrir 6 milljarða kr. lækkun tekjuskatts einstaklinga vegna tilfærslna tekna til sveitarfélaga vegna reksturs málefna fatlaðs fólks. Útsvar hækki því um 6 milljarða á móti tekjuskattslækkuninni. Í kjölfar þessara breytinga barst hæstv. efnahags- og viðskiptanefnd minnisblað frá fjármála- og efnahagsráðuneytinu þar sem segir að stjórnvöld hafi fallist á það með sveitarfélögum að gera breytingu á samkomulagi ríkis og sveitarfélaga um fjármögnun lögbundinnar þjónustu við fatlað fólk og flytja 6 milljarða frá ríki til sveitarfélaga í því skyni að bæta rekstrarafkomu sveitarfélaga og gera þeim kleift að standa við markmið sín um afkomu og skuldaþróun og rekstur málaflokksins. Því er lagt til að hámarksútsvar sveitarfélaga, sem nú er 14,74%, verði hækkað um 0,23% samhliða lækkun tekjuskatts um samsvarandi hlutföll í öllum skattþrepum einstaklinga.

Þá er líka gert ráð fyrir því að hlutdeild Jöfnunarsjóðs sveitarfélaga í útsvari aukist til jafns við hækkun hámarksútsvars. Þetta er sem sagt sú breyting sem meiri hlutinn gerir er lýtur að breytingu á fjármögnun lögbundinnar þjónustu við fatlað fólk.

Þá kem ég inn á breytingu sem nefndin leggur til og snýr að reglugerðarheimild. Í frumvarpi til fjárlaga fyrir árið 2024 er gert ráð fyrir aukningu upp á 198 millj. kr. til stuðnings innlendri framleiðslu á korni til fóðurs og manneldis. Þar er áætlað að verja um 2 milljörðum kr. til verkefnisins á næstu fimm árum. Hér er um að ræða töluverð fjárútlát sem gera ráð fyrir mati stjórnvalda og því þykir æskilegt að nánari útfærsla með þeim áherslum sem fjárveitingavaldið, að sjálfsögðu, hefur mælt fyrir komi fram í reglugerð. Í samráði við fjármála- og efnahagsráðuneytið og matvælaráðuneytið leggur meiri hlutinn því til breytingu á búvörulögum, nr. 93/1993, og búnaðarlögum, nr. 70/1998. Breytingin felur í sér nýja almenna reglugerðarheimild fyrir matvælaráðherra svo unnt sé að útfæra hvernig framkvæmdin skuli vera þegar tilfallandi styrkir og framlög eru veitt til einstakra verkefna í samræmi við markmið laganna og þær fjárveitingar sem veittar hafa verið til verkefnisins.

Frú forseti. Að lokum leggur meiri hlutinn til ýmsar tæknilegar breytingar sem eru nánar útlistaðar í nefndaráliti. Að öllu þessu framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem hér hefur verið gerð grein fyrir. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Jóhann Friðrik Friðriksson, Vilhjálmur Árnason og Steinunn Þóra Árnadóttir.

###

Herra forseti. Með þessari tillögu og öðrum sem Samfylkingin er að leggja fram í þessu breytingarskjali sjáum við glitta í borgarísjaka Samfylkingarinnar í skattamálum, sem gengur undir ýmsum heitum eins og sérstakar tekjuráðstafanir, endurheimt tekjustofna eða hvaðeina, borgarísjaki því að það er ekki allt sem sýnist. Það er eingöngu verið að boða kannski einn tíunda af því sem verða vill þegar Samfylkingin fær að ráða í skattamálum. Hér er verið að leggja til hækkun á atvinnuvegi sem er landsbyggðarskattur. Hér er verið að leggja til hækkun á sparifé almennings og hér er verið að leggja til hækkun á skatti sem mun auka vaxtakostnað almennings. Ég segi nei.

###

Frú forseti. Ég vil þakka hæstv. matvælaráðherra fyrir þessa umræðu og hennar orð og eins hv. þingmönnum sem hafa tekið hér þátt í umræðunni. Það er ánægjulegt að skynja þá samstöðu sem er hér í þessum sal um að gera betur en verið hefur. Það er sérstaklega ástæða til að hrósa matvælaráðherra, og ég hef áður gert það hér í þessum stól, fyrir þá vinnu sem hefur farið fram um að endurskoða reglur þannig að þær heimili að ekki sé skorið niður að öllu leyti í búfjárstofni þar sem ARR-gen er að finna. Þetta er allt mjög gott mál og það er von mín að hæstv. matvælaráðherra taki þau skilaboð sem koma héðan úr þessari umræðu og ráðist í alvöru í endurskoðun á því sem þarf að fylgja nú þegar þetta er staðan. Ég vil þá sérstaklega koma inn á það sem hv. þm. Bergþór Ólason og hv. þm. Þórarinn Ingi Pétursson nefndu varðandi afurðatjónsbæturnar í þeim tilvikum þar sem skorið er eingöngu niður að hluta, þ.e. að til að hefja aftur búskap þá þurfi að kaupa líflömb eða bæta við bústofninn á verði sem er mun hærra en bæturnar kveða á um. Það er nefnilega alveg rétt sem hv. þm. Oddný G. Harðardóttir kom hérna inn á, hvert er aðalatriði þessa máls: Það verður að gera bændum kleift að geta hafið búskap að nýju. Það er sú vegferð sem við erum að stefna að með því að útrýma riðu með þeim hætti sem við erum að leggja fyrir okkur og þá verðum við að fá bændur með okkur í lið, með stjórnvöldum, við að útrýma riðu þannig að þeir geti hafið búskap að nýju. Þetta hlýtur að vera lykilatriði þegar við horfum á það hvernig við ætlum að breyta reglugerðinni og regluverkinu um bætur. Ég fagna því líka sérstaklega sem hæstv. matvælaráðherra kom hérna inn á, að það er loksins að rofa til og verið að gera upp við bændur í Miðfirði. En ég minni á að það er enn ekki búið að gera upp við þá bændur sem þurftu að afhenda fé í sumar þar sem þeir höfðu fengið fé frá tilteknum bæjum. Þannig að það eru ýmis atriði sem þarf að klára og ég held áfram að hvetja hæstv. matvælaráðherra til dáða.

###

Herra forseti. Niðurskurður búfjár fyrir forgöngu hins opinbera til að útrýma búfjársjúkdómum felur í sér inngrip í eignir og atvinnu viðkomandi bænda og er því skerðing á stjórnarskrárvörðum réttindum. Til slíkra skerðinga þarf auðvitað að koma til skýr lagaheimild og fullar bætur jafnframt. Það er ljóst að kafli reglugerðar um útrýmingu á riðuveiki og bætur vegna niðurskurðar, um bótaþáttinn, er úreltur og þarfnast endurskoðunar. Þá verður að greina á milli þess annars vegar hvað er stjórnvaldsákvörðun um niðurskurð og hins vegar úrlausn um bætur. Réttarstaða eigenda búfjársins þarf að vera skýr þegar bændur binda, a.m.k. tímabundið, enda á tiltekna atvinnustarfsemi sína með því að fella bústofn sinn vegna fyrirmæla frá ríkinu. Það hreinlega gengur ekki upp út frá þessu, herra forseti, að reynt sé að þvinga bændur inn í samning þar sem þeir undirgangast tilteknar bótagreiðslur og taka á sig ákveðnar verkskyldur umfram lög sem þeir geta ekki síðar, í samræmi við fyrirliggjandi fordæmi í dómum og úrskurðum matsnefndar eignarnámsbóta, fengið endurskoðun á eða sótt frekari bætur. Stjórnvaldsfyrirmæli og stjórnsýsluframkvæmd verða að taka mið af þessu.

Í þessari reglugerð eru tilteknir tveir meginbótaflokkar, annars vegar förgunarbætur og hins vegar afurðatjónsbætur. Í reglugerðinni eru fastsettar viðmiðanir um hvernig fjárhæðir þessara bóta skulu fundnar út og þar með eru bæturnar í raun staðlaðar. Ég fæ ekki betur séð, herra forseti, en að það verklag sé í andstöðu við fyrirmæli 2. mgr. 20. gr. laga um dýrasjúkdóma og varnir gegn þeim, sem kveður á um að bætur ríkissjóðs skulu svara til verðgildis afurða og rekstrartaps sem sannanlega leiðir af eyðingu dýranna. Það verður að horfa á einstök tilvik og bæta það tjón sem raunverulega verður.

Eins og þessum málum er nú háttað er ekki hægt að komast að annarri niðurstöðu en að öll stjórnsýsluframkvæmdin undanfarin ár við ákvörðun bóta til þeirra sem þurfa að sæta förgun sé óboðleg. Bændur eiga ekki að þurfa að standa í stappi við ráðuneytið mánuðum og jafnvel árum saman við að fá úrlausn sinna mála. Þessu verður að breyta. Ég árétta því við hæstv. matvælaráðherra mikilvægi þess að breytingar verði gerðar á stjórnvaldsfyrirmælum og stjórnsýsluframkvæmd er lúta að niðurskurði búfjár vegna riðuveiki. Í ljósi nýrra aðstæðna og verklags — þá vísa ég til heimildar til að skera einungis niður hluta fjárstofns til þess að mögulegt sé að forða frá niðurskurði þeim hluta sem ber verndandi arfgerð gegn riðu — verður að hugsa hlutina upp á nýtt. Hvaða kvaðir og skyldur er hægt að setja á búfjáreiganda í slíkum tilvikum? Hversu umfangsmikil á hreinsunin að vera? Með hvaða hætti er búfjáreiganda heimilt að bæta við búfjárstofninn? Þessum álitaefnum, herra forseti, verður að svara.

Þá er líka löngu tímabært að ákvæði reglugerðar sem mæla fyrir um stærðir og viðmiðanir verði teknar til endurskoðunar með það fyrir augum að réttarstaða bænda verði betur tryggð og öll tvímæli tekin af um hvað teljast fullar bætur fyrir það tjón sem hvert býli verður fyrir. Þetta geta verið atriði sem varða gjalddaga bótanna og til hvaða efnisþátta skriflegur uppgjörssamningur getur tekið. Þetta lýtur að lógun sauðfjárins og fjárleysi, greiðslu bóta og svo hreinsun. Þá verður jafnframt að skýra betur ákvæði um hreinsun og kostnað við hreinsun, þ.m.t. vinnuframlag búfjáreigenda sem styr hefur staðið um.

Aðalatriðið er, herra forseti, að horft verði á hvert tilvik og aðstæður hverju sinni þannig að fullar bætur verði greiddar fyrir tjón sem raunverulega hefur hlotist, eins og lög kveða á um. Svörin um þessi atriði hafa hingað til verið óljós frá hæstv. matvælaráðherra en ég bind vonir við það að ráðherra breyti nú um kúrs og ráðist í þessar nauðsynlegu úrbætur.

###

Frú forseti. Kostnaðurinn af hárri verðbólgu kemur annaðhvort fram í háum nafnvöxtum eða færslu verðbóta með verðtryggingu. Þetta er vandamálið sem við er að glíma núna. Verkefnið nú sem fyrr er því að ná tökum á verðbólgunni, sem eru engin ný sannindi en þessi sannindi hafa heldur ekki fallið úr gildi. Það verður að segjast að á móti hafa nafnlaun hækkað hér umtalsvert á síðustu árum, hækkað um allt að 10% á ári um nokkurt skeið. Þessar nafnlaunahækkanir koma auðvitað talsvert á móti áhrifum af verðbólgu og vaxtakostnaði um þessar mundir. Þetta skiptir máli því að það er almennt viðurkennt að með 2,5% verðbólgumarkmiði, 1–2% framleiðnivexti, megi nafnlaun ekki hækka meira en sem nemur 4–4,5%. Það er engin sjálfstæð eða trúverðug peningastefna sem getur staðið undir meiri nafnlaunahækkunum en það til lengri tíma án þess að kollvarpa þeirri stefnu. Þá skiptir engu máli hvort við erum að tala um sjálfstæða peningastefnu með verðbólgumarkmið, fastgengisstefnu eða myntráð. Það er engin peningastefna sem stendur undir þessu. Lausnin fyrir fyrirtæki og heimili landsins felst því ekki í að setja gamla rispaða plötu ríkisútgjalda og víxlverkunar launa og verðlags á fóninn. Það mun mistakast eins og alltaf og við þekkjum þessa sögu. Aðrir þekkja hana reyndar minna en ég hugði í þessari umræðu. Lág verðbólga verður ekki tryggð til langframa nema með víðtækri samstöðu um skynsamlegar forsendur launaákvarðana á vinnumarkaði og með aðhaldi á útgjaldahlið ríkisfjármála.

###

Herra forseti. Ég þakka hæstv. matvælaráðherra fyrir svarið. Það er rétt að greiðslur hafa borist til bænda í Miðfirði en það er ósamið, enda standa veigamiklir þættir út af, eins og hæstv. ráðherra kemur inn á, atriði sem snúa að vinnulaunum og hefur verið ágreiningur um í töluverðan tíma. Hægt er að vísa til dóma frá því fyrir um tíu árum eða svo um vinnulaunaþáttinn. Það er eins ágreiningur um þætti sem snúa að því hvert sé hið rétta verð fyrir líflömb o.s.frv. En það eru akkúrat þessi atriði sem ég vil koma inn á. Telur ráðherrann, eins og ég spurði hér í minni fyrri spurningu, ekki þörf á að fara í endurskoðun á þessu regluverki þannig að réttarstaða þeirra sem lenda í þessu hræðilega tjóni verði skýrð, en það sé ekki dregið af hálfu stjórnvalda að fullar bætur komi fyrir?



###

Herra forseti. Í síðustu viku undirritaði hæstv. matvælaráðherra breytingu á reglugerð um útrýmingu á riðuveiki í sauðfé. Það er afar ánægjulegt að sú breyting hafi gengið í gegn og ástæða til að hrósa ráðherranum fyrir það, enda tel ég að um umtalsverð tímamót sé að ræða í baráttunni gegn riðuveiki. Það er afar mikilvægt að vel takist til í framhaldinu.

Ég vil hins vegar nota þetta tækifæri til að beina spjótum að öðrum þætti þessa máls sem er útistandandi. Það snýr að bótagreiðslum til bænda sem þurfa að sæta niðurskurði. Það er til að mynda enn ósamið við bændur í Miðfirði um bótagreiðslur frá því í apríl síðastliðnum eða þegar sá niðurskurður átti sér stað. En í reglugerðinni sem hér um ræðir, 651/2001, er kveðið skýrt á um að greiðslur til bænda skuli berast eigi síðar en 45 dögum eftir að förgun lauk. Við þekkjum dæmi um það á undanförnum árum þegar þessi tilvik hafa komið að það eru erfiðleikar hjá bændum að ná samningum við ráðuneytið um fullar bætur. Þetta eru atriði sem snúa að vinnulaunaþætti eða kostnaði við förgun og fleiru. Ég vil því freista þess að spyrja ráðherrann þriggja lykilspurninga.

Í fyrsta lagi: Hvað veldur því að ekki hefur tekist að semja við bændur í Miðfirði?

Í öðru lagi: Hver er afstaða ráðherra til þarfar á því að fara að endurskoða ákvæði reglugerðarinnar, IV, kafla, sem snúa að bótagreiðslum?

Í þriðja lagi: Telur ráðherra að gildandi lög og reglur og sú framkvæmd sem er viðhöfð tryggi nægjanlega að komið sé að fullu til móts við þá bændur sem verða fyrir tjóni vegna niðurskurðar á fé?

###

Frú forseti. Ég þakka hv. þingmanni fyrir svarið. Ég skildi hann þannig að Samfylkingin kjósi að berjast ekki fyrir því að skylduaðild verði tekin upp að nýju. En þá hlýt ég að spyrja: Fyrst Mannréttindadómstóll Evrópu leggur að jöfnu skylduaðild og forgangsréttarákvæði og nefnir sérstaklega Danmörku og Ísland í því samhengi, og er þá augljóslega að vísa til forgangsréttarákvæðis á íslenskum vinnumarkaði, hvernig stendur á því að Samfylkingin er á móti þeirri breytingu sem hér er verið að leggja til? Hvernig getur Samfylkingin og hv. þingmaður annars vegar verið á móti því að taka aftur upp skylduaðild — það má í rauninni vera skiljanlegt að Samfylkingin vilji það í ljósi þess sem þau hafa fram að færa hvað varðar stéttarfélög — en lagst svo gegn því að greiða úr því óréttlæti sem launafólk sem kýs að standa utan stéttarfélaga býr við þegar forgangsréttarákvæðum er beitt? Ég fæ þetta ekki til að koma heim og saman, frú forseti.

###

Frú forseti. Þessi ræða hv. þingmanns var stutt en líka efnisrýr. Hann kemur hingað upp og lýsir því yfir að hann sé andsnúinn þessu frumvarpi. Gott og vel. Ég skildi orð hans þannig að hann tali líka fyrir hönd Samfylkingarinnar.

Ég er að reyna að átta mig á hvort hv. þingmaður er að tala fyrir því að það verði aftur tekin upp skylduaðild að stéttarfélögum landsins. Ef það er markmiðið að stéttarfélögin hafi marga félagsmenn, annars geti þau ekki sinnt mikilvægu hlutverki sínu, er þá ekki hreinlega rétt að mati hv. þingmanns að skylduaðild verði aftur tekin upp og félagafrelsi stjórnarskrárinnar þannig kastað fyrir róða? Skil ég málflutning hv. þingmanns í þá veru? Er hv. þingmaður sammála því sem kemur fram í dómi Mannréttindadómstólsins í máli Sørensens og Rasmussens gegn Danmörku þar sem forgangsáhrif í stéttarfélagi er lagt að jöfnu við skylduaðild? Er hann sammála því að það eigi að fara eftir dómum Mannréttindadómstóls Evrópu þannig að Ísland standi við skuldbindingar sínar samkvæmt mannréttindasáttmála Evrópu eða er hann á móti því? Kýs hann að hunsa þá niðurstöðu? Telur hann það nægjanlegt til að vega að félagafrelsi alls fólks, þar með launafólks, að tilgangurinn helgi meðalið? Þetta væri fróðlegt að fá að vita, frú forseti.

###

Frú forseti. Ég þakka hv. þingmanni fyrir sitt seinna andsvar. Ég get tekið undir áhyggjur hv. þingmanns af því sem hún rekur hér um afleiðingar af núverandi refsistefnu, hvernig hún stuðlar að því að við náum ekki, með þeim úrræðum sem ríkið hefur í gegnum heilbrigðiskerfið og félagskerfið, til þess fólks sem er í vanda, eins og hv. þingmaður var að lýsa hér. Ég get tekið undir þetta. Ég get líka tekið undir það að afleiðingarnar af núverandi ástandi birtast okkur auðvitað með ýmsum hætti, hvernig við náum ekki til fólks. Með því að stíga þetta skref — ég hef lýst því yfir að ég er sammála upplegginu sem kemur fram í þessu frumvarpi — er ég sannfærður um að við værum örugglega í betri stöðu til að ná til fólks, sérstaklega ungmenna í viðkvæmri stöðu, með fræðslu, forvörnum og aðstoð. Það er það sem skiptir öllu máli hér, frú forseti, að geta komið í veg fyrir að við séum að ýta fólki í undirheimana, sem ýta því frá samfélaginu og fólkinu sínu og í veröld sem er frekar ógeðfelld. Ég held að þetta sé lykilatriði í þessu máli og ég get alveg tekið undir það að vinnan sem hefur verið að eiga sér stað í heilbrigðisráðuneytinu og hjá hæstv. heilbrigðisráðherra — ég er alveg fylgjandi henni og það væri fróðlegt að sjá hvernig henni miðar því að hún hefur tekið langan tíma.

###

Frú forseti. Ég þakka hv. þingmanni fyrir andsvarið. Ég vil byrja á því að segja að frá því að þáverandi heilbrigðisráðherra, Kristján Þór Júlíusson, setti af stað vinnu í þessum efnum og skipaði starfshóp sem skilaði niðurstöðu sem unnið var út frá, þá hef ég verið hlynntur þessari nálgun, eins og ég reifaði í ræðu minni, og þeim sjónarmiðum sem liggja til grundvallar því að farin verði þessi leið þar sem við reynum að ná utan um þann veruleika sem við blasir, að núverandi refsistefna er einfaldlega ekki að skila þeim árangri sem að er stefnt. Núverandi refsistefna er ekki að draga úr neyslu fíkniefna og hún er ekki að koma fólki til aðstoðar. Ég get líka svarað hv. þingmanni á þá leið að komi slíkt mál frá hv. ríkisstjórn, þeirri góðu ríkisstjórn sem ég styð til góðra verka, er ég þess fullviss að það muni ekki standa á þingflokki Sjálfstæðisflokksins að leggja því lið að ná fram raunverulegum úrbótum. Ég held að það sé nokkurn veginn staðan, án þess þó að ég tali fyrir hönd annarra þingmanna með nokkrum hætti. Ég er eingöngu að lýsa minni eigin skoðun í þessum efnum.

###

Frú forseti. Þetta frumvarp sem hér er til umræðu er góðra gjalda vert. Ég kem hér upp til að fara stuttlega yfir það. Ég er sammála sjónarmiðum sem fram koma í þessu frumvarpi. Ég held að það sé öllum ljóst að núverandi refsistefna gagnvart þeim sjúkdómi sem við er að glíma, fíknisjúkdómnum, er algerlega gengin sér til húðar. Ég er fylgjandi því að við leitum allra leiða til að komast úr þeim hjólförum sem við erum í og höfum verið í í allt of mörg ár. Ef eitthvað er, frú forseti, þá er ég þeirrar skoðunar að það væri hægt að ganga miklu lengra. Ef þetta væri rætt almennt á hugmyndafræðilegum nótum er ég þeirrar skoðunar að það orkar mjög tvímælis og er vandkvæðum bundið að setja lög eða leggja bann og refsingar við einhverju sem er löstur í fari fólks. Ef við göngum þá leið hefur verið sagt að ef við bönnum allt sem telst vera löstur yrði enginn eftir til að fangelsa.

Þetta snýr í grundvallaratriðum að því hvað frelsi er. Hvað er frelsi einstaklings? Ef gengið er út frá almennri skilgreiningu eða hugmynd um hvað frelsi er þá er það frelsi til að gera það sem þú vilt við líf þitt svo lengi sem þú skaðar ekki aðra. Það er grunninntakið og ég er að mörgu leyti fylgjandi þeirri hugmynd. Þegar kemur að fíkniefnum er ég þeirrar skoðunar að við séum að fást við sjúkdóm og meðhöndlun sjúkdómsins samkvæmt núverandi refsistefnu gengur ekki upp. Við þurfum að fást við þetta vandamál með réttum hætti, þ.e. í gegnum geðheilbrigðiskerfið til að lágmarka skaðann.

Hvaða skaða erum við að tala um? Af hverju er þessi löggjöf í dag eins og hún er? Hún er eflaust sett af góðum hug, frú forseti. Hún er sett til þess að lágmarka tjón, minnka skaða og forða fólki frá því að valda sjálfu sér skaða og jafnvel öðrum í kringum sig. Þetta hefur auðvitað beina skírskotun til þeirrar áfengislöggjafar sem við höfum. Það er gjarnan rætt að áfengisfíkn sé sjúkdómur og valdi öðrum skaða, fólki í kringum þann sem er að fást við áfengis- eða fíknisjúkdóminn. Það geta verið nákomnir, börn á heimili o.s.frv. Almennt held ég að það sé samstaða um það og hið almenna viðhorf í okkar þjóðfélagi er nokkuð ríkt um að koma þeim sem höllum fæti standa til aðstoðar og hjálpar. Þegar við erum að fást við sjúkdóma og alvarlegar afleiðingar af ofneyslu áfengis er reynt að koma þeim einstaklingum til hjálpar. Ég tel einfaldlega að þegar um er að ræða fíkniefni sé enginn eðlismunur á því sem við er að eiga, það sé einfaldlega rétt að reyna að koma fólki til hjálpar en ekki læsa það á bak við lás og slá í fangelsum. Það dreg ég stórlega í efa að komi fólki til hjálpar.

Frumvarpið miðar að því að skilgreina ákveðna stærð neysluskammta og þeir verða refsilausir. Eins og ég sagði í upphafi tel ég að þau sjónarmið sem frumvarpið byggir á, samanburður við önnur lönd sem hafa farið þessa leið, séu rétt nálgun á þeim vanda sem við er að eiga og ég get tekið fyllilega undir það að með þessu skrefi værum við ekki bara að fást við töluvert veigamikla lagabreytingu, framkvæmd og eftirfylgni þeirrar refsistefnu sem við er að glíma, heldur sjáum við á umræðu undanfarinna ára hvernig viðhorfið í samfélaginu er að breytast. Sama hvaða orð við notum um þetta, afglæpavæðingu eða skaðaminnkun, þá tel ég rétt út frá þeirri forsendu sem ég lagði til grundvallar í upphafi máls míns að núverandi refsistefna gengur ekki upp.

Þetta er það sem ég vildi helst segja um frumvarpið og það verður spennandi að sjá þá meðferð sem það fær í meðförum þingsins og þá umræðu sem skapast um ýmis lagaleg atriði í málinu. Ég hef komið inn á það í andsvörum hér áður hvernig þetta er rétt stillt og annað slíkt. Það ætla ég svo sem ekki að gera að sérstöku umtalsefni en ætla að ljúka máli mínu á því að taka undir mat á ávinningi og því sem við er að eiga. Við værum með þessu að stíga skref þar sem við myndum hætta að refsa þeim sem eru haldnir ávana- og fíknisjúkdómi og koma þeim helst sem fyrst í viðeigandi úrræði og til aðstoðar. Ef það verður ofan á er alveg augljóst að þetta mun hafa margs konar áhrif í okkar réttarvörslukerfi, eiginlega í öllum þeim skrefum sem skipta máli. Þetta snýr að störfum lögreglu og að málum fyrir dómi og mun hafa afleiðingar á fangelsismál í landinu. En fyrst og síðast held ég að mesti ávinningurinn væri sá að við værum sannarlega sem þjóðfélag að koma þeim til aðstoðar sem aðstoðar eru þurfi.

###

Frú forseti. Ég vil þakka hv. þingmanni fyrir svörin. Ég held að þetta sé atriði sem þarf að gæta að, þ.e. hvaða vald hefur ráðherra til þess að afmarka svona veigamikinn þátt í þessu atriði, hvað er skilgreindur neysluskammtur.  Og þá er spurningin: Komi það ekki fram er þá réttara  að þingið setji alla vega einhvers konar ramma utan um það? Hér er settur rammi, að það séu tíu dagar. Gott og vel. En spurningin er hvort það sé ekki þörf á því að þingið afmarki þetta með einhverjum hætti þannig að þetta valdi ekki einhverri réttaróvissu um stöðu þessara einstaklinga hver refsilaus neysluskammtur er.

###

Frú forseti. Ég vil þakka hv. þingmanni fyrir ágæta ræðu. Það sem mig langar að spyrja út í er atriði sem kemur  fram í greinargerðinni þar sem er vísað til reynslu í Tékklandi. Ég spyr af því að í frumvarpinu er gert ráð fyrir því að ráðherra verði veitt heimild í reglugerð til að ákveða í rauninni hvað er neysluskammtur. Í greinargerðinni kemur fram hver reynsla í Tékklandi hafi verið. Það hafi fyrst verið sett fram skilgreining í reglugerð en svo hafi stjórnlagadómstóll í Tékklandi komist að þeirri niðurstöðu að það væri ekki hægt að, eins og þar er sagt, skilgreina refsinæmi verknaðar í reglugerð.

Þá er það spurning mín til hv. þingmanns, hver staðan kunni að vera uppi í þessum efnum í íslenskri löggjöf; hvort  reglugerð framselji með þessum hætti of mikið vald til ráðherra. Það væri fróðlegt að eiga orðastað við hv. þingmann um þessi atriði. Þetta eru atriði sem ættu að koma líka til frekari skoðunar í meðförum þingsins en ég vildi vekja athygli á þessu.

###

Herra forseti. Ég ætla nú ekki að vera að munnhöggvast hér um hvað er rétt og rangt í þessu. Það liggur einfaldlega fyrir þegar eftirspurn er að aukast og framboðið, eða ekki, að þá leiðir það til hækkunar verðlags að öðru óbreyttu. Þetta liggur alveg fyrir og hvort sem hv. þingmaður var að vísa til erlendra fræðirita má alveg taka það fram að í vinnuskjali hjá Alþjóðagjaldeyrissjóðnum, þar sem er verið að velta þessu upp, er sérstaklega tekið fram að það sé ekki samhengi hér á milli í þessum efnum. Ég tel einfaldlega að þessi skýrslubeiðni, greinargerðin með henni, sé illa unnin, illa rökstudd og sé til þess fallin eiginlega að þyrla upp einhverju ryki þegar verið er að horfa á hver er meginorsök verðbólgunnar.

###

Herra forseti. Ég er almennt seinþreyttur til vandræða og hef nú samþykkt ýmsar skýrslubeiðnir um alls konar. En hér staldra ég við og tel að þessi skýrslubeiðni sé algerlega ómarktæk og eigi ekki rétt á sér. Ef þarf að velta fyrir sér hver er ástæða verðbólgu þá er það alveg ljóst að samband verðlags og launa er ótvírætt. Við getum alveg farið yfir það. Þetta liggur fyrir. Við getum rifjað það upp á níunda áratugnum þegar laun hækkuðu um 1.300%. Þá hækkaði verðlag um 1.500%, kaupmáttur rýrnaði, verðbólgan árið 1983 fór í 86% á ári en þá voru verðhækkanir á þriggja mánaða fresti, launahækkanir á þriggja mánaða fresti um 15%. Þessi skýrslubeiðni á ekki rétt á sér og ég get ekki samþykkt hana.

###

Herra forseti. Ræðum endilega kjarna máls sem er sá hvort villtum laxastofnum stafi hætta af strokulöxum úr sjókvíaeldi. Svarið er á þá leið að hættan á erfðablöndun er hverfandi. Hin vísindalega niðurstaða um þessa hættu má draga saman á þá leið að það þarf síendurteknar sleppingar í miklu magni yfir langan tíma til þess að auka hættu á áhrifum á villta stofna — síendurteknar sleppingar í miklu magni yfir langan tíma. Og hver er skýringin? Jú, hún er sú að eldislax hefur einfaldlega mun minni hæfni — mun minni hæfni — til þess að fjölga sér í villtri náttúru en villtur lax. Þetta er líffræðin sem liggur fyrir. Eldisfiskar hafa ekki þá eiginleika í genamenginu til að komast af og afkvæmi slíkra fiska hafa að sama skapi nær enga möguleika til að lifa af, ná kynþroska og leita aftur upp í ár. Þetta er það sem við er að eiga. Þetta er áhættan, hún er til staðar en hún er hverfandi.

En þessu til viðbótar, herra forseti, þá er brugðist við þessari áhættu í þeirri löggjöf sem  fiskeldið býr við. Það er innbyggt inn í löggjöfina stýritæki til að takast á við þetta. Og hvað á ég við? Jú, rétt að minna þingheim á það að í fyrsta lagi er það fjarlægð eldisstöðva frá ám. Í öðru lagi áhættumat erfðablöndunar. Í þriðja lagi er það kröfugerðin sem er gerð til búnaðar, tækni og framleiðsluferla; útsetningar seiða, ljósastýringar. Og í fjórða lagi er það vöktun og aðrar mótvægisaðgerðir.   Þetta skiptir máli því að það er ekki rétt sem haldið er fram að villtum laxastofni   stafi sú hætta af sjókvíaeldi, eins og þar er búið um hnútana,  og  látið er í veðri vaka.

###

Frú forseti. Samgönguáætlun sem hér um ræðir er viðamikið skjal og tekur á mörgum þáttum. Hæstv. innviðaráðherra er það til hróss að gera sitt besta að koma þessu öllu saman fyrir, öllum þeim brýnu framkvæmdum sem er þörf á í samgöngumálum um land allt, hvort sem um er að ræða vegi, hafnir, flugvelli, sjóvarnargarða, almenningssamgöngur, viðhald, vetrarþjónustu og svo lengi mætti telja.

Breiðu strokurnar sem hægt er að fara yfir í þessari 1. umræðu snúa þó fyrst og fremst að þessari fjármögnun sem liggur fyrir eða öllu frekar fjármögnun á ýmsu sem kemur fram í áætluninni sem ekki liggur fyrir. Þetta er sennilega helsta atriðið sem þarf að skoða og ná einhverri niðurstöðu og lendingu í. Ég held að allir hér inni, allir þingmenn allra kjördæma, allra flokka, séu talsmenn betri samgangna, greiðari samgangna, öruggari samgangna og hagkvæmra samgangna, landinu öllu og þjóðinni til heilla. Verkefnið er að finna út úr því hvernig við komumst hraðar í þessar framkvæmdir allar. Það vantar töluvert upp á og ég veit að hæstv. innviðaráðherra gerir sér vel grein fyrir því og hef heyrt hann segja réttilega — og hvaða ráðherra í hans stöðu myndi ekki vilja fá meira fjármagn til að framkvæma meira, en það sem hér um ræðir snýr að þeim lausnum þannig að sátt náist um að fara í fjármögnun sem sátt er um og skilar árangri.

Við sjáum að jarðgangaáætlun er utan fjármögnunar sem og höfuðborgarsáttmálinn. Það eru áhöld uppi um hvernig til gengur með ýmis samvinnuverkefni sem hefur verið hrint af stað, svo sem eins og Ölfusárbrú, ég gæti nefnt líka Hornafjarðarfljót og fleiri verkefni þar sem forsendur sem Alþingi hefur lagt upp með — við eigum eftir að sjá hvernig úr spilast.

Þetta eru allt gríðarlega stórar áskoranir og þegar verið er að ræða samgönguáætlun þá hljótum við að þurfa að byrja hér: Er hægt að ná betri árangri í þessari fjármögnun með gjaldtöku. Þá er ég að vísa til þess að fyrir nokkrum árum síðan komu fram hugmyndir um gjaldtöku á helstu stofnleiðum til og frá höfuðborgarsvæðinu í tíð þáverandi samgönguráðherra en sex árum síðar hefur lítið verið unnið með þær. Rökin fyrir því að þeim hugmyndum var ýtt til hliðar eru að það var enginn hvati til að fara í það ef það sæist ekki að framkvæmdirnar væru hafnar. Þetta ætti eingöngu við um framkvæmdir sem væru að fara af stað eða væru næstar á dagskrá, svona eins og þegar var gjaldtaka í Hvalfjarðargöngum og hinn augljósi ávinningur hjá notendunum var ljós. En þetta hlýtur þá að eiga við um þær hugmyndir sem eru uppi um gjald í jarðgöngum. Þá er ekki hægt að spóla til baka með sömu rökum og setja gjald í jarðgöng sem þegar hafa verið grafin, eða hvað? Eru það einungis ný jarðgöng sem eiga að taka gjald en aðrar vegaframkvæmdir, hvort sem það er brú yfir á, þverun fjarðar eða gríðarleg hraðbraut til alþjóðaflugvallarins í Keflavík, eiga ekki að vera undir gjaldtökunni? Það eru einungis þær framkvæmdir þar sem er hagkvæmt að fara í jarðgöng, segjum Hvalfjarðargöng 2, þar á að vera gjald aftur en aðrar framkvæmdir eru án gjalds. Þetta tel ég, frú forseti, að sé umræða sem eigi eftir að botna og hv. umhverfis- og samgöngunefndar bíður töluvert hlutverk að ná utan um þetta.

Varðandi jarðgangaáætlun og þann lista sem er birtur þá tek ég undir það og það er auðvitað augljóst að brýnustu framkvæmdirnar eru á landsvæðum Vestfjarða, Tröllaskaga og Austfjarða. Það sem vantar upp á er tvennt, frú forseti. Það vantar annars vegar upp á að jafnræðis sé gætt á milli svæða, það sé unnið til skemmri tíma litið jafnt að undirbúningi og rannsóknum á öllum þessum svæðum. Ég efa það ekki eitt einasta augnablik að á öllum þessum svæðum sem ég taldi upp sé hægt að finna rök fyrir því að það sé brýnt að ráðast í jarðgangagerð, en það líka skiptir máli að það sé sátt og samkomulag og viðurkenning á því að landsvæðin sitji við sama borð. Þegar annars vegar er líka verið að ræða þessa forgangsröðun sem er í skýrslu Vegagerðarinnar sem byggist á úttekt Rannsóknamiðstöðvar Háskólans á Akureyri þá verð ég að segja að ég hef væntingar til þess að hv. umhverfis- og samgöngunefnd rýni þær forsendur mjög vel því að það er erfitt að sjá, ef maður horfir til aðstæðna á öllum þessum svæðum, að þetta sé hin heilaga, málefnalega, hlutlæga uppskrift, að þetta þurfi að vera svona. Þetta þarf að skoða.

Ég vil líka á þessum stutta tíma, frú forseti, í þessari umræðu, skoða aðeins þessa skiptingu til stofnvegaframkvæmda sem eru á fimm ára aðgerðaáætluninni. Það hefur komið fram hér hjá hv. þm. Bergþóri Ólasyni að það hallar svolítið á og fjármagnið leitar töluvert suður á bóginn. Hæstv. innviðaráðherra hefur sagt opinberlega að það eigi sér skýringar, þar sé umferðin. Það kunna að vera ágætisrök ein og sér en samgönguáætlun gerir kröfu um meira, gerir kröfu um að horft sé mun heildstæðara á málið landið allt um kring, það sé horft til jákvæðrar byggðaþróunar og annarra þeirra þátta er snúa að mikilvægi uppbyggingar atvinnulífs, að tengja saman byggðir og fleira í því sem kemur fram í markmiðunum. Ef eingöngu er verið að horfa á umferðartölur eða þessa meðalárdagsumferð eða hlutfall af aukningu undanfarinna ára þá er það þannig að Suðurlandið réttlætir ekkert algerlega eitt og sér þennan mikla mun. Umferðin um Vesturland er ekkert síðri ef horft er á þessar tölur, þannig að þessi skipting um að 18 milljarðar fari á Suðurland en rétt 700 milljónir í stofnvegaframkvæmdir á Vesturlandi er ekki hafin yfir gagnrýni, frú forseti. Hún er ekki hafin yfir gagnrýni og það þarf að rýna það mun betur.

Það er líka þannig að ef horft er á skiptingu milli svæða þá er það rétt að Vesturland og Norðurland vestra eru að fá eiginlega ekkert í stofnvegaframkvæmdir. Það er töluvert af fjármagni í framkvæmdir á Vestfjörðum. Það á sér skýringar. Ríkið er einfaldlega að greiða upp margra ára skuld við Vestfirðinga sem hafa þurft að vera að keyra um á ónýtum vegum. Meira að segja þær framkvæmdir sem eru loksins komnar af stað á Vestfjörðum eru að tefjast af einhverjum óskiljanlegum ástæðum. Tvö, þrjú ár er Gufudalssveit að tefjast sem og Dynjandisheiði og öðrum framkvæmdum er ýtt aftur í tíma. En til þess að ná einhverju samkomulagi og sátt þá hljótum við að horfa til þess að tengivegapottur hljóti að koma til mótvægis við þau svæði þar sem lítið er sett í stofnvegaframkvæmdir. Við hljótum að geta horft á mikilvægi tengivega á svæðum eins og Vesturlandi; í Borgarfirðinum, í Dalasýslu, eða á Norðurlandi vestra; um Húnavatnssýslurnar tvær, mikilvægi þess að meira komi þá til í tengivegaframkvæmdir í ljósi þess hversu naumt er skammtað í stofnvegaframkvæmdir á þessum svæðum.

Af öðrum einstökum framkvæmdum verð ég líka að geta þess í lokin, af því að hér var rætt áðan um Sundabraut og mikilvægi hennar, að það er algjört frumskilyrði þess að höfuðborgarsáttmálinn gangi upp að Sundabraut fylgi. Það er alveg augljóst þegar skoðuð er sú tenging sem á að vera í Reykjavík, hvernig borgarlínan á að geta verið framkvæmd, að Sundabraut er þar algjört lykilatriði. Það er rétt að halda því atriði til haga.

###

Herra forseti. Þetta er dagur töluverðra tíðinda. Fyrir liggur álit umboðsmanns um hæfi hæstv. fjármálaráðherra. Álitið er nokkuð afdráttarlaust og hæstv. fjármálaráðherra hefur brugðist við fumlaust og afdráttarlaust og axlað ábyrgð. Ég virði þá ákvörðun hæstv. fjármálaráðherra og rétt eins og hæstv. fjármálaráðherra þá virði ég álit umboðsmanns.

Hv. þm. Þorgerður Katrín Gunnarsdóttir sagði hér fyrr í dag í ræðustól að við skyldum læra af þessu. Ég er henni sammála. Við skulum þá byrja á því að læra af þessu. Það skulum við gera með því að byrja að rýna álit umboðsmanns og velta því upp hvað það er sem þarna kemur fram. Þar er eitt og annað ýmislegt. Ég ætla því að gera að umræðuefni sérstakt atriði í álitinu þar sem umboðsmaður gerir greinarmun á því hvernig staðið var að framkvæmd fyrra útboðsins 2021 og svo seinna útboðsins í mars 2022. Umboðsmaður telur að atvik hafi verið með öðrum hætti, að fjármálaráðherra hafi eingöngu hrint söluferlinu af stað 2021. Þetta er einfaldlega ekki rétt, herra forseti. Þetta er ekki rétt hjá umboðsmanni. Hæstv. fjármálaráðherra fylgdi öllum sömu reglum og málsmeðferð í bæði fyrra útboðinu 2021 og seinna útboðinu 2022. Engar athugasemdir komu fram um að farið hefði verið á svig við reglur um sérstakt hæfi í fyrra útboðinu, ekkert sem gaf til kynna af hálfu eftirlitsstofnana ríkisins að hæstv. fjármálaráðherra hafi staðið rangt að máli þá, enda var hann í grandaleysi sínu í góðri trú að fylgja nákvæmlega  því eftir í seinna útboðinu sem hafði verið lagt til grundvallar í því fyrra.

Það þarf bara að hlusta.Þetta er mjög merkilegt, herra forseti, og við þurfum að ræða þetta og við þurfum að komast að þeirri niðurstöðu hvernig við lærum af þessu og hvernig við bætum löggjöfina af því að hún er augljóslega vandkvæðum háð.

###

Herra forseti. Það er ágætt þegar við erum að ræða þetta álit umboðsmanns frá því í morgun að allir séu á sömu blaðsíðu, ef svo má segja. Þegar hér er bent á að fjármálaráðherra hafi hreyft við þeim mótrökum, eins og kemur fram í álitinu, að það sé óraunhæft að fara yfir hvert og eitt einasta tilboð, en í fyrra útboðinu voru yfir 20.000 tilboð, þá kemur það fram í álitinu af hálfu umboðsmanns að hann dregur þetta mat hæstv. fjármálaráðherra ekki í efa en veltir því upp hvernig eigi þá að ná utan um málið. Hann bendir á að það hefði mögulega átt að leggja fram frumvarp til Alþingis sem tæki af skarið um að kippa reglum um sérstakt hæfi úr sambandi eða geta þess í þá greinargerð. Þetta eru — ég ætla ekki að segja eftiráskýring — vangaveltur um það hvernig hefði átt að fóta sig eftir á með það fyrirkomulag sem er um sölu á ríkiseignum.

###

Frú forseti. Eitthvað er málflutningur hv. þm. Andrésar Inga Jónssonar að þynnast. En ég ætla að benda á, fyrst verið er að nefna hérna ýmsar tegundir sem ekki er heimilt að veiða, að það gilda lög um hvalveiðar. Þetta er lögleg atvinnustarfsemi sem byggist á vísindalegum grunni, á ráðgjöf frá Hafrannsóknastofnun. Það er munurinn. Það er kjarni málsins. Frumvarpið snýr að því að banna þessa atvinnustarfsemi. Því er ofureðlilegt og sjálfsagt að málið gangi til atvinnuveganefndar.

###

Frú forseti. Það frumvarp sem hér um ræðir snýst um að leggja niður heila atvinnustarfsemi, leggja niður heila atvinnugrein, og því er tillaga hæstv. forseta mjög eðlileg ef litið er til þess hvert hlutverk atvinnuveganefndar er samkvæmt þingskapalögum. Þetta ætti ekki að valda miklum ágreiningi en við erum stödd hér í þessari atkvæðagreiðslu um þetta og það er einmitt ágreiningur um þetta. Þá er líka hægt að spyrja á móti: Hvað er það sem hv. þingmaður hefur á móti því að málið gangi til atvinnuveganefndar? Getur það verið að í frumvarpinu sé ekkert fjallað um hin efnahagslegu áhrif sem frumvarpið, ef það verður að lögum, hefur á fjölda fólks sem myndi missa lífsviðurværi sitt, ekkert fjallað um að hér er um að ræða mjög bersýnilegt brot á stjórnarskrá, á atvinnufrelsisákvæði stjórnarskrárinnar? Þetta eru allt atriði, frú forseti, sem eiga heima í atvinnuveganefnd.

###

Frú forseti. Ég vil þakka hv. þingmanni fyrir þetta seinna andsvar. Ég fagna því mjög að við séum að ræða hér 75. gr. stjórnarskrárinnar. Hún er lykilatriði í þessari umræðu allri. Þegar verið er að setja skorður þá er gerður þeim mun meiri áskilnaður um að það sé í þágu almannahagsmuna eftir því hversu íþyngjandi þær skorður eru. Léttvægar skorður kalla á mat, hvort það sé réttlætanlegt, á almenn sjónarmið. Það getur vel verið og það eru skorður við athafnafrelsi í okkar löggjöf sem byggja einmitt, með rökstuðningi, á dýravelferð. Eftir því sem skorðurnar verða meiri og meira íþyngjandi — og við erum að tala um algjört bann — þá er það alveg ljóst í mínum huga að þú verður að horfa til einhvers meira en eingöngu almannahagsmuna, út frá almennum sjónarmiðum um dýravelferð. Þá er einfaldlega réttur einstaklingsins til atvinnufrelsis ríkari. Hann er ríkari. Það má segja að ef það er einhver vafi uppi í þessu máli þá er hann að stjórnarskráin skal njóta vafans.

###

Frú forseti. Áður en ég kem að ágætu andsvari frá hv. þingmanni vil ég geta þess að Matvælastofnun getur haft einhverja þá hugmynd að eitthvað sé ekki í anda laganna eða í markmiðum laganna. En ef það hefði verið svo að Matvælastofnun hefði talið að lög væru brotin þá bar henni að grípa til aðgerða eins og lög kveða á um. Henni bar þá að fara í stjórnsýslumál og opna það og hefja rannsókn á málinu með einhverri niðurstöðu í samræmi við stjórnsýslurétt. Það gerði stofnunin ekki. Það er ekkert sem kom fram á sínum tíma sem benti til þess að lög um dýravelferð hefðu verið brotin.

Þá kemur að spurningunni: Er dýravelferð almannahagsmunir? Já, við getum gefið okkur að hún sé almannahagsmunir út frá þeirri löggjöf sem við höfum sett okkur. Það eru mikilvægar meginreglur í lögum um dýravelferð sem okkur ber að fara eftir. Þetta eru mikilvægar hátternisreglur. Þetta er meginreglan sem á sér stað í 27. gr. laga um dýravelferð. Þar er einfaldlega kveðið á um að ekki skuli valda dýri óþarfri þjáningu þegar verið er að drepa dýrið — ekki óþarfa þjáningu. Þetta er löggjöf sem snýr að manninum, hvernig við komum fram við náttúruna og hvernig við högum okkur gagnvart náttúrunni. Þetta snýr ekki að því að við ætlum að passa upp á öll dýr jarðarinnar, öll dýr merkurinnar eða hvert einasta stingandi strá eða hvert einasta tré. Þetta er hátternisregla sem miðar að því hvernig við bæði umgöngumst hvert annað og umhverfið í kringum okkur.

###

Frú forseti. Ég er alfarið andvígur því frumvarpi sem hér er til umræðu og er það af ýmsum ástæðum. Ég ætla að reyna að draga fram helstu atriði sem ég tel að vegi hvað þyngst í þeirri umræðu allri.

Nú er það svo að ég var gagnrýninn á stjórnsýsluframkvæmd hæstv. matvælaráðherra í sumar við reglugerðarsetningu sem frestaði upphafi veiðitímabilsins. Kjarninn í þeirri gagnrýni minni sneri að því að það gæti ekki verið lögum samkvæmt á valdi ráðherra að taka slíka ákvörðun eins og var gert með þeirri reglugerð. Lögin, stjórnarskráin, einfaldlega heimila ekki slíkt. Ég sagði líka að ef umræðan snerist hins vegar um það hvort banna ætti hvalveiðar þá væri það a.m.k. ekki á valdi ráðherra. Slíkt yrði þá að koma hingað og vera tekið fyrir á Alþingi. Nú erum við með þetta frumvarp sem miðar nákvæmlega að því að banna hvalveiðar en þá vil ég koma inn á það að stjórnskipun landsins er með þeim hætti að Alþingi getur hreinlega ekki gert hvað sem er. Alþingi getur ekki sett lög um hvað sem er. Af hverju ekki? Jú, í gildi í landinu er stjórnarskrá og það er stjórnarskrá lýðveldisins sem er æðri lögum Alþingis. Hvað er það í stjórnarskránni sem ég er þá að vísa sérstaklega til? Jú, frú forseti, ég er að vísa til 75. gr. stjórnarskrárinnar um atvinnufrelsi. Hún hljóðar svo:

„Öllum er frjálst að stunda þá atvinnu sem þeir kjósa. Þessu frelsi má þó setja skorður með lögum, enda krefjist almannahagsmunir þess.“

Enda krefjast almannahagsmunir þess. Þetta er kjarni málsins, eða eitt, tvö og þrjú, eins og hv. þingmenn hafa verið að koma inn á í umræðum um þetta mál. Þetta er lykilatriði. Við skulum þá aðeins reifa stuttlega hvað það er í þessu frumvarpi þar sem reynt er að færa rök fyrir því að almannahagsmunir krefjist þess að hvalveiðar verði bannaðar. Hvaða rök eru það í þessu frumvarpi sem sýna fram á að áskilnaður stjórnarskrárinnar sé uppfylltur? Svarið við því, frú forseti, er nokkuð einfalt: Það er ekki neitt. Það er ekki neitt í þessu frumvarpi þar sem gerð er minnsta tilraun til þess að láta a.m.k.líta út fyrir að frumvarp þetta, verði það að lögum, muni standast stjórnarskrá. Svarið við þessu er einfaldlega það að löggjöf eins og boðuð er í þessu frumvarpi mun ekki standast stjórnarskrá.

Í frumvarpinu eru talin upp rök fyrir því af hverju eigi að banna hvalveiðar og þetta eru alls konar rök. Sum standast reyndar bara engan veginn, önnur er hægt að deila um og má togast á um skilning. Það má taka fyrir og ræða hver sé hinn vísindalegi grundvöllur ýmissa fullyrðinga sem settar eru fram. Það er sjálfsagt mál. Sú umræða verður svo sem ekki leidd til lykta hér í sal Alþingis í þessari umræðu. Eftir stendur við lestur þessa frumvarps: Það er ekki með nokkrum hætti hægt að segja að bann eins og er boðað í þessu frumvarpi muni standast stjórnarskrá, ekki með nokkrum hætti. Þá þegar af þeirri ástæðu er þetta frumvarp auðvitað algerlega ótækt hér inni á Alþingi.

Við getum farið aðeins með þetta lengra. Hvað væru þá almannahagsmunir? Jú, það er alveg rétt að ýmissi athafnastarfssemi má setja skorður, enda krefjist almannahagsmunir þess. Það er eins með hvalveiðarnar og alla aðra starfsemi, Alþingi hefur rétt og getur sett slíkri starfsemi almennar skorður. Það getur verið að vegna stofnvistfræðilegra upplýsinga sé hvalur í útrýmingarhættu. Ég myndi telja að það væri farið að vera alla vega einhver vísir að alvörurökræðu um almannahagsmuni og væri málefnalegur rökstuðningur fyrir því að banna ætti hvalveiðar, eins og við erum að stýra fiskveiðiauðlindinni okkar. Auðvitað er það svo þegar kemur að hvalveiðum að það eru sett lög um hvalveiðar. Það eru ákveðin skilyrði sem þarf að uppfylla og það er einfaldlega þannig að ef einstaklingur er brotlegur við þau skilyrði þá er alla jafna sú málsmeðferð í okkar réttarfari að hann getur í versta falli átt hættu á því að missa leyfið, að hann verði sviptur leyfi. En það er ekki bann við starfseminni um alla tíð. Það er ekki bann ef einhver brýtur umferðarlög. Hann getur verið sviptur leyfinu en það bannar ekkert öðrum að aka um. Þetta er kannski langsótt samlíking en þetta er atriði sem við getum ekki horft fram hjá.

Það að segja að veiðarnar sem slíkar séu andstæðar lögum um velferð dýra — það hefur bara hvergi komið fram nema hjá áliti fagráðs sem telur það vera andstætt lögum. Eftirlitsstofnunin sjálf, Matvælastofnun, sem fer lögum samkvæmt með það lögbundna hlutverk að hafa eftirlit með veiðunum, telur þetta ekki vera brot á lögum. Það hefur ekki verið höfðað neitt mál á hendur umræddu fyrirtæki. Það er ekkert stjórnsýslumál í sumar sem var tekið upp. Veiðarnar eru einfaldlega ekki andstæðar lögum um velferð dýra. Og ef það er einhver ágreiningur um það, þá er það, samkvæmt þrískiptingu ríkisvaldsins, hlutverk dómstóla að skera úr um þann ágreining. Svo einfalt er það.

Það eru nokkur önnur atriði sem vert er að koma inn á og rétt er að draga fram í þessari umræðu. Í frumvarpinu er til að mynda fullyrt að efnahagur og viðskiptasambönd séu í húfi. Þetta er einfaldlega rangt, frú forseti. Ég get vísað til skýrslu sem Hagfræðistofnun Háskóla Íslands skrifaði árið 2019 um þjóðhagsleg áhrif hvalveiða. Í niðurstöðum þeirrar skýrslu segir, með leyfi frú forseta:

„Gögn benda ekki til að hvalveiðar hafi slæm áhrif á íslenskt efnahagslíf.“

Þetta er skýrsla frá 2019. Þurfa menn fleiri skýrslur? Er Hagfræðistofnun Háskóla Íslands ekki nægilega góð stofnun? Þurfum við að finna einhverja aðra, eins og einhvern sérfræðing frá Alþjóðagjaldeyrissjóðnum, til að skrifa einhverja svona skýrslu?

Það er fleira athyglisvert í niðurstöðum Hagfræðistofnunar um hvalveiðar. Það segir líka í niðurstöðunum, með leyfi frú forseta:

„Miðað við varfærið mat á stofnstærðum og áti hvala, éta hvalir við Ísland 7,6 milljónir tonna af fiski, smokkfiski og krabbadýrum. […] Afar líklegt er að afránið hafi áhrif á fiskistofna við Ísland. Áhrifin má bæði rekja til áts hvala á fiski og samkeppni hvala og fisks um fæðu.“

Það er bara einfaldlega þannig, frú forseti, að það er í besta falli uppi ágreiningur í fræðasamfélaginu um allar þær fullyrðingar sem eru settar fram í þessu frumvarpi. Ég ætla ekki að ræða það neitt sérstaklega meira. Það má tína ýmislegt til og kannski gefst mér tækifæri til þess í einhverjum andsvörum sem hér hafa verið boðuð.

Það sem ég vil aðallega draga fram, og víkja þá aftur að því sem öllu máli skiptir, er áskilnaður stjórnarskrárinnar um að ekki sé hægt að takmarka atvinnufrelsi nema með lögum. Áskilnaðurinn er: enda krefjist almannahagsmunir þess. Þá skulum við skoða í hverju almannahagsmunir geta falist í þessu máli. Í mínum huga er það alveg ljóst. Það eru gríðarlega miklir almannahagsmunir fyrir allan almenning, fyrir íslenska þjóð, að við berum gæfu til þess að nýta náttúruauðlindir okkar með skynsamlegum og ábyrgum hætti. Við eigum allt undir því sem velferðarþjóðfélag, sem eitt ríkasta land í heimi, að við umgöngumst náttúruauðlindir okkar af skynsemi og ábyrgð og að við nýtum þær til þess að auka hér hagsæld. Þetta gildir um allar náttúruauðlindir. Stærst og veigamest er auðvitað fiskveiðiauðlindin okkar þar sem við höfum þetta grundvallaratriði að leiðarljósi, orkunýtinguna okkar. Og þetta á líka við um hvalveiðar. Sjálfbær nýting náttúruauðlinda í hafinu við strendur landsins þar sem fylgt er vísindalegri ráðgjöf um veiðar úr stofninum sem ógna ekki tilvist stofnsins, það er lykilatriði.

Hér eru hv. þingmenn að velta fyrir sér í háheimspekilegum pælingum tilvist einstaka lífvera, skepna. Það kann vel að vera til einhvers að vera að ræða það en aðalatriðið er að það sem við leggjum til grundvallar er stofninn, áhrif á stofnstærðina. Það eru þessi atriði, að um sé að ræða veiðar á vísindalegum grunni, lögum samkvæmt, í takt við þær alþjóðlegu skuldbindingar sem við höfum undirgengist, þar sem hvalveiðar uppfylla öll þau meginskilyrði til að teljast vera skynsamleg nýting á náttúruauðlindum og í því felast gríðarlegir almannahagsmunir fyrir íslenska þjóð að við hvikum ekki frá — gríðarlega miklir almannahagsmunir.

###

Frú forseti. Ég þakka hæstv. heilbrigðisráðherra kærlega fyrir andsvarið og fyrir að vekja athygli á þessu og, eins og ég skil það, að taka svolítið undir með mér í því að við áttum okkur á því að við erum annars vegar í þessu ágæta frumvarpi, með þeirri ágætu reglu sem er verið að leggja til um tilkynningarskyldu á þessi skip, með sjónarmið og þætti er snúa að öryggi siglinga hringinn í kringum landið, en hins vegar tengist þetta og snertir aðra þætti eins og hæstv. heilbrigðisráðherra kom inn á, þá vinnu sem er verið að vinna í umhverfis- og loftslagsráðuneytinu. Þess vegna tel ég mikilvægt að hv. umhverfis- og samgöngunefnd — ég er reyndar ekki aðalmaður þar og vildi þess vegna nota þetta tækifæri til að koma þessu á framfæri — hafi þessi atriði í huga og að við meðferð þessa frumvarps verði gætt að þessum sjónarmiðum og jafnvel athugað hvar sú vinna stendur sem hæstv. heilbrigðisráðherra kom hérna inn á.

###

Frú forseti. Við ræðum hér frumvarp til laga um breytingar á lögum um vaktstöð siglinga. Mig langar að koma inn á eitt atriði sérstaklega sem snýr að tilkynningu skipa yfir 300 brúttótonnum að stærð um för milli hafna sem snýr að landgöngu gesta og þá aðallega af skemmtiferðaskipum. Fyrst vil ég taka það fram varðandi þau atriði sem ég tók upp við hæstv. heilbrigðisráðherra hér um heimild Vegagerðarinnar til að láta fara fram útboð á tilteknum þætti um vaktstöð siglinga, að fyrirkomulagið sem er við lýði, útvistun þessara verkefna til Landhelgisgæslunnar og slíkt, sé auðvitað á góðum stað. Athugun mín um það atriði sneri ekki að því fyrirkomulagi sem er, heldur einfaldlega að við setningu löggjafar  um svona atriði sé horft aðeins fram á við og við séum viðbúin því hvað tæknibreytingar geta leitt af sér, að þau skilyrði skapist fyrir því að Vegagerðin framkvæmi útboð á þessum þjónustuþætti. En þetta er auðvitað eitthvað sem hv. umhverfis- og samgöngunefnd getur rýnt betur í og kannað betur forsendur þessa gildandi ákvæðis.

Frú forseti. Það sem ég vildi gera hér að örstuttu umtalsefni er sú breyting sem lögð er til í frumvarpinu um tilkynningarskyldu skipa yfir 300 brúttótonnum að stærð um för milli hafna þannig að það sé alltaf ljóst hver  siglingaleið skipanna er, eins og ég skil þetta, sem tryggir auðvitað að viðbragðsaðilar hér á landi, sem bera ábyrgð á björgun og leit, séu alltaf meðvitaðir um á hvaða leið skip yfir þessari stærð eru — auðvitað er  fyrst og fremst miðað við skemmtiferðaskip — og í hvaða tilgangi. Þetta snýr þá að landgöngu gesta slíkra skipa utan hafna. Ég held, svo það komi nú fram, að sú breyting sem lögð er til sé ágæt. Ég held að það sé ágætt að leggja slíka tilkynningarskyldu á skipstjóra þessara skipa. Það getur hjálpað til við að það sé öllum ljóst hvar þessi skip eru stödd hverju sinni.

Af því að það hefur verið komið hér inn á landgöngu gesta skemmtiferðaskipa í frumvarpinu þá langar mig að hreyfa við því hér að eins og ég skil þetta þá höfum við í okkar löggjöf ekki nægjanlega trygga umgjörð um þau skilyrði sem gilda um landgöngu gesta af skemmtiferðaskipi utan hafna. Það eru auðvitað reglur sem gilda um einstök svæði, friðlýst svæði hringinn í kringum landið; það geta  verið tímatakmarkanir, það  geta verið fjarlægðartakmarkanir og það geta verið takmarkanir sem lúta að einstökum svæðum þá innan friðlýsingar í samráði við landeigendur. Ég vil vekja athygli á þessu atriði. Þetta hefur komið hér til tals áður í þingsal og það hefur verið vakin athygli á þessu. Hér eru atriði sem snúa að umhverfisvernd, náttúruvernd, hvaða skilyrði þurfa að vera uppfyllt til þess að skemmtiferðaskip, jafnvel með þúsundum manna, geti tekið land utan hafna, svo gott sem hvar sem er á landinu. Þau sjónarmið sem hefur verið hreyft við í umræðunni eru góðra gjalda verð. Það eru  atriði sem snúa að ásókn ferðamanna, þá oft á viðkvæm svæði. Þetta eru jafnvel óbyggðir,  fjarri öllum mannvirkjum, vegagerð eða einhverju slíku. Ég nefni í þessu sambandi friðlandið á Hornströndum, en líka víða annars staðar. Það hafa verið settar fram í umræðuna áskoranir sem snúa þá að vöktun þessara svæða og þess háttar.

Það sem ég vil nefna til viðbótar við alla þessa umræðu, sem ég tel vera þarfa, jafnvel atriði sem hv. umhverfis- og samgöngunefnd getur tekið til skoðunar samhliða því að rýna þetta tiltekna frumvarp,  eru réttindi landeiganda. Getur það verið eðlilegt að landeigandi að sjó vakni einn góðan veðurdag í blíðskaparveðri og fyrir utan netlög hans er risastórt skemmtiferðaskip með mörg þúsund farþega sem streyma í land á léttbátum inn á hans land? Þetta kann að vera  fjarstæðukennt og einhverjir landeigendur hafa ekkert á móti slíku, en ég tel að við verðum að halda til haga réttindum landeigenda til að hafa eitthvað um það að segja hvernig þessum skipakomum og landgöngu er háttað utan hafna. Er ekki eðlilegt að landeigandi geti þá í fyrsta lagi meinað skipi landgöngu með þessum hætti á sína jörð? Er ekki eðlilegt að hann gæti þá mögulega krafið skemmtiferðaskipið eða rekstraraðila þeirrar ferðar um eitthvert gjald, hlutfall af því hvaða kostnað og ónæði landeigandi getur haft af slíkri óumbeðinni heimsókn? Gæti það ekki verið spurning að það sé meginregla að landeigandi geti meinað skemmtiferðaskipi landgöngu á land sitt með þessum hætti?

Hér er eflaust hægt að tefla fram annars konar rökum er snúa að almannarétti um frjálsa för almennings um jarðir, um eignarlönd. Það eru mjög góð rök. Það er gömul og gild regla í íslenskum rétti. En landganga með þeim hætti sem ég er til að mynda að lýsa hér rúmast ekki alveg innan þess almannaréttar. Sú gamla forna regla miðar að frjálsri för fólks, almennings í landinu, frá A til B og landeigandi á þeirri leið getur ekki meinað fólki frjálsri för um landið í lögmætum tilgangi. Í grunninn er þetta reglan. Hins vegar hefur inntak þessarar reglu breyst að mínu mati á undanförnum árum, áratugum, frá því að þetta var  almenn og gild regla. Ríkisvaldið hefur lagt vegi, ríkisvaldið hefur byggt hafnir, ríkisvaldið hefur byggt flugvelli sem er allt til þess fallið að greiða för fólks um landið og einfalda för þess, vegi sem jafnvel hafa verið lagðir með því að taka lönd eignarnámi o.s.frv. Þetta eru auðvitað allt atriði sem að mínu mati breyta inntaki reglunnar um frjálsa för fólks um eignarlönd.

En gott og vel. Hvað þá um heimsóknir farþega á skemmtiferðaskipum, í hundruðum þúsunda talið, af sjó til að skoða tiltekin atriði í þeirri náttúru? Það getur ekki verið frjáls för sem ræður þar för. Það er eitthvað annað. Þá held ég að við verðum að horfa á regluna um frjálsa för fólks í eignarlöndum með aðeins öðrum hætti og átta okkur á því að þessi réttur getur ekki náð til svo stórs hóp sem kemur á eignarlönd með þessum tiltekna hætti, eingöngu í einhverjum útivistar- og skemmtunartilgangi. Þá hljóta þau sjónarmið sem ég var að fara yfir, um rétt landeigenda til að hafa eitthvað um það að segja hvernig þessa landgöngu ber að, að skipta máli.

Þetta er það sem ég vildi koma að. Ég vonast til þess að hv. umhverfis- og samgöngunefnd líti til þessara sjónarmiða. Ég horfi líka til þess að hæstv. umhverfis-, loftslags- og orkumálaráðherra hefur boðað frumvarp um þetta efni og það er í smíðum í hans ráðuneyti og að Alþingi fái að taka það frumvarp fyrr en seinna til umfjöllunnar hér um þetta atriði. Það eru þá atriði sem snúa eðlilega fyrst og fremst að hinum almennu skilyrðum: Hvernig verndum við viðkvæma náttúru víðs vegar við strandlengju landsins og hvaða almennu umgengnisreglur ber að hafa í gildi? Þetta er auðvitað mikið út frá sjónarmiðum ferðaþjónustunnar í landinu en ég er fyrst og fremst hér til að árétta og ítreka mikilvægi þess að eignarréttindi landeigenda víðs vegar um landið verði höfð að leiðarljósi í þeirri vinnu.

###

Frú forseti. Ég  þakka hæstv. heilbrigðisráðherra kærlega fyrir svarið og þakka fyrir að við erum að reyna að ná utan um kjarnann í þeirri fyrirspurn sem ég beindi til hæstv. heilbrigðisráðherra í andsvari. En það er einmitt þetta, þetta er  heimildarákvæði og það er skiljanlegt að löggjöfin sé að veita ákveðið svigrúm fyrir framkvæmdarvaldið, hvernig það telur best að haga þessari tilteknu þjónustu, þessari mikilvægu grunnþjónustu. Þess vegna er ég hugsi yfir því af hverju það er þörf á að þessi heimild verði felld úr lögunum. Þá er ég að vísa til þess að það er almennt ágætisbragur á því að löggjöf sé með þeim hætti að hún er almenn, hún horfir vel fram á við og tekur mið af því sem getur hugsanlega gerst. Í þessu samhengi er ég að vísa til þess að hér er auðvitað um sérhæfða og tæknilega þjónustu að ræða, það er mikill búnaður sem þessu fylgir og þetta þarf að vera vel úr garði gert. En við sjáum ekki fyrir hvaða öru breytingar geta orðið á þessu sviði sem öðrum í ljósi tæknibreytinga; innkomu gervigreindar, og hvernig aðrir aðilar, sem geta náð betri árangri með nýrri tækni, nýju verklagi, nýjum búnaði, geta jafnvel tryggt þessa þjónustu með betri hætti. Þá er ágætt að þeir tryggi að þjónustunni sé sinnt eins og best verður á kosið en um leið að það sé tryggt að fjármunir sem varið er til þessarar starfsemi séu nýttir með sem bestum hætti. Það er auðvitað markmið útboðs hverju sinni að ná þessu tvennu fram.

###

Frú forseti. Ég þakka hæstv. heilbrigðisráðherra, sem er hér fyrir hæstv. innviðaráðherra með framsögu í þessu máli, sem í heild sinni er nú ágætt mál. Það sem ég vildi hins vegar spyrja hæstv. heilbrigðisráðherra út í eru þessi rök fyrir því að fella út heimild Vegagerðarinnar til að bjóða út rekstur vaktstöðvarinnar, heimild sem er í 3. mgr. 2. gr. laga um vaktstöð siglinga. Það vantar kannski þéttari rökstuðning í greinargerð og í framsögu fyrir því af hverju þetta er fellt út. Af hverju hefur ekki gengið að viðhafa útboð fyrir þessari þjónustu, sannarlega mikilvægu þjónustu? Það eru auðvitað ýmis rök, eins og  koma fram í greinargerðinni. Þetta snýr að grunnþjónustu ríkisins um ákveðna starfsemi. En hver er ástæðan fyrir því að Vegagerðin hefur ekki ráðist í útboð eins og henni er heimilt — ég vek athygli á því: heimilt samkvæmt lögunum að ráðast í? Það kunna auðvitað að vera á tímabili einhverjar ástæður fyrir því að það er ekki hagkvæmt að fara í útboð. En þetta er heimildarákvæði og þess vegna sé ég ekki þörfina á því í fljótu bragði að þetta heimildarákvæði verði fellt úr lögunum eins og hér er verið að leggja til.

###

Frú forseti. Við 1. umræðu frumvarps til laga um breytingar á ýmsum lögum fyrir fjárlög fyrir árið 2004 er málið auðvitað því  marki brennt að hér eru ýmsar tillögur sem hafa bæði áhrif á tekjuhlið og gjaldahlið fjárlagafrumvarpsins. Hér hefur hæstv. fjármálaráðherra farið vel yfir þær forsendur allar og þær tillögur sem er að finna í þessu frumvarpi. Munar þar mest um verðlagsuppfærslu krónutölugjalda og hækkun á lágmarksfjárhæð bifreiðagjalds á næsta ári. En svo kemur á árinu 2024 til hækkun á tekjuskatti lögaðila og hefur áhrif á tekjuhlið  fyrir ríkissjóð. Eðli máls  samkvæmt helst þetta frumvarp  auðvitað í hendur við vinnu fjárlaganefndar um fjárlagafrumvarpið og þannig mun hæstv. efnahags- og viðskiptanefnd vinna málið núna í framhaldi af þessari umræðu og kafa frekar ofan í einstaka liði og leita eftir skýringum ef svo ber undir.

Það sem ég vil gera hér að sérstöku umræðuefni er eitt atriði þessa frumvarps og það er hækkun á verðmæti af gjaldi fiskeldis. Þessi tillaga um hækkun þess efnis var lögð fram í fyrra og það er óhætt að segja að viðbrögðin hafi heilt yfir verið á þá leið að hækkunin væri í senn óhófleg og ótímabær. Það er um tímasetninguna að segja að hæstv. matvælaráðherra hefur boðað að í haust verði kynnt drög að skýrslu um stefnumótun ásamt aðgerðaáætlun um fiskeldi eða lagareldi allt saman. Það er þá sjókvíaeldi, landeldi, þörungarækt og úthafseldi. En þessi tillaga er þá hér til meðferðar í þinginu áður en  skýrsla um stefnumótun í fiskeldi liggur fyrir, við skulum hafa það í huga. Það verður eins að halda því til haga í þessari umræðu að þegar gjald var lagt á fiskeldi árið 2019, sem kom til framkvæmda 2020, var það innbyggt inn í þá gjaldtöku sem er núna  þessi ár að gjaldtakan leggst á í áföngum. Hún verður þá að fullu innleidd, að óbreyttum lögum, árið 2026. Það sem ég vildi gera hér í þessari umræðu er að draga fram meginlínurnar í þessari gjaldtöku og hvernig gjaldið er að hækka miðað við óbreytt lög, bæði út af þessari innleiðingu, þrepaskiptingu sem er inni í lögunum, en eins af því að framleiðslan er að aukast.

Ég lagði fram skriflega fyrirspurn til hæstv. matvælaráðherra við þinglok í vor og spurði út í krónutölu þessa gjalds og hvernig gjaldið hafi verið lagt á undanfarin ár og hvers megi vænta í fjármálaáætlun næstu ára að óbreyttum lögum. Það er athyglisvert að rýna í það að þegar gjaldið var fyrst lagt á árið 2020 þá nam það um 60 millj. kr. Árið 2021 var það komið í 164 millj. kr., árið 2022 í 440 millj. kr. og, frú forseti, á þessu ári er útlit fyrir að gjaldið nemi um milljarði. Á næsta ári, að óbreyttum lögum, verður gjaldið komið í 1 milljarð og 280 milljónir og árið 2025 verður gjaldið orðið um 1,6 milljarður. Ef við horfum á þær forsendur sem er að finna í frumvarpinu hér um að hækkun á 3,5% í 5% á  aflaverðmæti, sem er 4,8 evrur á hvert kíló og umfram það, þá leggjast ofan á það 630 milljónir á greinina til viðbótar við þá miklu hækkun sem er að óbreyttu að verða á næsta ári. Þetta er um 40% hækkun á skatti á atvinnugrein sem er ung, sem er í örum vexti og þar sem fjárfestingarþörfin er mikil, sérstaklega í búnaði og öðru slíku og til að mynda við að standa undir þeim kröfum sem gerðar eru til greinarinnar um eftirlit, vöktun og fleira.

Ég vildi nefna það í þessari umræðu, og það er þá verkefni hv. efnahags- og viðskiptanefndar, að rýna aðeins betur þær forsendur sem liggja hér til grundvallar. Það þarf að rýna sérstaklega hvert  markmiðið er með þessum breytingum, af því að við höfum ekki enn þá séð skýrslu hæstv. matvælaráðherra um stefnumótun í fiskeldi. Við þurfum þá að leita svara við þeim spurningum hvert  markmiðið er, hvert   samspil þessa gjalds  og   markmiðs stjórnvalda er þá um sjálfbæra nýtingu auðlinda. Eins getur skipt töluvert miklu máli fyrir hv. efnahags- og viðskiptanefnd að skoða áhrif þessarar hækkunar á greinina, á samfélagið, nærsamfélagið þar sem fiskeldi er stundað,  til skemmri og lengri tíma,  sem og efnahagslífið í heild sinni.

Ég tel að aðalatriðið — ef við erum að hugsa um grundvallarhag ríkissjóðs, hag ríkissjóðs af þróun útflutnings í fiskeldi og sköpun nýrra starfa, sem hefur verið gríðarlega jákvætt mál, hefur haft gríðarlega jákvæð áhrif á þær byggðir sem hér eiga í hlut og gríðarleg jákvæð áhrif á efnahag Íslands, þá tel ég að það blasi við að það sem skiptir mestu máli sé að greininni verði gert kleift að vaxa og auka við framleiðsluna. Ef það er pólitískur vilji hér á Alþingi að ná í meiri pening út úr fiskeldisgreininni þá er aðalatriðið að það sé gert með því að auka verðmætasköpunina, gera fyrirtækjunum kleift að bæta við framleiðsluna og vaxa. Það er það sem mun skila meiri raunverulegum fjármunum í ríkissjóð til lengri tíma. Það er það sem skiptir máli af því að ef við skoðum þetta heilt yfir — og þá get ég líka vísað til  ræðna sem hafa verið fluttar af hv. þingmönnum úr stjórnarandstöðunni sem hafa farið mikinn um nauðsyn þess að hækka alla skatta; fjármagnstekjuskatt, skatta á hina ríku og hina ýmsu skatta sem á að hækka. Þetta er stefna vinstri flokka, þetta er stefna Samfylkingarinnar og það er ágætt að það liggi þá fyrir hver stefna þeirra er í þessum málum. Hættan er sú að það sem gerist og hefur alltaf gerst er að með óhóflegri skattlagningu er þróttur dreginn úr einstaklingum og fyrirtækjum til að sækja fram, til að taka áhættu, til að fjárfesta, fjárfesta í nýsköpun og leita á ný mið. Þróttur er dreginn úr þessu öllu saman sem leiðir til þess að tekjur ríkissjóðs verða lægri en ella. Það eru gömul sannindi og ný að hagur ríkissjóðs  felst fyrst og fremst í því að umgjörð efnahagslífsins sé samkeppnishæf, skattbyrðin hófleg og erlendri fjárfestingu  tekið með opnum örmum. Þannig myndast sá grundvöllur sem er svo nauðsynlegur til að við sækjum fram, sköpum meiri  verðmæti,  náum fram meiri hagsæld hér á landi, sem er besta og öruggasta leiðin til að við getum styrkt okkar samfélag á sem flestum sviðum, á öllum sviðum, og aukið velsæld fyrir íbúa alla.

###

Herra forseti. Ef við ræðum um skattkerfið almennt þá er alveg ljóst að það eru hinir efnuðu sem borga mestu skattana. Við getum jafnvel farið í tölfræði sem hefur verið birt varðandi tekjutíundir. Það er ekki fyrr en komið er upp í sjöundu og áttundu tekjutíundina sem einstaklingar eru að borga meira í skatta en það sem þeir fá frá ríkinu. Þetta liggur allt saman fyrir.

Ég átta mig hins vegar ekki á hvað hv. þingmaður er að fara þegar hann segir að hinir efnuðu eigi að borga meira. Er hann þá að tala um að það þurfi eingöngu að hækka skattprósentuna eða eru það tekjurnar sem koma til? Það leiðir auðvitað til þess, sem er alveg sérstakt umræðuefni, að hættan við að hækka endalaust skatta á fólk er að tekjur ríkisins geta hreinlega minnkað. Þetta er atriði sem ég vildi gjarnan eiga frekari orðastað við hv. þingmann um. Hvar er jafnvægið í þessu?

Það sem ég spurði út í áðan í mínu fyrra andsvari og hv. þingmaður hefur staðfest, er að ekki er hægt með einföldum hætti að koma hér upp og bera saman íslenska fjármagnstekjuskattskerfið við Norðurlöndin án þess að skoða nákvæmlega hver skattstofninn er, hversu breiður hann er, hvaða reglur gilda til frádráttar o.s.frv. Þess vegna er rangt hjá hv. þingmanni að koma hér upp og horfa eingöngu á prósentutölurnar. Það gefur ekki rétta mynd af því sem hér er verið að ræða um.

###

Herra forseti. Hv. þingmaður fór hér í mikinn samanburð á fjármagnstekjuskatti; annars vegar skattprósentu hér á landi og hins vegar skattprósentu sem er við lýði annars staðar á Norðurlöndum. Það er rétt hjá hv. þingmanni að ef maður horfir eingöngu til skattprósentunnar sem slíkrar þá er skattprósentan hér á Íslandi lægri, en það sem hv. þingmaður nefndi ekki og horfir fram hjá er að þessi samanburður einn og sér er algjörlega ómarktækur ef ekki er á sama tíma litið til þess hversu breiður skattstofninn er til að mynda annars staðar á Norðurlöndum, hann er lægri. Það helgast af því að þar eru frádráttarreglur mun víðtækari en hér á landi og flækjustigið reyndar almennt mun meira.

Ég skal nefna dæmi. Í Noregi er ávöxtun aðeins skattlögð sem er umfram ávöxtun ríkisbréfa. Það má horfa til Danmerkur, en þar er hægt að draga frá neikvæðan fjármagnstekjuskatt. Það má nefna til að mynda að í Finnlandi, þegar verið að skattleggja arðgreiðslur, eru einungis 85% arðgreiðslnanna skattlögð. Þetta sýnir að samanburður hv. þingmanns á fjármagnstekjuskatti á Íslandi og á Norðurlöndum er alveg ómarktækur. Þess vegna hlýt ég að spyrja hv. þingmann: Hefur hann í þessum útreikningum sínum á því hversu vondur fjármagnstekjuskatturinn á Íslandi er, eða allt of lágur að hans mati, tekið tillit til þessara þátta sem ég var að nefna hér varðandi Norðurlöndin?

###

Teitur Björn Einarsson og hefur til þess eina mínútu.

Frú forseti. Það er sagt að maður velur sér vini en maður getur ekki valið    sér í hvaða frændgarði maður er. Ég gagnrýndi Samfylkinguna í gær fyrir    gamaldags sósíalisma. Og hvað gerir hv. þingmaður? Hann kemur hér og vísar    í yfir 100 ára gamla sósíalíska hagfræði, keynesismann, til að réttlæta    nýju hagstjórnarfræði Samfylkingarinnar. Ég þakka hv. þingmanni fyrir að    staðfesta orð mín og gagnrýni um þennan gamaldags sósíalisma. En ég þakka    líka hv. þingmanni fyrir svarið og að upplýsa um það hvað Samfylkingin leggur til grundvallar þegar hún ætlar að fara að hækka skatt á sjávarútveg    án þess að hafa það í tengslum við afkomu greinarinnar, vísa í einhverjar    rannsóknir. Það er þá bara ágætt að Samfylkingin er að fara að hækka skatt    á landsbyggðina. Hún er að fara að hækka skatt á fólk og fyrirtæki hringinn    í kringum landið sem stendur í framleiðslunni, stendur í verðmætasköpun og    er að viðhalda störfum um land allt. Takk kærlega fyrir.

###

Herra forseti. Hv. þm. Jóhann Páll bregst við orðum mínum hér í gær þar sem ég gagnrýndi stórfelldar skattahækkanir og áform Samfylkingarinnar eftir ræðu hv. þm. Kristrúnar Frostadóttur. Hann nefnir það sérstaklega að það eigi að fara og skoða veiðigjöldin en áður hafði hv. þm. Kristrún Frostadóttir talið upp ýmsa skatta sem á að hækka á fólk og fyrirtæki. Það sem er alveg sérstaklega vitlaust í þessum nýju hagstjórnarfræðum Samfylkingarinnar er að Samfylkingin boðar stórfelldar hækkanir á fólk og fyrirtæki til að bæta í millifærslukerfin, til að auka útgjöld ríkissjóðs svo að fyrirtækin þurfi ekki að borga fólki hærri laun. Þetta er eitthvað á þá leið, herra forseti, þessi nýja hagstjórnarfræði Samfylkingarinnar. Gott og vel það er ágætt að hún leggur spilin á borðið með þessum hætti. En hv. þingmaður nefnir veiðigjöldin sem eru að fara hækkandi og verða 12,2 milljarðar á næsta ári; hækkandi af því að þau eru í tengslum við afkomu fyrirtækjanna í greininni og hækka og lækka eftir henni og það skiptir máli hvað er veitt mikið. Það er augljóslega stór breyta. En mig langar að spyrja sérstaklega: Hvað ætlar Samfylkingin að hækka veiðigjöldin mikið? Hvað ætlar hún að hækka veiðigjöldin mikið og hvernig reiknar hún það út, hvernig fær hún út hver auðlindarentan af fiskveiðiauðlindinni er? Hver er hækkunin?

Forseti vill minna á að ávarpa ber þingmenn með fullu nafni eða nefna kjördæmi og kjördæmisnúmer en ekki nefna bara skírnarnafn.

###

Herra forseti. Það er ágætt að hv. þingmaður skuli draga þessi orð sín til baka eða reyna að setja þau í eitthvert annað samhengi. Staðreyndirnar tala sínu máli eins og ég fór yfir í mínu fyrra andsvari. Varðandi þau framlög sem hv. þingmaður vísar til þá er rétt að það voru tímabundnar ráðstafanir, 3,2 milljarðar á Covid-árunum sem runnu til Rannsóknasjóðs og Tækniþróunarsjóðs. Við skulum hafa það á hreinu að verið er að gera stóran hluta þessara tímabundnu framlaga varanlegan. Við sjáum líka það sem er jákvætt, að frumkvöðlar og fjárfestar hafa tekið þessu mjög vel, tekið þessu fagnandi og gefa íslenskum stjórnvöldum hæstu einkunn á þessu sviði. Við sjáum að áætlunin gerir ráð fyrir að endurgreiðslur til nýsköpunarfyrirtækja á næsta ári muni aukast um allt að 2 milljarða. Það er aukning. Við erum í sókn og það er vel. Við skulum halda þessum hlutum til haga og ekki tala niður það sem vel er gert. Auðvitað er það þannig að þegar verið er að ræða um málaflokka eins og nýsköpun, rannsóknir og þekkingarsetur þá snýr það að rannsóknum í fræðasamfélaginu, í háskólunum. Ráðist hefur verið í margvíslegar aðgerðir og við skulum vera stolt af því að við erum að ná árangri á þessu sviði. Það mun skila okkur betra samfélagi og bættum lífskjörum.

###

Herra forseti. Ég heyrði hv. þingmann segja hér í ræðu sinni að það væri ekki verið að fjárfesta í nýsköpun. Ég spyr hreinlega: Hvar hefur hv. þingmaður verið síðustu ár? Hefur hv. þingmaður ekki fylgst með þeirri umbyltingu sem hefur átt sér stað í nýsköpunar- og þekkingargeiranum á Íslandi undanfarin ár? Framlög til rannsókna, nýsköpunar og þekkingarsetra verða 27 milljarðar á næsta ári, 27 milljarðar. Við erum að tala um stórkostlega aukningu á síðustu árum, aukningu sem á rætur að rekja til nýsköpunarstefnu sem stjórnvöld, þessi ríkisstjórn, komu á fót, vísisjóða eins og Kríu og Lóu, sem breytir allri aðkomu og regluverki í kringum nýsköpunarfyrirtæki og framþróun á þessu sviði. Hvar hefur hv. þingmaður eiginlega verið? Við skulum fara yfir það að nú er svo komið að ef þeir eru spurðir sem starfa í þessum geira, fjárfestar og frumkvöðlar, er allt á sömu leið og sagt er að Ísland sé að ná stórkostlegum árangri á þessu sviði og er eiginlega komið í röð fremstu þjóða í heiminum á þessu sviði hvað varðar framlag til nýsköpunar, sem er verulega mikið fagnaðarefni. Þetta skiptir máli og við skulum hafa umræðuna hér um fjárlög og fjárlagafrumvarpið á þessum nótum en ekki fara með slíka staðlausa stafi eins og hv. þingmaður var að gera.

###

Frú forseti. Fjárlagafrumvarp fyrir árið 2024 er hér til 1. umræðu. Heilt yfir er frumvarpið skynsamlega sett saman og áhersla lögð á þau verkefni sem leysa þarf úr á næsta ári með ábyrgð og festu að leiðarljósi. Hvað á ég við? Jú, ríkið vinnur áfram gegn verðbólguþrýstingi, aðhaldið er aukið á útgjaldahliðinni og forgangsraðað er í þágu fjárfestinga í bæði grunnþjónustu og innviðum. Aðalatriðið er að öll grundvallaratriði ríkisfjármálanna, sem eru undirliggjandi í því frumvarpi sem hér um ræðir, sýna fram á svo ekki verði um villst að við erum á réttri leið. Við fetum okkur örugglega fram veginn. Ég nefni í því sambandi að sögulegur afkomubati á síðasta ári, á þessu ári og eins og útlit er fyrir á næsta ári, sögulegur afkomubati, langt umfram fyrri áætlanir, er augljóslega til vitnis um það.

Frú forseti. Í þessari 1. umræðu er það eitt atriði sérstaklega sem ég vil fá að gera hér að umræðuefni í minni ræðu en það er hin mikla eftirlitsskylda Alþingis með fjárreiðum ríkisins og hvernig hægt er að styrkja þennan þátt. Það er ágætt að rifja upp í þessu sambandi að með nýjum lögum um opinber fjármál sem sett voru 2016 voru stigin mjög stór skref í að innleiða tæki og tól til að stuðla að góðri hagstjórn, styrkri og ábyrgri stjórn opinberra fjármála heilt yfir. Það var m.a. gert með heildstæðri stefnumótun til lengri og skemmri tíma, með aga við framkvæmd fjárlaga, meiri aga við framkvæmd fjárlaga, og ég vitna þá til innleiðingar á fjármálareglum í því sambandi, annars vegar um afkomuþáttinn og svo skuldaþáttinn og svo enn fremur breytt framkvæmd og fyrirkomulag á eftirliti með stjórn og ráðstöfun opinbers fjár.

Eftir þessi ár sem liðið hafa tel ég að sé komin ágætisreynsla á þetta fyrirkomulag og þessa nýju nálgun sem lög um opinber fjármál boðuðu á sínum tíma. En að sama skapi tel ég að það sé nokkuð augljóst að eftirlit með framkvæmd fjárlaga af hálfu Alþingis, eftirlit með framkvæmdinni og þá að sama skapi líka eftirlit og að reyna að sporna gegn framúrkeyrslu framkvæmdarvaldsins og stofnana, framúrkeyrslu framkvæmdarvaldsins fram úr fjárheimildum, þetta eftirlit getur svo sannarlega verið öflugra og þarf að vera öflugra. Af þessum ástæðum tel ég vel athugandi að þingið hefji fyrir alvöru vinnu, taki þetta föstum tökum, dýpki umræðna og athugi betur hvort ekki sé rétt að bæta við fjármálaregluna sérstakri útgjaldareglu og hafa slíka útgjaldareglu sem meginreglu við stjórn opinberra fjármála. Þau rök sem hafa verið sett fram í þeirri umræðu, að afkomu- og skuldareglan dugi ekki til, eru um margt sterk og ýmislegt sem er athugandi í þeirri umræðu. Útgjaldaregla sem myndar þak á, hvað eigum við að segja, vöxt útgjalda hins opinbera á hverjum tíma gæti verið það aðhald sem þarf til að koma í veg fyrir óhóflegan útgjaldavöxt, hvort sem um er að ræða að það sé uppsveifla í hagkerfinu, þá eru auðvitað gríðarlegur þrýstingur þegar tekjur ríkisins aukast, myndast jafnframt gríðarlegur þrýstingur á að auka frekar í útgjöldin, en að sama skapi kemur þetta til líka þegar það dragast saman umsvif í efnahagslífinu, tekjur ríkisins minnka, þá er aftur kominn þrýstingur á ríkisvaldið að stíga inn í. Það er held ég óumdeilanlegt að kostir þessarar reglu eru að hún getur rétt útfærð verið í senn einföld og gegnsæ og skiljanleg.

En áður, frú forseti, þingið fer og tekur upp slíka útgjaldareglu þá held ég að það séu önnur atriði sem hægt væri að horfa til fyrst. Ég nefni í því sambandi að hugað verði að því að innleiða ákveðna aðferðafræði sem felst í reglubundnu endurmati á útgjaldaþörf ríkisins í fjárlagafrumvarpi hvers tíma. Þetta er aðferðafræði sem mörg ríki OECD styðjast við með ágætisárangri og hefur einfaldlega það markmið að tryggja skilvirka og ábyrga meðferð skattfjár í samræmi við forgangsröðun stjórnvalda á hverjum tíma. Takist vel til tel ég það vera mun raunhæfara að það sé hægt að draga úr sífelldri aukningu útgjalda og stilla skattheimtu ríkisins í hóf. En aðalávinningurinn væri að við hefðum þá einhver tæki og tól sem stuðla að því að þeir fjármunir sem er ráðstafað til tiltekinna verkefna nýtist sem best. Niðurstöður endurmats eiga þannig að geta lagt grunn að næstu fjárlagagerð og nýjum útgjöldum. Ég sé fyrir mér að nýjum útgjöldum þyrfti að fylgja tillögur til sparnaðar á móti. Við erum þá ávallt að tryggja að forgangsröðun fjármuna sé með markvissari hætti. Samandregið tel ég vera til mikils að vinna og vel við hæfi að Alþingi, sem fer með þetta mikilvæga eftirlitshlutverk, hugi betur að þessum þætti.

Frú forseti. Hér í 1. umræðu um fjárlagafrumvarpið er viðbúið, og hefur orðið raunin í umræðum í dag, að hv. þingmenn fari um víðan völl. Það er viðbúið og það er hefðbundið en þetta eru ekki eingöngu breiðu strokurnar, þetta eru líka atriði sem eru ekki ný af nálinni. Þar meina ég að stjórnarandstaðan komi og segi að þetta sé allt saman ómögulegt, það þurfi meiri útgjöld í hin og þessi góðu verkefni, það þurfi á móti að hækka skatta, það þurfi meiri tekjur og það þurfi að auka í millifærslukerfin — listinn er mjög langur. Ég ætla ekki að elta ólar við alla þessa umræðu en það sem ég vil koma sérstaklega inn á er þessi hugmynd sósíalista, krata og annarra um að það sé lausn á öllu að einfaldlega hækka skatta á fólk í þessu landi og þar með hafi stjórnmálamenn öll þau tæki og tól til að gera allt fyrir alla. Þetta er hefðbundið stef sem við höfum auðvitað heyrt oft áður og þar kristallast í sjálfu sér ákveðnar línur hér, hugmyndafræðilegar línur á milli flokka.

Það er hins vegar einn hængur á þeirri einföldu lausn vinstri manna að boða skattahækkanir, það er einungis eitt vandamál: Þessi lausn virkar ekki. Hún hefur aldrei virkað og hún er ekki að fara að virka núna. Það eru gömul sannindi og ný að með hærri sköttum er dregið úr verðmætasköpun í þjóðfélaginu. Með því að draga úr verðmætasköpun í þjóðfélaginu getur það leitt á endanum til þess að tekjur ríkisins einfaldlega minnka. Höfum líka í huga, frú forseti, að skattar á Íslandi á fólk, á almenning í landinu, eru nú þegar í alþjóðlegum samanburði háir. Þeir eru háir og ég tel ekkert rými til þess að vera að hækka þá. Við getum þá líka þessu til vitnis, um að skattar eru háir, skoðað umsvif ríkisins eða jafnvel hins opinbera af landsframleiðslunni. Þau umsvif eru gríðarlega há. Það er þannig að ef við göngum mikið lengra í hækkun skatta erum við að þrengja að framleiðslunni í landinu. Við erum að þrengja að atvinnulífinu. Við drögum þrótt úr allri verðmætasköpun, við drögum þrótt úr fjárfestingum og minnkum þar með hvata til nýsköpunar og innleiðingar á frekari betri tækni. Framleiðniaukningin hverfur, verður nær engin, og það sem meira er; samkeppnishæfni atvinnulífsins, samkeppnishæfni íslensks atvinnulífs versnar og það er dregið úr alþjóðlegum viðskiptum. Það leiðir einfaldlega til þess að íslenskt samfélag verður fátækara. Við munum ekki hafa úr sömu lífskjörum að spila ef þetta verður ofan á, ef þessi leið vinstri manna verður ofan á, að það sé hægt að hækka skatta. Það sem er ábyrgt og rétt að gera nú sem fyrr — af því að það er þannig, hvort sem það er nú eða áður fyrr, að það verður ekkert þjóðfélag ríkt, býr við aukin lífskjör, með því að eyða um efni fram. Það einfaldlega gengur ekki. Allar þær hugmyndir vinstri manna sem við höfum lesið í sögubókum úr ævintýrum Münchhausen, að það sé einfaldlega hægt að hífa sig upp á hárinu, fást einfaldlega ekki staðist.

Skynsamlegast, frú forseti, er að fylgja þeirri stefnu sem hæstv. fjármálaráðherra og ríkisstjórnin hefur markað og kemur m.a. fram í síðustu ríkisfjármálaáætlun í vor, birtist í þessu fjárlagafrumvarpi. Það er einfaldlega sú stefna að við höldum áfram að treysta til muna afkomu ríkissjóðs, stöðugt og örugglega, að við förum að greiða niður skuldir ríkissjóðs. Við drögum þannig úr vaxtagjöldunum og við myndum þannig frekara svigrúm til að bæta rekstur ríkisins og mæta fjárfestingarþörfinni. Það er slík ábyrgð og festa í ríkisfjármálum sem stuðlar að stöðugleika í efnahagslífinu, ýtir undir raunverulega framleiðniaukningu í efnahagslífinu, frekari verðmætasköpun. Þetta er sú forsenda sem þarf að liggja til grundvallar til að við getum haldið áfram að byggja upp velferðarkerfið, til að við getum haldið áfram að bæta lífskjör fólks í landinu. Þetta er aðalatriðið.

###

Frú forseti. Ég þakka hv. þingmanni svarið. Rétt aðeins varðandi samninga þá liggur það fyrir í framlögum og fjárveitingum til Samtakanna '78 að engin breyting er að verða þar á. Samningurinn er einfaldlega að renna sitt skeið og það er verið að huga að endurnýjun hans. Þetta eru allt atriði sem koma fram og auðvitað getur það verið rétt hjá hv. þingmanni að það má fara nánar út í greiningar og greinargerð með fylgiriti og skoða einstaka hluti. En það sem fjárlagafrumvarpið er eingöngu að nefna, 15 milljónirnar, er af því að á því verður breyting, það er verið að árétta að þetta sé tímabundið eins og hv. þingmaður veit, það var tímabundið.

En aftur að stöðugleikanum. Það er gott og blessað að ríkið geti haft kristalkúlu og rýnt í framtíðinni og haldið sig við það. Þegar ytri áföll verða eða heimsfaraldur sem lokar öllu, setur hagkerfið og efnahagslífið algerlega á hvolf, þá verður ríkið auðvitað að breyta um kúrs og takast á við það verkefni. Og það skiptir máli hverjir stjórna og það skiptir máli hvernig það var gert. Í heimsfaraldrinum leysti ríkisstjórnin vel úr því verkefni og nú er verkefnið að glíma við afleiðingarnar. Já, það er verðbólga, það er hátt vaxtastig, það þarf að vinna á hækkandi skuldum út af heimsfaraldrinum og ná tökum á því og það er það sem þetta fjárlagafrumvarp segir. Við erum á réttri leið. Þess vegna er ég ekki enn þá fullviss um hvað það er sem hv. þingmaður meinar þegar hann segir: Stöðugleiki, stöðugleiki.

###

Frú forseti. Þetta var ágæt og yfirgripsmikil ræða hjá hv. þingmanni. Það er gagnlegt að ræða það hér hvað eru fjárlög, hvað er fjárlagafrumvarp. Þetta eru einfaldlega heimildir ríkisins til að taka skatta af fólki og heimildir ríkisins til að eyða þeim sömu fjármunum ásamt ráðstöfunum eigna og skuldbindingum. Þess vegna er nauðsynlegt hér í þessum sal að rýna einstaka liði, spyrja spurninga og fá svör. Hv. þingmaður kom hérna inn á tímabundið framlag, 15 millj. kr. til Samtakanna '78 og tók undir eða það mátti skilja það þannig að þar með væru allar fjárheimildir til þessara ágætu samtaka að falla niður. Þá er ágætt að koma því að hér að fyrir tveimur, þremur árum síðan voru fjárheimildir og framlög til þessara samtaka innan ramma forsætisráðuneytisins og viðbótarframlag vegna fræðslufulltrúa er þá að falla niður. Það er hið augljósa og rétta, ef eitthvað er tímabundið þá er það tímabundið og þarf þá nýjar ráðstafanir. En það er alveg skýrt í máli hæstv. forsætisráðherra að þessar heimildir eru engan veginn að falla niður. Þess vegna er ágætt að ræða þessi mál og forða frekari misskilningi um svona þætti. En það sem ég vil einnig velta hér upp er þegar hv. þingmaður er að ræða um stöðugleikann, mig langar að átta mig betur á því hvað hann á við með stöðugleika, hvers konar stöðugleika. Stöðugleiki getur ekki verið, væntanlega erum við sammála um það, stöðnun sem getur leitt til afturfarar.  Horfum á tímabilið frá 2013–2020 í tíð ríkisstjórnar Sjálfstæðisflokksins þar sem meðalverðbólga var alla jafna rétt um 2,4%. Einstök frávik upp  eða niður. Þetta var stöðugleiki. En svo kemur heimsfaraldur, það er ekki lengur stöðugleiki, það þarf að bregðast við. Hvað á hv. þingmaður nákvæmlega við? Hvernig vill hann sjá stöðugleika og tryggja það að íslenskt efnahagslíf eða ríkisfjármál séu óháð ytri aðstæðum heimsins?

###

Frú forseti. Það er ekki að heyra af svörum hv. þingmanns að staða Íslands í samanburði við önnur lönd þegar kemur að sköttum er sú að hér eru skattar á fyrirtæki og fólk þegar mjög háir. Við getum vísað til OECD-landanna í því samhengi. Það er heldur ekki gefinn gaumur að því þegar verið er að tala um að stórhækka skatta til að auka í millifærslukerfið, þá er hlutfall ríkisins, hlutfall af landsframleiðslu, þegar verulega hátt. Samfylkingin boðar hér einfaldlega að bæta í og hugar ekki að því að með því er verið að draga þrótt úr fyrirtækjum, draga þrótt úr því að við aukum verðmæti. Það kemur auðvitað niður á getu fyrirtækja til að greiða laun í samræmi við þá verðmætasköpun sem er í landinu. Hv. þingmanni verður tíðrætt um það að fara ekki í heljarstökk. Ég sé ekki betur en það sem Samfylkingin er að boða sé eitt risastórt heljarstökk aftur á bak í gamaldags sósíalisma.

###

Frú forseti. Hv. þingmaður nefnir hér í sinni ræðu og gagnrýnir í fjárlagafrumvarpi hæstv. fjármálaráðherra að tekjuhliðin sé ósnert og hv. þingmaður fór yfir í fyrra andsvari hlaðborð skattahækkana sem Samfylkingin boðar og er þá eingöngu verið að tala um skatta sem eru töluvert lítið hlutfall af heildarskatttekjum ríkisins. Virðisaukaskatturinn er þriðjungur af skatttekjum ríkisins, launaskattur á einstaklinga er um fjórðungur. Hefur hv. þingmaður engar áhyggjur af því að með svona gegndarlausum skattahækkunum, eins og Samfylkingin boðar sé verið að vega að verðmætasköpun í þjóðfélaginu, verið að draga þrótt úr atvinnulífinu, draga þrótt úr framleiðslunni um land allt, draga þrótt úr fyrirtækjum til að greiða fólki hærri laun?

###
