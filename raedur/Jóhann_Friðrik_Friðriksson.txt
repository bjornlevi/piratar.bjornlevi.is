
Virðulegi forseti. Eins og hér hefur komið fram er þetta stærsta skrefið sem við höfum tekið til þess að reyna að eyða óvissunni fyrir Grindvíkinga. Vinnan er búin að vera mjög mikil og ég verð að segja það hér að ég er stoltur af þeirri samstöðu sem þingið hefur sýnt á undanförnum vikum og mánuðum en ekki síst í þessu máli þar sem við byrjuðum með samráðshópi og áttum fundi í ráðuneyti efnahagsmála og síðan gekk málið til efnahags- og viðskiptanefndar þar sem enn frekari breytingar voru gerðar á málinu til bóta. Ég held að þetta verði Grindvíkingum til heilla en líka áminning til okkar að halda áfram á sömu braut og sýna samstöðu með Grindvíkingum hér eftir sem hingað til.

###

Frú forseti. Jú, ég styð það heils hugar. Veruleikinn er sá að við höfum verið í samskiptum við atvinnurekendur í Grindavík, bæði fyrir 10. nóvember þar sem mikil óvissa blasti við fyrir þann tíma en auðvitað fyrst og fremst í kjölfarið á þeim jarðhræringum sem gerðu það að verkum að það þurfti að rýma bæinn. Þetta eru um 200 aðilar, ef ég man rétt, og eru ansi fjölbreyttir. Veruleikinn er sá að sumir höfðu tækifæri til þess, voru bara einfaldlega með þannig rekstur að þeir gátu haldið áfram sínum rekstri utan Grindavíkur. Sveitarfélögin á Suðurnesjum hafa til að mynda verið ötul við að reyna að veita í þeim tilvikum sem hægt er húsnæði til fyrirtækja til að halda sínum rekstri áfram. Síðan erum við auðvitað með þá aðila sem sjá fram á altjón og ég held að það sé mjög mikilvægt að við höldum þessari vegferð áfram og tek heils hugar undir með þingmanninum. Ég held að það sé til mikils að vinna. Ég sagði það í fyrri ræðu minni varðandi rekstrarstuðninginn, ég held að það sé miklu betra, fyrir ríkissjóð, fyrir Grindvíkinga og samfélagið allt, að sem flestir sem hafa verið með rekstur í Grindavík geti að einhverju leyti haldið honum áfram eða þeim sé veitt svigrúm, eins og við erum til að mynda að reyna að búa til í þessu frumvarpi hér. Við megum aldrei gleyma því að mögulega er sú sviðsmynd uppi að eftir einhvern tíma muni Grindavík byggjast upp á ný. Þess vegna held ég að tíma þingsins, þingmanna, ráðherra og starfsmanna yfirvalda sé vel varið í að skoða það.

###

Frú forseti. Ég vil þakka þingmanninum fyrir spurninguna. Ég get heils hugar tekið undir það og ég hef auðvitað áhyggjur af því að einhverjir falli milli skips og bryggju. Það er verið að reyna að leita leiða til að tryggja að úrræðið nái utan um sem flesta. Það er það sem er unnið með. Hvað varðar brunabótamatið er auðvitað ákveðinn kostur að íbúar í Grindavík geti fengið það leiðrétt. Ég held að 600 íbúar hafi óskað eftir því og þar af leiðandi endurspeglar það betur þann raunveruleika sem blasir við.

Ég held að það hafi verið mjög mikilvægt að veita þetta svigrúm sem nú hefur raungerst varðandi fyrstu kaupendur en við þurfum líka að sjá hvernig þessu frumvarpi fram vindur. Ég spyr mig alltaf að því hvort það sé raunverulega hægt að setja einhvern raunhæfan mælikvarða á aðgerð sem þessa. Ég held að það sé mikilvægt að við samþykkjum á þessum forsendum frumvarpið og ég vænti þess að það nái utan um a.m.k. þá aðila sem falla undir þær greiningar sem ráðuneytið hefur gert og lagði til grundvallar. Það náttúrlega gefur augaleið að þetta er gríðarlega fjölbreyttur hópur. Ekki bara hef ég áhyggjur af þeim sem hafa nýlega keypt sér eign í Grindavík heldur einnig kannski þeim sem eru í þeirri stöðu að falla mögulega ekki beint undir þetta úrræði sem snýr að lögheimili. Ég held að það væri mikilvægt að veita þá undanþágu. En í praxís verðum við auðvitað að skoða hvernig þetta gagnast og vera opin fyrir því í framhaldinu.

###

Frú forseti. Við ræðum hér við 2. umræðu lög um uppkaup á íbúðarhúsnæði í Grindavík. Eins og framsögumaður fór vandlega yfir í upphafi umræðunnar er um að ræða veigamesta skref stjórnvalda hingað til til að mæta ómældri óvissu og röskun á lífi og búsetu íbúa í Grindavík vegna viðvarandi náttúruhamfara. Gríðarleg vinna hefur verið lögð í þetta frumvarp af hálfu stjórnvalda og Alþingis með aðkomu allra flokka á þingi. Ég efast ekkert um að sá mikli samhljómur sem við heyrum hér í umræðunni muni berast til Grindvíkinga. Ég hef heyrt í þeim hópi og það hefur verið fagnaðarefni hversu mikil samstaða hefur verið um málið.

Á seinni stigum kemur í ljós að sú nálgun sem undirbúningsnefndin setti og hefur náð fram — ég tel það vera vel og þó að vissulega séu mér ákveðin vonbrigði að hér komi fram minnihlutaálit þá held ég að við getum klárað málið hratt og vel og ég held að það skipti mjög miklu máli fyrir Grindvíkinga að það sé gert.

Meðal þeirra sjónarmiða og breytinga sem gerðar voru í samráðshópnum áður en málið fór til efnahags- og viðskiptanefndar, eins og hefur verið nefnt í umræðunni, var að hækka hlutfall brunabótamats úr 90% í 95%. Ákveðið var að kaupverð skyldi miða við brunabótamat út frá þeirri forsendu að brunabótamat væri að jafnaði hærra í Grindavík en fasteignamatið. Einnig liggur fyrir að íbúar eiga þess kost að fá brunabótamat sitt endurmetið og hafa fjölmargir ákveðið að fara þá leið.

Eftir að frumvarpið var sett í samráðsgátt komu fram fjölmargar athugasemdir en það er einmitt tilgangurinn. Það er alveg morgunljóst að ekki er hægt að koma til móts við allar þeirra en efnahags- og viðskiptanefnd hefur unnið nótt og dag við að gera sitt ýtrasta til að bæta frumvarpið. Það er ástæða til að nefna veigamestu þættina í þeim breytingum. Það skal tekið fram að frumvarp sem þetta á sér engin bein fordæmi í sögunni. Við vinnslu nefndarinnar voru lagðar til enn frekari breytingar í nefndaráliti sem framsögumaður hefur farið yfir. Mér er efst í huga sú samvinna sem var innan nefndarinnar, sem var gríðarlega góð.

Nefndin áréttar mikilvægi þess að skoðað verði hvort hægt sé að koma til móts við lögaðila í Grindavík á einhvern á svipaðan hátt. Ég er að vonast til þess að sú vinna sé hafin í ráðuneytinu.

Það voru ánægjulegar fréttir í morgun að ákveðið hafi verið að veita undanþágur frá greiðslubyrðarhlutfalli sem gerir það að verkum að enn auðveldara verður fyrir fólk í Grindavík að komast inn á fasteignamarkað að nýju. Þetta var einn af þeim þáttum sem nefndin fjallaði um í nefndaráliti sínu. Ákvörðun um að veita slíka undanþágu er í höndum Seðlabanka Íslands, að undangenginni samþykkt fjármálastöðugleika nefndar, og gerðist það í morgun.

Töluverðar athugasemdir bárust vegna umgengnisréttar við eignir í kjölfar þess að þær voru keyptar af eignaumsýslufélagi. Fjallar nefndin um vilja sinn í þeim efnum og telur mikilvægt að við setningu reglugerða verði tekið mið af þeim sjónarmiðum íbúa sem komu fram í samráðsgátt.

Veigamesta breyting málsins í meðförum þingsins snýr þó að framlengingu á fresti til að óska eftir sölu eigna en hann hefur verið framlengdur út árið 2024. Það er mín skoðun að þessi breyting gefi íbúum frekara svigrúm til að taka ákvarðanir en þær eru vitaskuld bæði afdrifaríkar og verulega veigamiklar.

Einnig leggur nefndin til að forgangsréttur verði framlengdur og falli ekki niður fyrr en eftir þrjú ár. Það er einnig alveg skýrt af hálfu nefndarinnar að umrætt félag geti ekki ráðstafað íbúðarhúsnæði sem háð er forkaupsrétti til annars en forkaupsréttarhafa áður en mat á stöðunni hefur farið fram, eins og nefnt var í fyrri ræðu. Það skiptir máli fyrir Grindvíkinga að skyldur þessa félags séu eins skýrar og mögulegt er. Því var ákveðið að leggja til breytingar þess efnis að við einkaréttarlegar ákvarðanir skuli félagið hafa til grundvallar gegnsæi, hlutlægni, jafnræði og hagkvæmni. Einnig er áréttað að Ríkisendurskoðun hafi eftirlit með starfsemi félagsins.

Virðulegi forseti. Grundvöllur og markmið frumvarpsins er að tryggja eftir fremsta megni búsetuöryggi fyrir þá sem búa í Grindavík. Því ákvað nefndin að fella búseturéttarhafa undir frumvarpið sem ég tel mikilvægt skref. Frumvarpið tekur ekki til lögaðila, eins og ég nefndi hér áðan, en það er svo sannarlega von mín og vert að árétta það að ég vænti þess að í þessari vegferð okkar verði sérstaklega tekið tillit til fyrirtækja í Grindavík.

Við lagasetningu sem þessa er alveg ljóst að ekki verður hægt að koma til móts við öll sjónarmið. Ég hef í starfi mínu lagt áherslu á það að við gerum þó okkar allra besta til að koma til móts við sem flesta. Staða Grindvíkinga er gríðarlega erfið og ekki á nokkurn hátt hægt að setja sig í þeirra spor. Við verðum að halda áfram þessari vinnu. Ég nefndi það, er við ræddum mál um stuðning við atvinnurekstur fyrr í dag, að vissulega sé verið að setja hér ákveðin fordæmi og ég held að mikilvægt sé að læra af þeirri vinnu sem hér hefur farið fram. Við þurfum líka að vera tilbúin til þess að endurskoða hlutina ef þörf er á. Við þurfum að byggja upp heildstætt kerfi til að taka á náttúruhamförum og hvernig við getum bætt þann skaða sem af þeim kann að hljótast.

Óvissan sem blasir við á Reykjanesi er vissulega yfirþyrmandi. Það er ekki ólíklegt að eldgos endurtaki sig á næstu vikum og ófyrirséð hversu lengi við þurfum að glíma við náttúruvá. Reyndar kom fram í frétt í dag að Veðurstofa Íslands gerir ráð fyrir því að kvikusöfnun í Svartsengi nái ákveðnu hámarki í næstu viku. Við aðstæður sem þessar, sem við glímum við, er mikilvægt að við höldum samheldni, samkennd og höfum kjark til að taka ákvarðanir. Ég er mjög ánægður með útkomu þessa frumvarps. Ég er sannfærður um að þingheimur muni á endanum sameinast um að samþykkja það, Grindvíkingum til heilla.

Ég vil að lokum þakka aftur undirbúningsnefndinni, ráðherra og starfsmönnum fjármálaráðuneytis, nefndarmönnum í efnahags- og viðskiptanefnd en síðast en ekki síst íbúum Grindavíkur og þeim fjölmörgu sem bæði sendu inn athugasemdir í samráðsgátt og þeim sem við höfðum tækifæri til þess að hitta við vinnslu málsins. Við stöndum með Grindvíkingum í þeirra erfiðleikum og höldum áfram þessari vegferð þeim til heilla.

###

Frú forseti. Ég þakka þingmanninum fyrir að eiga orðastað við mig um þetta. Eins og gefur að skilja hef ég sjálfur átt töluvert mikil samskipti við atvinnurekendur í Grindavík allt frá því að þessar náttúruhamfarir hófust og reyndar fyrir 10. nóvember einnig vegna þess að það gleymist oft í umræðunni að þetta ferli sem við erum í, þessi atburður, þó svo að 10. nóvember hafi markað okkur mjög mikið, hófst auðvitað löngu fyrr. Ég vil bara benda á að við höfum átt samskipti og fengum til skrafs og ráðagerða atvinnuteymið í Grindavík. Ég tek undir með hv. þingmanni að þar kemur fram skýrt ákall sem ég held að sé mikilvægt að mæta, einnig bara milliliðalaust á fundum sem maður hefur svo blessunarlega haft tækifæri til þess að sækja. Þar hafa komið fram mjög mörg sjónarmið hjá mjög fjölbreyttum hópi atvinnurekenda og það hefur verið minn skilningur að það ríki mikið þakklæti hjá þeim fyrirtækjum í garð stjórnvalda varðandi þau úrræði sem gripið hefur verið til. Á sama tíma vænta þau þess að við séum á ákveðinni vegferð sem muni smátt og smátt, að eins miklu leyti og mögulegt er, eyða þeirri óvissu sem blasir við. Ég held að það sé mikilvægt að við höldum áfram á þeirri vegferð. Þetta frumvarp sem við ræðum hér er einn partur af því en í mínum huga er það sannarlega ekki það síðasta sem við þurfum að grípa til. Við þurfum einmitt að halda áfram á þeirri vegferð í góðu samstarfi og samtali við fyrirtækin sem koma til með að þurfa á þeim stuðningi að halda.

###

Ég þakka hv. þingmanni sérstaklega fyrir að nefna þetta. Það er alveg rétt að umræðan í nefndinni hefur verið á þann veg að við erum hér með frumvörp sem við erum að vonast til þess að grípi sem flesta en gerum okkur á sama tíma grein fyrir því að meira þarf til og það hefur m.a. verið talað um lögaðila í því tilviki. Það frumvarp sem við ræðum hér á eftir, vonandi í dag og það er auðvitað mín ósk að það klárist einnig í dag ásamt þessu ágæta frumvarpi, er um uppkaup einstaklinga í Grindavík, þ.e. að ríkið stígi þar inn og tryggi að það sé hægt að koma til móts við einstaklinga þannig að þeir geti þá keypt sér eða komist í öruggt húsaskjól annars staðar. Sömu umræðu hefur svo sem verið fleygt varðandi lögaðila. Ég veit ekki til þess á þessum tímapunkti að slík vinna sé hafin en ég kann að hafa rangt fyrir mér þar. En ég tek undir með þingmanninum að ég held að það sé mjög mikilvægt því að þetta nefnilega hangir algjörlega saman. Auðvitað vitum við ekki hvernig þessu vindur fram í Grindavík en eins og ég nefndi í ræðu minni þá er um að ræða gríðarlega öflugt sveitarfélag með mjög stöndugum fyrirtækjum og við þurfum fjölbreytt úrræði til að grípa þau. Ég held að það sé miklu skynsamlegra fyrir ríkisvaldið og yfirvöld á hverjum tíma að huga að því að veita þann stuðning vegna þess að til lengri tíma mun það bæði verða gott fyrir samfélagið í Grindavík en ekki síður bara fyrir þjóðina að þau geti haldið áfram eins og mögulegt er.

###

Frú forseti. Ég vil byrja á því að þakka þeim þingmönnum sem hafa tekið til máls í þessari umræðu og ekki síst framsögumanni málsins. Þetta er afskaplega mikilvæg umræða og þó svo að hér sé um afmarkað mál að ræða þá tengist það auðvitað öllum í Grindavík. Hér er í grunninn um að ræða mikilvægt mál sem er partur af viðbrögðum ríkisstjórnarinnar í kjölfar alvarlegrar stöðu í Grindavíkurbæ vegna náttúruhamfara. Frumvarp þetta snýr að því að veita stuðning þeim rekstraraðilum sem voru með starfsemi í Grindavík á þeim tíma sem rýma þurfti bæinn, 10. nóvember síðastliðinn, og urðu fyrir verulegu tekjufalli þar af.

Rekstrarstuðningurinn er í formi beinna styrkja úr ríkissjóði, ekki ósvipað og gert var í heimsfaraldrinum og þessi stuðningur, virðulegi forseti, skiptir mjög miklu máli. Eðli málsins samkvæmt er um að ræða fjölbreytta starfsemi og fjölbreytt rekstrarform, hvort sem um er að ræða atvinnurekstur eða sjálfstætt starfandi aðila í Grindavík. Allir þessir aðilar eiga það sameiginlegt að rekstrargrundvöllur þeirra stendur vægast sagt á brauðfótum um þessar mundir og þurfa á aðkomu ríkisins að halda, sérstaklega í ljósi þeirrar óvissu sem einkennir jarðhræringar nú um stundir á Reykjanesskaga í heild.

Það liggur fyrir að atvinnurekendur eiga mjög erfitt með að færa starfsstöð sína og laga starfsemi sína að þeim aðstæðum sem blasa við og er ætlun þessa frumvarps að reyna að taka á því að einhverju leyti. Eins og við Íslendingar vitum mætavel þá stjórnum við ekki náttúrunni. Um allt land búa Íslendingar við þá staðreynd að allt getur gerst þegar að henni kemur. Því er það grundvallarmál að við getum brugðist við í þágu þeirra sem verða fyrir tjóni af sökum náttúruhamfara og að samfélagið allt og stjórnvöld taki höndum saman til að styðja við bakið á þeim eins og mögulegt er sem í því lenda.

Á tímabilinu frá 10. nóvember síðastliðnum til dagsins í dag hefur öll starfsemi raskast vegna jarðhræringa í Grindavík og einnig þeirra eldgosa sem hafa orðið á tímabilinu. Það er mikil óvissa sem ríkir um framhaldið og algerlega óvíst hvort hægt sé að koma atvinnustarfsemi í Grindavík á réttan kjöl á næstu misserum.

Það er ekki með nokkru móti hægt að setja sig í spor Grindvíkinga eða þeirra rekstraraðila sem þar hafa starfað. Ríkisstjórnin hefur brugðist við og gripið til ýmissa aðgerða til að mæta stöðunni eins og rætt hefur verið um á Alþingi og samþykkt hér á undanförnum mánuðum. Má þar auðvitað nefna stærri framkvæmdir til að mæta ógn af náttúruvá eins og varnargörðum en síðan þeim þáttum sem snúa að tímabundnum stuðningi, til að mynda varðandi greiðslu launa. Rekstraraðilum hefur verið gert heimilt að sækja um greiðslufrest á staðgreiðslu og tryggingagjaldi og álag á vangreiddan virðisaukaskatt er fellt niður.

Þetta mál er auðvitað bara eitt af fjölmörgum úrræðum sem við erum að vinna og reyna að klára til handa Grindvíkingum og stuðningurinn er margþættur og það er flókið viðfangsefni, enda eru rekstraraðilar mismunandi eins og áður kom fram og óvissuþættirnir þar af leiðandi líka mjög misjafnir. Ég tel þetta frumvarp vera jákvætt skref í þá átt að styðja rekstraraðila í Grindavík en ég vænti þess að við munum einnig halda áfram að reyna að mæta stöðunni. Vil ég þá helst nefna vinnu sem ég tel að sé algerlega nauðsynleg til að mæta lögaðilum í Grindavík varðandi húsnæði.

Ég vænti þess að þetta frumvarp verði að lögum í dag. Um það ríkir mikil eining og ég fagna sérstaklega því þverfaglega samstarfi sem hefur átt sér stað við ráðuneyti og alla þá aðila sem hafa veitt því umsögn en ekki síst þeirri pólitísku samstöðu sem hefur myndast um málið og reyndar heilt yfir þeirri pólitísku samstöðu sem hefur ríkt um málefni Grindvíkinga eftir að jarðhræringar hófust þar 10. nóvember. Það er Alþingi til sóma og það er líka heiður að vinna með fólki þvert á flokka, taka mið af fjölbreyttum sjónarmiðum sem þar koma fram, ekki síður en þeim sjónarmiðum sem koma fram úti í samfélaginu.

Virðulegi forseti. Fyrir upphaf jarðhræringa á Reykjanesskaga var blómlegt og öflugt atvinnulíf í Grindavík. Alls starfaði 2.841 í sveitarfélaginu fyrir rúmlega 200 rekstraraðila að meðtöldu sveitarfélaginu sjálfu, íþróttafélögum og stéttarfélögum. Það er að sjálfsögðu grátlegt að sjá allt það tjón og tekjutap sem hefur orðið í svo kröftugu og öflugu sveitarfélagi. Afleiðingunum verðum við að mæta og taka þau verkefni föstum tökum sem blasa við. Við getum dregið úr þeirri óvissu sem íbúar og rekstraraðilar í Grindavík lifa við á þessum erfiðu tímum þó að við eyðum aldrei óvissunni fullkomlega. Við þurfum því að halda áfram á þeirri braut sem hefur verið mörkuð og ég tek undir með hv. þm. Gísla Rafni Ólafssyni að sú vinna sem hefur farið fram nú þegar og verður unnin hér á næstu mánuðum þarf að gefa tóninn um það hvernig við ætlum sem samfélag að takast á við að reyna eftir fremsta megni að bæta tjón sem náttúruhamfarir kunna að valda, ekki bara í Grindavík eða á Reykjanesskaga heldur á Íslandi til framtíðar.

Ég vil að lokum þakka nefndinni fyrir gott samstarf og ekki síst þeim aðilum, þeim gestum, sem komu fyrir nefndina til að bera fram sín sjónarmið.

###

Frú forseti. Ég kem hér upp til að taka undir þá þingsályktunartillögu sem hv. þm. Guðbrandur Einarsson fór svo vel yfir í máli sínu áðan. Hér erum við að tala um að lækka lóðarleigu á svæði sem er í mikilli uppbyggingu eins og staðan er núna en á sér þá forsögu að hafa verið varnarsvæði og ríkið tekið það yfir við brotthvarf hersins. Mér finnst þetta vera sanngirnismál. Það kemur fram í greinargerðinni um hvers konar upphæðir er að ræða. Til framtíðar geta þær náttúrlega orðið töluvert miklar og ég held að því fyrr sem farið yrði svona sanngirnisleiðréttingu, því betra.

Ég verð að nefna það hér og velti því fyrir mér að í upphafi komi sú hugmynd hvort þetta standist hreinlega lög, bara út frá jafnréttissjónarmiði hvað varðar lóðarleigu. Því yrði náttúrlega þannig fyrir komið ef það yrði gengið í þetta mál og það klárað  að slíkri mögulegri óvissu yrði eytt.

Það sem mér er efst í huga einnig er ekki bara að þetta mál verði klárað heldur líka sú staðreynd að það hefur farið fram umtalsvert góð vinna á Ásbrú þar sem eignir hafa verið teknar í gegn og þeim komið í not. Fasteignaverð þarna hefur hækkað verulega og þjónusta er einnig að aukast. Háskólasvæðið hefur orðið vinsælla með hverju árinu sem líður. Sú staðreynd að íbúar sem kaupa eignir á Ásbrú skuli vera í þeirri stöðu að greiða 2%, eins og hér kemur fram, fær mann til að velta fyrir sér hvernig þeim er gerð grein fyrir því þegar eignir eru keyptar. Til lengri tíma litið eru þetta auðvitað verulegar fjárhæðir, eru náttúrlega verulegar fjárhæðir í þeirri stöðu sem fólki er í. Þeir sem hafa verið að kaupa á Ásbrú, þó að það sé að breytast, hafa kannski verið eignaminna fólk sem hefur verið að fá fasteignir á góðu verði. Þó að fasteignaverð hafi sannarlega hækkað og þarna sé verið að taka eignir í notkun sem eru umtalsvert dýrari heldur en þegar sú vegferð hófst þá er þetta líka svæði sem félagslega séð hefur þurft að ná sér svolítið upp þó að við horfum fram á betri tíma hvað það varðar.

Ég ætla svo sem ekki að fara í löngu máli yfir tillöguna, enda fór flutningsmaður ágætlega yfir hana, en bara lýsa því yfir að ég er henni samþykkur. Ég er alveg sannfærður um að ef allir leggjast á eitt þá ætti ríkið að geta leiðrétt fasteignagjöld í samræmi við það sem gerist og gengur hjá Reykjanesbæ.

Ég furða mig svolítið á því svari sem flutningsmaður fékk frá fjármálaráðuneytinu. Ég átti erfitt með að skilja það almennilega. Ég velti fyrir mér hvort ríkið sé að horfa til einhvers konar samræmis varðandi svipaða þætti annars staðar á landinu. Það væri áhugavert að vita og fá svona einhverja heildarsýn hvað það varðar, hvort það sé eitthvað í lögum sem banni að þessi leið sé farin. Ég efast stórlega um það. Það kæmi mér verulega á óvart. Ég bjóst kannski við innihaldsríkara svari frá ráðuneytinu en það kann að koma á seinni stigum þegar þessi vegferð heldur áfram.

Ég held að það væri til mikils sóma fyrir Alþingi að samþykkja þessa tillögu og hvet auðvitað bara ráðuneytið og þá sem fara með málið þar að skoða þetta ofan í kjölinn. Best væri auðvitað að það þyrfti ekki atbeina Alþingis, að það yrði bara farið í það að skoða þessi mál og þau leidd til lykta.

Ástæðan fyrir því að ég kem hér upp, virðulegi forseti, er til að taka heils hugar undir málið. Ég er ekki í nokkrum vafa um það að aðrir þingmenn í kjördæminu, þó að þeir séu ekki á þessari þingsályktunartillögu, og aðrir þingmenn hér á þingi hljóti að sjá að hér er um sanngirnismál að ræða sem ætti ekki að vera mikið mál að leiðrétta.

###

Virðulegi forseti. Í gær kynnti ríkisstjórnin gríðarlega mikilvægar aðgerðir sem byggjast á því að horft verði á málaflokk útlendingamála á heildrænan hátt með skilvirkni, mannúð og inngildingu að leiðarljósi. Ég er sammála þessum aðgerðum enda ríma þær við stefnu Framsóknarflokksins í málaflokknum. Þetta er yfirgripsmikið og efni í langa ræðu en svo að ég minnist nú á nokkra þætti þá á þarna m.a. að efla virkni fólks af erlendum uppruna með menntabrú inn á vinnumarkað sem annast mat á menntun, eflingu raunfærnimats, starfstengda íslenskukennslu o.fl. Einnig verður afgreiðslutími umsókna um alþjóðlega vernd styttur í 90 daga að meðaltali á hvoru stjórnsýslustigi um sig. Aukin áhersla verður lögð á landamæraeftirlit með þeim sem fengið hafa endurkomubann. Ráðist verður í breytingar á regluverki á sviði verndarmála til samræmingar við löggjöf á Norðurlöndunum, m.a. með afnámi séríslenskra málsmeðferðarreglna. Áherslan verður á að tryggja að verndarkerfið þjóni fyrst og fremst þeim sem búa við hvað mesta neyð. Forgangsraða á móttöku flóttafólks og fjölskyldum í viðkvæmri stöðu sem ég er að sjálfsögðu sammála og þar verður horft til kvótaflóttafólks.

Virðulegi forseti. Það er alveg klárt að þegar gerðar voru nauðsynlegar breytingar á málaflokknum á síðasta þingi voru hér stjórnmálamenn sem studdu hvorki þær breytingar né virtust gera sér grein fyrir því hversu mikilvægt er að málaflokkurinn verði reglulega endurskoðaður. Við þurftum líka að sitja undir einu lengsta málþófi sögunnar. Ég hef ekki hugmynd um það hvort þeir flokkar sem greiddu atkvæði gegn því frumvarpi eða höfðu uppi stór orð séu að huga að einhvers konar stefnubreytingu. Það er bara þeirra mál. Ég vil þó taka fram hversu mikilvægt það er að umræðan um málaflokkinn sé bæði málefnaleg og byggist á staðreyndum hér á næstu misserum.

###

Frú forseti. Ég fagna því að þetta frumvarp sé fram komið. Það er gríðarlega mikilvægt og auðvitað bara eitt skref í viðbót til að reyna að koma til móts við stöðu Grindvíkinga en er klárlega það stærsta hingað til, leyfi ég mér að segja. Það er fagnaðarefni að það skuli vera þverpólitísk samstaða og vinna sem býr að baki þessum frumvarpsdrögum sem nú fara inn í efnahags- og viðskiptanefnd. Ég hef sagt það hér í ræðustóli Alþingis að staðan í Grindavík og á Suðurnesjum er samfélagsleg, hún er fjárhagsleg, en hún er líka bundin því að gríðarleg óvissa ríkir á svæðinu. Forsætisráðherra nefndi það í umræðu hér í fyrradag að þetta væri eitt stærsta verkefni sem við sem samfélag höfum tekist á við á lýðveldistímanum og ég held að það sé rétt. Það er mikil ábyrgð fólgin í því fyrir Alþingi og stjórnvöld að taka þétt utan um Grindvíkinga, líka að huga að þeim þáttum sem snúa að vörnum gegn náttúruvá.

Við erum komin með frumvarp sem snýr að því að reyna eftir fremsta megni að koma til móts við sem flesta íbúa í Grindavík. Það er sannarlega markmiðið að enginn verði skilinn eftir í þeirri vegferð. Auðvitað þarf að setja ákveðin viðmið í svona vinnu. Það hefur verið ánægjulegt að sjá þá sem hafa fagnað þessu frumvarpi en ég skil mjög vel alla þá sem hafa áhyggjur. Því var mjög brýnt að fá málið inn í samráðsgátt og við munum taka og við höfum tekið nú þegar til greina þær athugasemdir sem þar hafa borist. Á vegum efnahags- og viðskiptanefndar verður einnig tækifæri til þess að koma með umsagnir og við munum fá helstu aðila til okkar til að reifa málið, enda er markmiðið að það verði eins vel úr garði gert og mögulegt er.

Heimilið okkar er yfirleitt stærsta og veigamesta fjárfesting fjölskyldunnar og aleigan okkar í mjög mörgum tilfellum. Það að koma til móts við Grindvíkinga og gefa þeim færi á því að hefja nýtt líf annars staðar, vonandi tímabundið ef náttúran leyfir, er gríðarlega stórt skref í rétta átt. En það hefur verið reifað hér í umræðunni að við þurfum að huga að eins mörgum íbúum og við getum. Það hefur verið nefnt hér að þeir einstaklingar sem eiga búseturétt í íbúðarhúsnæði í Grindavík séu í þannig stöðu að núverandi frumvarp taki ekki nógu vel utan um þann þátt. Ég held að það sé mikilvægt að efnahags- og viðskiptanefnd skoði það sérstaklega. Hvort það gerist innan þessa frumvarps eða í sérfrumvarpi á eftir að koma í ljós en ég skil þær áhyggjur og við munum reyna eftir fremsta megni að skoða hvernig er hægt að koma til móts við þá einstaklinga.

Það er rétt að hér er ekki verið að leggja fram frumvarp sem kemur til móts við lögaðila. Við höfum á undanförnum vikum og um langt skeið verið að leggja áherslu á fjölbreytt úrræði fyrir Grindvíkinga og reyna að koma til móts við samfélagið þar. Rekstrarstuðningur við fyrirtæki er einn partur af því en óvissan er svo sannarlega mikil og við reynum eftir fremsta megni að koma til móts við þarfir. Eins og hv. þm. Vilhjálmur Árnason benti á þá erum við líka að upplifa alls kyns breytingar á þeirri vegferð. Við erum að stíga hér stórt skref, hið veigameira á eftir að koma í ljós, hvernig við glímum við náttúruna og komum til móts við hana eftir því hvernig hún hegðar sér. Það gefur augaleið að það er mín von að við endurbyggjum Grindavík og fólk geti flutt aftur heim til sín. Mér finnst að við eigum aldrei að missa sjónar á því markmiði.

Þetta er gríðarleg áskorun og það er flókið að útbúa frumvarp sem þetta. Þá skiptir máli að samvinnan sé góð þvert á flokka, upplýsingagjöfin sé góð og við veitum þeim sem frumvarpið snýr að góðan aðgang að upplýsingum og tækifæri til að koma sínum sjónarmiðum á framfæri í þeirri vinnu. Styrkur íslensks samfélags er mikill. Við stöndum í stormi eins og staðan er núna hvað snýr að náttúruvá á Reykjanesskaga en ég er þess fullviss að við munum vinna vel úr þeirri stöðu sem blasir við okkur. Við komum til með að klára þetta frumvarp hér fljótt og vel en vegferðinni er ekki lokið. Við munum halda áfram í okkar vinnu hér á þingi og reyna eftir fremsta megni að mæta öllum áskorunum sem fram undan eru.

Ég vil sérstaklega ljúka máli mínu á að þakka bæjarfulltrúum í Grindavík og öllu því góða starfsfólki sem vinnur hjá sveitarfélaginu. Ég er þess fullviss að þau eru eftir fremsta megni að mæta öllum þeim röddum sem eru í Grindavík og hafa komið m.a. á öllum stigum upplýsingum til mín sem þingmanns kjördæmisins og stjórnvalda um sínar áherslur. Við munum án efa fá þau til skrafs og ráðagerða í nefndinni þegar frumvarpið verður komið þangað en ég vil líka bara þakka þeim sérstaklega fyrir og öllum þeim Grindvíkingum sem hafa nú þegar lagt inn umsagnir um málið og vænti þess að okkur takist að koma til móts við sem allra flesta í Grindavík hvað það varðar.

Frú forseti. Í þessum samráðshópi sitja einmitt þingmenn kjördæmisins og þeir sitja líka í efnahags- og viðskiptanefnd. Eins og hér hefur komið fram þá höfum við verið vakin og sofin yfir því að reyna að koma til móts við þá stöðu sem við erum búin að vera að ganga í gegnum á Suðurnesjum og í Grindavík. Allur þingheimur hefur verið einhuga um það að vinna hratt og vel að málefnum Grindvíkinga. 63 þingmenn hafa hér verið á grænu í öllum þeim málum sem þegar hafa komið fram og hafa verið kláruð. Ég er þess fullviss að sú samvinna í þeirri vegferð mun halda áfram og við munum gera allt sem í okkar valdi stendur til að tryggja það að við léttum eins og mögulegt er áhyggjum af Grindvíkingum á þessum erfiða tíma.

###

Frú forseti. Ég vil byrja á því að þakka forseta Alþingis fyrir að koma til móts við beiðni mína um þá umræðu sem fer hér fram í dag og ekki síst forsætisráðherra fyrir sína yfirferð. Ég taldi mjög mikilvægt að við myndum ræða hér á þingi sem allra fyrst þá stöðu sem við glímum við á Reykjanesi, sérstaklega í ljósi síðustu atburða þar, en eins og alþjóð veit höfum við verið að glíma við náttúruvá á Reykjanesi í langan tíma og virðist ekkert lát vera á.

Það er þessi tími, virðulegi forseti. Stundum er því fleygt að fólk virðist þreytt á endurteknum atburðum, það tala sumir um stríðsleiða þegar langvarandi stríð skellur á og við erum sannarlega í stríði við náttúruna nú um stundir. Þess vegna er mikilvægt að missa ekki sjónar á verkefnunum. Sex eldgos á Reykjanesi geta kannski flokkast undir það svakalegasta sem við höfum tekist á við hér á Íslandi og minna okkur á að þetta eru viðvarandi atburðir. Að mínu mati hafa stjórnvöld svo sannarlega staðið sína plikt og unnið af fullum þunga og gera enn í glímu sinni við náttúruöflin. Við aðstæður sem þessar kemur þó ótti upp í hugann og gildir þá einu hvort um börn eða fullorðna er að ræða. Því nær sem við erum atburðum, því meiri er óttinn. Í mínu tilfelli, sem íbúi á svæðinu, hefur sá ótti fyrst og fremst snúist að okkar innviðum, enda hafa stjórnvöld, almannavarnir og viðbragðsaðilar staðið sig frábærlega í því að tryggja líf og heilsu fólks. Okkur hefur gengið mjög vel að beisla náttúruna á Reykjanesi. Eru það ein af lykillífsgæðum á því landshorni og sama má segja um beislun jarðhita á öðrum stöðum á landinu sem er grundvöllurinn fyrir lífsgæðum fólks.

Ég hef nefnt það í ræðum mínum að það er mikilvægt að við undirbúum og endurskoðuðum allar áætlanir þegar atburðir raungerast og mikilvægt er að kynna þær áætlanir fyrir íbúum og tryggja eftir fremsta megni þátttöku allra sem þar að koma. Því vil ég nefna að það var 8. nóvember síðastliðinn sem íbúafundur var haldinn í Hljómahöll í Reykjanesbæ til að kynna fyrir íbúum milliliðalaust þær áætlanir sem lágu fyrir til að mæta þeirri náttúruvá sem hefur blasað við og gæti raungerst. Almannavarnir undirbúa fjölmargar leiðir til að bregðast við náttúruhamförum í samstarfi við stóran hóp sérfræðinga og hagaðila. Það er ekki bara gert til að bregðast við einni sviðsmynd heldur fjölmörgum og tryggja að allir séu undirbúnir undir þær bjargir og til að tryggja þær bjargir sem gæti þurft að grípa til. Fram kom á fundinum umrædda að rafkynding væri skynsamlegasta leiðin til að verja verðmæti kæmi til þess að heitt vatn bærist ekki til byggða. Sú áætlun byggist þó mjög og að mörgu leyti á samstilltu átaki og verulegri þátttöku íbúa svo að vel megi til takast. Um hádegisbil á fimmtudag var ljóst að hraun myndi renna yfir heitavatnsæð frá Svartsengi. Eins og hér hefur komið fram voru þar fyrir mjög mikilvægir innviðir en búið var að vinna þrotlaust að því að reyna að koma varalögn í jörð og var stutt í að slíkt myndi klárast. Sambærileg lögn var einnig lögð til Grindavíkur og þoldi hún álagið þegar hraun fór yfir hana og er sú æð enn nothæf. En því miður brást hún í þetta skipti og þá var nauðsynlegt að grípa til þess að fara í plan B.

Auðvitað eru aðrir innviðir á svæðinu einnig sem búið var að vinna að alls kyns forvörnum í kringum. Má þar nefna að verja háspennumöstur raforku til þess að verja línur fyrir glóandi hrauni. Strax í nóvember var hafist handa við að klára varavatnsból í Árnarétt í Garði og er það varavatnsból tilbúið til notkunar og svo má lengi telja. HS Veitur hafa unnið þrotlaust að því að styrkja dreifikerfi raforku til að geta mætt rafkyndingu. Staðreyndin er sú að á þeim svæðum þar sem við njótum háhitans eru slík kerfi ekki búin til fyrir húshitun þannig að ljóst var að mikið átak þyrfti og samheldni íbúa væri þar lykilatriði. Viðgerð á þeirri lögn sem fór undir hraun hófst strax, eins og ég nefndi, en seinna kom í ljós að hún fór í sundur undir miðju hrauni og þá var strax hafist handa við að koma nýrri lög yfir hraunið á 600 metra kafla. Það er virkilega ánægjulegt að sjá hversu snurðulaust það gekk fyrir sig þótt átakið hafi verið gríðarlegt og verður seint fullþakkað það framtak allra þeirra sem tóku þátt í þeirri aðgerð. Að sjálfsögðu var unnið nótt og dag og almannavarnir stóðu vaktina ásamt lykilaðilum á svæðinu. Farið var í ýmsar aðgerðir sem styrktu dreifikerfi raforku, hafist var handa við að flytja gríðarlegt magn af vatni frá höfuðborgarsvæðinu til að verja vatnsdreifikerfi fyrir skemmdum og hraða því ferli að hægt væri að koma vatni aftur á. Almannavarnanefnd svæðisins stóð sig frábærlega eins og ég hef nefnt. Upplýsingagjöf var til fyrirmyndar og raunin varð að verkefnið tók skemmri tíma en óttast var í fyrstu.

Ég er stoltur af öllu þessu frábæra fólki og veit að það eru íbúar á Suðurnesjum og landsmenn allir. En hér hefur verið nefnt: Og hvað svo? Nú þegar þessum viðburði er lokið í bili verðum við að fara yfir það sem betur mætti fara. Við eigum að taka þá umræðu á heiðarlegan hátt og halda ótrauð áfram. Suðurnesjamenn hafa gengið í gegnum ýmislegt í gegnum tíðina en gríðarlegar jarðhræringar og eldgos í námunda við byggð hafa ekki ógnað tilveru okkar og lífsgæðum frá því að land byggðist. Sú byrði hefur lent af ómældum þunga á Grindvíkingum sem nú búa fjarri heimilum sínum og við þeim blasir óvissa sem stjórnvöld þurfa að mæta eftir fremsta megni. Það orðatiltæki að enginn viti hvað átt hefur fyrr en misst hefur, hefur verið mjög ofarlega í huga á undanförnum dögum. Það er gríðarlega mikilvægt fyrir okkur að huga að okkar innviðum til lengri tíma. Ég er stoltur af þeim verkefnum sem stjórnvöld hafa farið í á undanförnum mánuðum og árum til að bregðast við þeirri náttúruvá sem hefur blasað við okkur og ég er þess fullviss að sú vinna mun halda áfram. Ég vil nýta þetta tækifæri undir lok ræðu minnar til að segja aftur: Takk, kæru íbúar á Suðurnesjum, fyrir þolgæði ykkar, dugnað og samkennd á þessum tíma. Við munum áfram standa þétt við bakið á ykkur.

###

Virðulegi forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á lögum um staðgreiðslu opinberra gjalda, lögum um tryggingagjald og lögum um tekjuskatt, er snúa að náttúruhamförum í Grindavíkurbæ.

Með frumvarpinu er lagt til að heimild launagreiðanda í Grindavíkurbæ til að fresta staðgreiðslu tekjuskatts, útsvars og tryggingagjalds verði framlengd. Jafnframt kveður frumvarpið á um framlengingu til loka aprílmánaðar 2024 á ákvæði til bráðabirgða í lögum um tekjuskatt, nr. 90/2003, þess efnis að sérstök eftirgjöf vaxta og verðbóta af skuldum manna utan atvinnurekstrar, vegna nóvember og desember 2023 og janúar 2024, af lánum sem tekin hafa verið vegna kaupa eða byggingar á íbúðarhúsnæði til eigin nota, teljist ekki til skattskyldra tekna við álagningu opinberra gjalda á árunum 2024 og 2025, að því gefnu að um sé að ræða vexti og verðbætur vegna áhvílandi lána á íbúðarhúsnæði.

Efnahags- og viðskiptanefnd fjallaði um málið og fékk á sinn fund þá aðila sem sendu inn umsögn vegna málsins. Annars vegar var um að ræða fulltrúa frá Grindavíkurbæ og Verkalýðsfélagi Grindavíkur og hins vegar fulltrúa Samtaka atvinnulífsins en þeir aðilar tóku heils hugar undir frumvarpið. Nánar er greint frá því í nefndaráliti að venju.

Til frekari glöggvunar fyrir þingmenn er vert að reifa stuttlega innihald frumvarpsins en því er ætlað að milda neikvæð áhrif á lausafjárstöðu rekstraraðila vegna jarðhræringa og eldsumbrota sem hófust í og við Grindavíkurbæ 10. nóvember 2023. Meiri hlutinn í efnahags- og viðskiptanefnd telur áríðandi að frumvarp þetta nái fram að ganga sem fyrst enda feli það í sér aðgerðir sem ætlað er að koma til móts við þarfir Grindvíkinga og rekstraraðila í bænum vegna þess hættu- og óvissuástands sem þar ríkir. Jafnframt telur meiri hlutinn mikilvægt að úrræðin verði endurskoðuð tímanlega og metið hvort þörf sé á frekari framlengingu á gildistímum.

Meiri hluti efnahags- og viðskiptanefndar leggur til breytingar á frumvarpinu sem þó eru ekki stórvægilegar. Annars vegar er lögð til breyting á c-lið 1. gr. frumvarpsins en þar er kveðið á um heimild launagreiðanda sem frestað hefur greiðslum til eindaga 15. janúar 2025 að sækja um að fresta þeim greiðslum þannig að þær skiptist á fjóra gjalddaga og verða gjalddagar og eindagar þeirra 15. september, 15. október, 17. nóvember og 15. desember 2025. Umsókn um aukinn frest skal beina til Skattsins eigi síðar en 31. janúar 2025. Í umsögn Samtaka atvinnulífsins sagði um ákvæðið að eðlilegast væri að fresturinn yrði framlengdur áður en eindagi gengi í garð. Að höfðu samráði við ráðuneytið leggur meiri hlutinn því til að sú breyting verði gerð að umsóknir um aukinn frest skuli berast eigi síðar en 10. janúar 2025 til Skattsins og skal Skatturinn afgreiða umsókn fyrir 15. janúar 2025. Þar af leiðandi yrðu umsóknir afgreiddar fyrir eindaga 15. janúar 2025.

Hins vegar er lögð til orðalagsbreyting á 3. mgr. c-liðar 1. gr. frumvarpsins. Í umsögn Samtaka atvinnulífsins var bent á að ekki verði litið til arðsúthlutana, kaupa á eigin hlutum á árinu 2025 eða úttekta eigenda innan ársins 2025 við afgreiðslu umsókna um framlengingu á fresti enda yrði að afgreiða umsóknir í upphafi árs 2025. Meiri hlutinn fellst á það með ráðuneytinu að óvenjulegt sé að skilyrða heimild til frestunar á greiðslum við atriði sem ekki eru komin til framkvæmda og gerir því viðeigandi orðalagsbreytingar sem ekki hafa í för með sér efnislega breytingu á skilyrðum.

Þá eru lagðar til minni háttar breytingar sem þarfnast ekki sérstakrar umfjöllunar.

Af framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem gerðar sem gerð hefur verið grein fyrir.

Undir nefndarálit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Ásthildur Lóa Þórsdóttir, Diljá Mist Einarsdóttir, Guðbrandur Einarsson, Steinunn Þóra Árnadóttir, Guðrún Sigríður Ágústsdóttir og Inger Erla Thomsen.

Umrætt frumvarp er aðeins eitt skref af mörgum til að koma til móts við samfélagið í Grindavík sem eins og alþjóð veit hefur orðið fyrir gríðarlegum áföllum. Önnur úrræði snúa að launastyrk, leigustyrk, rekstrarstyrk og svo kaupum á húsnæði í Grindavík svo eitthvað sé nefnt. Þetta eru allt úrræði sem eru gríðarlega mikilvæg. Hef ég nú gert grein fyrir þessu skrefi og framlagningu þess og vænti þess að málið fái framgang sem fyrst. Það verður ekki ofsögum sagt að mikið hefur verið lagt á Grindvíkinga og raunar Suðurnesjamenn alla á undanförnum mánuðum og misserum og ég vænti þess að þetta ágæta frumvarp fái snögga afgreiðslu hér í þinginu og málefnalega umræðu eins og verið hefur um þau frumvörp sem snúa að aðstoð við Grindavík, Grindvíkinga og atvinnulífið þar.

###

Virðulegi forseti. Neyðarstigi var lýst yfir af hálfu almannavarna 8. febrúar og hafa fyrirtæki og heimili verið heitavatnslaus eftir að eldgos tók í sundur Njarðvíkuræð. Unnið hefur verið myrkranna á milli við að koma heitu vatni aftur á Reykjanesbæ, Suðurnesjabæ og Voga og samvinna og samheldni íbúa verið aðdáunarverð. Það má eiginlega segja að það sé hreint kraftaverk að heitt vatn sé nú að flæða til svæðisins. Sem íbúi í Reykjanesbæ þekki ég frá fyrstu hendi þær hamfarir sem hafa gengið yfir Reykjanesskagann en þetta er, og ég vil segja það hér, viðvarandi náttúruvá. Ég vil því þakka forseta fyrir að vel hafi verið tekið í bón mína um að viðkomandi ráðherra eða ráðherrar komi fyrir þingið og upplýsi okkur um stöðuna, hvað hefur verið farið í, hvað er fram undan og hvernig við getum tryggt öryggi íbúa og innviða á svæðinu. Það er ástæðan fyrir að ég kem hér upp og ég vænti þess að þetta verði sett á dagskrá þingsins hið allra fyrsta enda mjög mikilvægt að sú umræða fari fram hér á Alþingi.

###

Frú forseti. Ég þakka þingmanninum fyrir að eiga hér orðastað við mig um þessi mikilvægu mál. Ástæðan fyrir því að mér er þetta ofarlega í huga er kannski ekki síst sú staðreynd að núna þegar stríðið í Úkraínu dregst á langinn, eins og því miður var við að búast, með þeim hörmungum sem því fylgja fyrir íbúa Úkraínu og að einhverju leyti að sjálfsögðu óbreytta borgara í Rússlandi, þá var varað við því að þjóðir heims, og þá sérstaklega hins vestræna heims, yrðu fyrir stríðsleiða, eins og sagt er, að við myndum gleyma því sem væri að gerast og annað myndi taka yfir. Við þessu hef ég varað í ræðum hér á Alþingi en mig grunar að þetta kunni að vera málið. Þess vegna nefni ég kannski sérstaklega þessa frétt frá Noregi og Svíþjóð. Það er rétt sem þingmaðurinn nefnir hér, þjóðaröryggisráð er sannarlega að fjalla um þessa þætti. En kannski má líka bara kalla eftir meiri umræðu almennt, ekki bara hjá þinginu heldur líka úti í samfélaginu, um það hvort við séum nógu vel búin. Það gildir auðvitað einu hvort ógnin steðjar að okkur vegna stríðsátaka eða annarra áfalla sem við getum orðið fyrir og ég held að við þurfum að huga að því.

Til þess að koma með aðra spurningu til hv. þingmanns þá nefndi hann hérna netöryggismálin. Við höfum verið að taka virkan þátt í því á alþjóðagrundvelli en sem herlaus þjóð höfum við kannski minna verið að taka þátt í því sem snýr að hinum hefðbundna hernaði. Þess vegna velti ég fyrir mér hvort núna, með auknu samráði herja á Norðurlöndum, hvort hann sé sammála mér í minni skoðun að Ísland ætti að taka virkari þátt með Norðurlöndunum hvað það varðar

###

Frú forseti. Ég vil þakka hv. þm. Njáli Trausta Friðbertssyni fyrir að fara skilmerkilega yfir skýrslu NATO. Ég kom þarna inn sem fulltrúi, var áður varamaður ekki alls fyrir löngu. Þar af leiðandi hef ég fengið töluverða innsýn inn í starfið á undanförnum mánuðum sem er auðvitað gríðarlega mikilvægt fyrir okkur sem aðildarríki að NATO. Svo ber við að öryggisástandið í Evrópu hefur svo sannarlega versnað á undanförnum misserum, auðvitað með innrás Rússa í Úkraínu en einnig sjáum við alls kyns annars konar ógnir sem við erum að beina sjónum okkar í auknum mæli að á undanförnum árum. Ber þar kannski fyrst að nefna netógnina en ekki síður bara undirbúning undir það ef illa fer. Það er eitthvað sem þjóðaröryggisráð hefur verið að taka til sín varðandi áfallaþol þjóðarinnar ef kæmi m.a. til stríðsátaka sem hefðu á okkur áhrif.

Vissulega hefur innrásin í Úkraínu haft mikil áhrif á okkur og við verðum að standa með Úkraínu áfram eins og við höfum gert. Fyrir vikið hefur orðið líflegri umræða um utanríkismál og ekki síst varnarmál á undanförnum mánuðum en hún hefur legið í dvala í langan tíma. Hér hafa þingmenn og ráðherrar tekið virkan þátt í þeirri umræðu. Það sem mér er efst í huga er sú spurning hvort við séum að gera nóg og hvort við séum að undirbúa okkur nóg. Þá vil ég bara koma með beina spurningu til þingmannsins og reyna að vera stuttorður: Nú hafa yfirmenn herja bæði Noregs og Svíþjóðar nefnt að þær þjóðir þurfi að undirbúa sig betur ef til stríðsátaka kæmi. Þurfum við ekki að taka þetta til okkar, hv. þingmaður?

###

Virðulegi forseti. Nú hefur það gerst sem ég óttaðist mest þegar við fengum fyrst fregnir af því að jarðvegur væri tekinn að rísa við Svartsengi fyrir um fjórum árum síðan. Eldgos hefur ekki bara ógnað byggð á Suðurnesjum heldur hefur hraun flætt inn í Grindavík og tekið með sér þrjú hús, skemmt innviði bæjarfélagsins og laskað veitukerfi svæðisins. Staðreyndin er sú að við stöndum enn í miðjum atburði og óvissan er mikil um framtíðina. Það var þó fagnaðarefni að sjá varnargarða sanna gildi sitt en við verðum að gera ráð fyrir að gossprungur geti opnast innan þeirra eins og við sáum raungerast að hluta þann 14. janúar síðastliðinn. Almannavarnir, vísindamenn og björgunarsveitir hafa unnið þrekvirki á þessum tímum, í ljósi aðstæðna, og verður þeim seint fullþakkað sitt framlag.

Frú forseti. Fyrir Grindvíkinga einkennast undanfarnir mánuðir af ótta, óvissu, jarðhræringum, eldgosum, rýmingum, sprungumyndunum og ítrekuðu almannavarnaástandi. Enginn veit hvað framtíðin ber í skauti sér né hversu lengi við munum þurfa að glíma við náttúruöflin á Reykjanesi. Því er eina raunhæfa leiðin fólgin í forvörnum, æðruleysi, dugnaði og samkennd. Í mínum huga blasir við nýr veruleiki, þar sem ekkert lát er á jarðrisi við Svartsengi. Grindavík er á hættusvæði. Auðvitað er það Grindvíkingum ólýsanlegt áfall en einnig mikið áfall fyrir okkur Suðurnesjabúa og landsmenn alla. Mannauðurinn sem skapað hefur sterkt samfélag í Grindavík er ómetanlegur og nú er það okkar verkefni að sameinast um stuðning í verki. Í hjarta mínu hef ég ávallt hugsað til Grindvíkinga. Ég vil minnast sérstaklega á færslu sem Rannveig Jónína Guðmundsdóttir, íbúi í Grindavík, orðaði svo vel daginn eftir að það gaus:

„Ímyndið ykkur að vera í þeirri stöðu að mega ekki fara heim. Horfa upp á húsið sitt brenna í beinni útsendingu, hús þar sem þú skapaðir minningar með fjölskyldunni þinni eða þar sem þú ætlaðir að skapa minningar með fjölskyldunni þinni. Ímyndið ykkur það að horfa upp á hluta af heimabæ ykkar renna undir hraun.“

Þetta eru þær tilfinningar sem Grindvíkingar bera innanbrjósts í stöðunni eins og hún er. Ímyndið ykkur bara þá stöðu og hvað framtíðin ber í skauti sér fyrir þetta ágæta fólk. Hún endar færsluna með því að segja: „Núna þarf einhver að grípa okkur áður en fallið verður hærra en það er nú þegar orðið, við getum ekki meira.“

Í samtölum mínum við bæjarbúa í Grindavík hefur komið fram sú ósk að þeir fái að ráða örlögum sínum sjálfir. Við eigum að koma til móts við þær óskir eftir fremsta megni. Trú mín á getu okkar Íslendinga við að veita stuðning og takast á við erfið og flókin verkefni þegar mest á reynir er bjargföst.

Virðulegur forseti. Kæru Grindvíkingar. Við munum verja bæinn, fyrirtækin, höfnina og innviðina. Við munum grípa ykkur. Við munum gera allt sem í okkar valdi stendur til að standa þétt með ykkur. Og þegar fram líða stundir mun Grindavík rísa á ný.

###

Virðulegur forseti. Ég held að þetta sé mikilvæg breyting sem gerð var og til stóð að gera kannski svona umfangsmeiri breytingu á gistináttaskatti þegar tillagan kom til nefndarinnar. Ég held að þrepaskipting sé af hinu góða og ég veit að það er verið að vinna að frekari lengri tíma útfærslum sem snúa að þessu. Ég held að það þurfi líka að horfa til þess hversu praktískt það er fyrir greinina að tryggja það að skatturinn lendi þar sem hann á að lenda. Ég held að þetta séu sannarlega breytingar til bóta sem ég styð heils hugar og vonast síðan til þess, eins og hér hefur verið nefnt, að til lengri tíma sjáum við útfærslu sem mikil sátt er um, enda er greinin mjög mikilvæg og vaxandi.

###

Frú forseti. Ég þakka fyrir þessa góðu umræðu og við erum um margt sammála, ég og hv. þm. Björn Leví Gunnarsson. Ég held að við séum að færast í rétta átt. Ég held að við eigum samt töluvert inni. Þegar ég er að tala um langtímaáætlanir þá er ég til að mynda að velta fyrir mér bæði heilbrigðismálunum okkar, velferðarmálunum okkar, þar sem ég og margir þingmenn, ég held algjörlega þvert á flokka, höfum verið að velta fyrir okkur hvort það sé hægt að fá greiningar á því að ákveðin verkefni skili fjárhagslegum og félagslegum ábata þó að ekki verði horft til þess fyrr en eftir kannski 5–10 ár, jafnvel 20 ár. Sum kerfin okkar eru sannarlega þannig. En við erum auðvitað að reyna að taka oft og tíðum pólitískar ákvarðanir, byggðar á eins góðum gögnum  og við mögulega getum fengið. Við þurfum að horfa til þess að gögnin séu góð. Við höfum auðvitað hér á þingi líka ákveðið hlutverk sem snýr að aðhaldinu, aðhaldið er mikilvægt, en líka bara hvernig við höfum tækifæri til að beita því. Það er auðvitað tómt mál að tala um það hlutverk nema við höfum einhverja skýra vegferð um hvert við viljum fara í þeim efnum. Annars missir vinnan svolítið marks, leyfi ég mér að segja. Ég held að við getum gert betur. Eins og ég tók fram í ræðu minni hef ég verið í fjárlaganefnd frá því í haust, afskaplega gefandi starf og áhugavert. Ég sé bara strax ákveðin tækifæri til að gera betur og ég vænti þess að þingmenn í nefndinni taki fagnandi þeim tillögum mínum að við höldum áfram þessari vegferð, að við skautum ekki yfir það sem við erum búin að vera að leggja áherslu á, að við þurfum að gera betur inn í næsta ár og þarnæsta ár.

###

Frú forseti. Ég þakka þingmanninum fyrir andsvarið. Auðvitað er það þannig að við göngum svolítið í takt varðandi það að horfa til laganna um opinber fjármál. Þau voru, ef ég man rétt, að einhverjum hluta tekin úr sambandi í Covid og í kjölfarið  erum við núna að herða aðeins skrúfurnar varðandi fjármálareglur og annað sem ég held að sé mikilvægt. En það er auðvitað alveg rétt sem þingmaðurinn nefnir, langtímaáætlanir leysa raunverulega ekki neitt nema grundvöllurinn fyrir þeim sé sterkur. Við eigum  að halla okkur að lögum um opinber fjármál. Auðvitað sýnist  sitt hverjum um þau  svo að ég sé alveg heiðarlegur í því. Ef marka má tal um markaða tekjustofna  til að mynda þá er ýmislegt sem fólk saknar. Ég held að þau lög séu góð. Ég sé auðvitað að hægt er að halla sér að þeim. Þarna er a.m.k. kominn ákveðinn rammi til að reyna að, ég er ekki að segja að það takist  100%, en rammi til að halla sér að til þess að vera með skýrari yfirsýn, til þess að vera með svona ákveðna festu í ríkisfjármálunum. En ég nefndi líka hér í ræðu minni eftirfylgni með fjárlögunum sem ég held að sé ekki síður mikilvægt að við einbeitum okkur að  og  að það verði ekki bara þannig að við klárum fjárlög, eins og ég held að  sé svolítið lenskan, og svo taka önnur mál við en það sem við erum búin að vera að benda á gleymist en er svo tekið upp eftir ár. Ég vildi miklu frekar að við myndum halda áfram þessari umræðu inni í fjárlaganefndinni eftir áramót.

###

Frú forseti. Við ræðum fjárlagafrumvarpið við 2. umræðu og eins og við er að búast eru um það skiptar skoðanir meðal þingmanna enda væri annað fáheyrt. Við höfum setið fjölmarga fundi í aðdraganda og vinnslu fjárlaga og fengið til okkar á fund gesti, bæði umsagnaraðila og frá ráðuneytum. Þá komu einnig til fundar við nefndina allir ráðherrar ríkisstjórnarinnar sem gerðu grein fyrir breytingum á fjárhagsramma þeirra sviða sem undir þá heyra. Margar umsagnir, erindi, minnisblöð og skrifleg svör bárust nefndinni sem allt nýtist vel við vinnuna. Ég vil bara byrja á því að þakka öllu þessu góða fólki sem hefur komið fyrir nefndina og þeim sem við höfum átt samskipti við í nefndinni.

Það er mikilvægt að við skoðum heildarmyndina eins og hún birtist í samhengi hagstjórnar og hvernig árar í hagkerfinu. Það hefur verið nefnt að fjárlagafrumvarpið sé hlutlaust en í mínum huga er það fyrst og fremst ábyrgt og vissulega felst í því ákveðið aðhald. Hagvöxtur hefur verið mikill á undanförnum árum og kaupmáttur hefur einnig vaxið hratt og atvinnuleysi minnkað en þess má geta að atvinnuleysi í heimsfaraldrinum var verulegt og um tíma var fimmti hver íbúi í mínum heimabæ, Reykjanesbæ, atvinnulaus, sem er gott dæmi um hversu gríðarlegur viðsnúningurinn hefur verið.

Áhyggjur okkar á þeim tíma þegar við vorum að glíma við heimsfaraldur voru auðvitað augljósar, að það myndi taka langan tíma að snúa rekstri ríkissjóðs við, en það kemur í ljós að þær áhyggjur voru ekki á rökum reistar. Við fórum umtalsvert hraðar út úr því áfalli heldur en gera mátti ráð fyrir en fyrir vikið er veruleg spenna í hagkerfinu og verðbólga hefur verið þrálát. Afkoma ríkissjóðs hefur batnað verulega og því hefur gengið hraðar að mæta þeim útgjöldum sem sköpuðust í heimsfaraldrinum en gert var ráð fyrir, eins og ég hef hér nefnt. Eins og komið hefur fram hefur batinn á frumjöfnuði verið verulegur og auðvitað vonumst við til að heildarjöfnuður verði jákvæður innan fárra ára. Það á að sjálfsögðu að vera okkar markmið í ríkisfjármálum. Skuldahlutfall ríkissjóðs hefur lækkað umfram spár og er nú í kringum 32% af vergri landsframleiðslu.

Til að setja hlutina í samhengi er vert að skoða nýútkomna skýrslu frá fjármálastöðugleikanefnd Seðlabanka Íslands. Þar er nefnt að fjármálakerfið sé traust, eiginfjárstaða og lausafjárstaða banka sterk og þeir séu vel í stakk búnir til að halda áfram að lána fyrirtækjum og heimilum í landinu. Í skýrslunni kemur líka fram að greiðslubyrði hafi aukist en þrátt fyrir það eru vanskil en lítil.

Ég verð að segja það, virðulegi forseti, að það þýðir að það er ákveðið borð fyrir báru enn þá en ég hef áhyggjur af því að ef við náum ekki niður verðbólgu og þar með vöxtum lendum við í því að fleiri og fleiri ná ekki endum saman. Hvort sem litið er til tekna eða eiginfjárstöðu er skuldahlutfall fyrirtækja og heimila þó enn þá hóflegt.

Sem stendur er mikilvægt að taka fram að með þeim breytingartillögum sem fjárlaganefnd er hér að leggja til verður frumjöfnuður ekki lakari en gert var ráð fyrir við framlagningu frumvarpsins. Hvað afkomumarkmið varðar er áætlað að halli samkvæmt heildarútkomu verði um 47 milljarðar kr. en afkoman hefur ekki verið betri síðan fyrir heimsfaraldurinn. Við erum þó áfram að verja velferðarkerfin okkar. Á undanförnum árum hafa stjórnvöld bætt verulega í fjárveitingar til heilbrigðisþjónustu og hækka framlög í þessu frumvarpi til sjúkrahúsþjónustu um 8,2 milljarða og framlög til heilbrigðisþjónustu utan sjúkrahúsa hækka um 4,5 milljarða. Eins og nefnt er í nefndaráliti eru útgjöld til heilbrigðismála á Íslandi um 9,7% af vergri landsframleiðslu, sem er aðeins hærra en er í Finnlandi en þó nokkuð lægra en á hinum Norðurlöndunum. Það er vissulega ágætt að bera saman prósentur milli landa og við gerum það en þegar kemur að heilbrigðiskerfinu og svo sem öðrum kerfum þá finnst mér það oft ansi varhugaverð nálgun. Það sem ég á við þar er að við þurfum áfram að setja kraft í heilbrigðiskerfið, vinna að forvörnum til þess að kerfið sé hagkvæmara, sérstaklega til lengri tíma litið. Við séum að grípa fólk fyrr til að koma í veg fyrir aukin útgjöld þó að þau verði auðvitað alltaf vissulega einhver. Þar sé ég ákveðið sóknarfæri. Við þurfum að halda áfram að jafna aðgengi og draga úr kostnaðarþátttöku almennings þegar kemur að heilbrigðismálum.

Við samanburð á útgjöldum og landsframleiðslu þá má nefna til að mynda að Frakkar hafa státað sig af því að vera með eina bestu útkomu á alþjóðlegum mælikvörðum í sínu heilbrigðiskerfi. Vissulega eru þeir að setja meira til heilbrigðismála en við en þó eru ríki eins og Bandaríkin að setja miklu meira, allt að tvöfalt meira í heilbrigðiskerfið hjá sér en útkoman er aftur á móti mjög slök. Það þýðir að vissulega þurfum við að fjármagna hér heilbrigðiskerfið okkar en við þurfum líka að nýta fjármunina vel. Við þurfum að tryggja að við séum að grípa fólk sem fyrst, að aðgengi sé gott, þjónusta sé góð og ekki síst að vinnuumhverfi starfsfólks í heilbrigðisgeiranum sé með því besta sem gerist. Þannig munum við laða inn í heilbrigðiskerfið öflugt ungt fólk til starfa og ég vonast til þess að við séum á réttri leið hvað það varðar.

Ég leyfi mér aðeins að fara um víðan völl í umræðunni eins og gerist og gengur um fjárlögin. Það er rétt sem hefur komið fram og gerði það hér í gær í umræðunni að það felast ákveðnar áskoranir í þeirri stöðu sem blasir við okkur hér á landi varðandi fjölda fólks af erlendum uppruna. Fólksfjölgun hér hefur verið með ólíkindum, ef svo má segja, eða um 3% árið 2022 og annað eins blasir við árið 2023. Nú er þetta langt umfram þá fjölgun sem Hagstofa Íslands hafði spáð. Þetta er vissulega jákvætt í mörgu tilliti. Það er auðvitað gott fyrir okkur Íslendinga að Ísland sé ákjósanlegur staður, bæði til að vinna og búa og lifa. En þetta setur auðvitað líka ákveðinn þrýsting á þjónustukerfin okkar, bæði hjá ríki og sveitarfélögum, og þess vegna tel ég mjög mikilvægt, eins og verið er að gera m.a. í þessu frumvarpi, að við séum að reyna að ýta undir íslenskukennslu. Við þurfum að tryggja inngildingu fólks í samfélaginu og við þurfum líka að tryggja að réttindi fólks af erlendum uppruna á vinnumarkaði séu tryggð.

Ég vil einnig nefna mikilvægi þess að tryggja rekstrargrundvöll Landhelgisgæslunnar, eins og hefur verið minnst á í nánast hverri einustu ræðu hingað til um fjárlögin. Innlegg í þá vegferð er tímabundin hækkun á rekstrargrunni stofnunarinnar sem mætir sérstakri aðhaldskröfu í frumvarpinu en betur má ef duga skal. Við þurfum að tryggja leitar- og björgunargetu stofnunarinnar og taka mið af þeim þörfum í fjármálaáætlun fram undan. Verkefni Landhelgisgæslunnar hafa að einhverju leyti breyst þegar horft er til öryggis- og varnarsjónarmiða í Evrópu og hennar miklu verkefni hafa raunverulega sjaldan verið brýnni.

Annað viðfangsefni sem blasir við okkur er alvarleg staða bænda. Fyrir því eru ýmsar ástæður, m.a. utanaðkomandi ástæður sem ekki var hægt að sjá fyrir en einnig bara miklar fjárfestingar þar sem það hefur verið aukinn þrýstingur um hagkvæmni og verðbólgan er vissulega bíta þennan hóp mjög fast. Ég hef áhyggjur af stöðu bænda í breiðu samhengi. Ég vil ekki aðeins nefna mikilvægi greinarinnar varðandi rekstur hennar og matvælaframleiðslu heldur einnig fæðuöryggi á Íslandi til framtíðar. Bændur eru liðsmenn í loftslagsmálum, í sjálfbærnimálum, fæðuöryggi og þar státum við af einum besta landbúnaði í heimi ef horft er til að mynda til notkunar sýklalyfja í landbúnaði og svo má lengi telja. Það er því mikilvægt að koma á móts við stöðu bænda á milli umræðna hér í fjárlagaumræðunni og auka fjárveitingar til stuðnings en það kemur líka fram í frumvarpinu að verið er að veita aukið fjármagn í kynbótastarf, kornrækt og vinnu við verndandi aðgerðir gegn riðuveiki í íslensku sauðfé svo eitthvað sé nefnt.

Önnur mikilvæg grein sem vert er að minnast á er ferðaþjónustan sem nú er stærsta útflutningsgrein okkar Íslendinga og skilar þjóðinni miklum tekjum. Uppbygging ferðaþjónustunnar í kjölfar heimsfaraldursins hefur verið ævintýraleg en vert er að nefna að greinin er líka viðkvæm fyrir breytingum og nú er unnið að framtíðarstefnumótun stjórnvalda á sviði ferðaþjónustu og mikilvægt að vel takist til. Það eru vissulega fyrirtæki í ferðaþjónustu sem eru enn og munu vera á næstu misserum og jafnvel árum að glíma við afleiðingarnar af heimsfaraldrinum þegar öllu var skellt í lás. Það þarf að vera svigrúm til staðar svo að sem flestir nái sér á strik og mér sýnist á öllu að það gangi vel.

Aðeins um stýringu ferðamanna um landið. Ég er að vonast til þess að við berum gæfu til þess á næstu árum að fá heildrænni stefnu hvað það varðar. Það er mikilvægt að við verndum umhverfi okkar, ferðamenn og landsmenn allir geti nýtt það vel og ef við verndum það fyrir átroðningi og við leggjum til grundvallar það mat, það álagspróf sem sett er varðandi ferðamannastaði svo við getum öll notið ferðamannastaða og innviða hér um ókomna tíð.

Virðulegi forseti. Ég tel mikilvægt að ávarpa hér í umræðunni þá óvissu sem blasir við okkur Íslendingum. Auðvitað er alltaf einhver óvissa á hverjum tíma en óhætt er að segja að atburðir eins og stríð í Evrópu kalli á veruleg viðbrögð enda áhrifin töluverð. Í fjárlagafrumvarpinu eru aukafjárlög vegna öryggis- og varnarmála og þar spilar einmitt Landhelgisgæslan, sem ég nefndi hér áðan, stórt hlutverk. Einnig hafa stjórnvöld veitt aukinn stuðning til Úkraínu og fjárfest í færanlegu neyðarsjúkrahúsi sem mér skilst að búið sé að taka í notkun.

Ýmislegt hefur breyst eftir að stríðið skall á. Bæði hafa samskipti á milli þjóða á norðurslóðum breyst þar sem Rússland er þar einangrað en einnig hefur orðið hækkun á alþjóðamörkuðum og aðföng orðið dýrari og þar af leiðandi hefur innflutt verðbólga um skeið verið okkur erfið og bæst ofan á innlenda verðbólgu. En það er mín von að við sjáum fram á að hún fari lækkandi. Þetta hefur m.a. bitnað á bændum sem ég talaði um hér áðan. Ríkisstjórnin hefur reynt eftir fremsta megni að koma til móts við þetta en það er samt sem áður áfall fyrir okkur öll að við stöndum frammi fyrir stríði í Evrópu og algjör óvissa um það hvenær það endar og hvernig. Þetta þýðir breytt ástand í öryggismálum sem ég lýsti hér og kallar á stóraukna árvekni, m.a. varðandi netvarnir, varnir mikilvægra innviða og kortlagningu á áfallaþoli samfélagsins í heild.

Virðulegi forseti. Því miður er ekki bara stríð í Úkraínu heldur horfir heimsbyggðin einnig upp á ólýsanlegar hörmungar á Gaza-svæðinu. Vil ég nefna sérstaklega mikilvægi þess að við gerum okkar til að veita mannúðaraðstoð og hvetja til friðsamlegra lausna á þeim hildarleik. Það er þyngra en tárum taki að horfa á þá stöðu.

Svo er það ógn náttúrunnar hér heima en jarðhræringar á Reykjanesi og sú óvissa sem blasir við íbúum Grindavíkur sem þurftu að yfirgefa heimili sín er mikil. Það er skylda stjórnvalda að styðja við Grindvíkinga með öllum mætti og má gera ráð fyrir breytingum á milli umræðna í tengslum við þann stuðning. Í gær samþykktum við frumvarp um leigustuðning við Grindvíkinga sem þurfa að leigja húsnæði til íbúðar utan Grindavíkurbæjar og rúm vika er síðan við samþykktum frumvarp um afkomustuðning. Við verðum að halda áfram að vinna þétt með Grindvíkingum til þess að tryggja stuðninginn. Það er ófyrirséð hvernig sá atburður endar sem enn er í gangi. En ég held að Grindvíkingar megi treysta því að stjórnvöld muni ganga langt til að veita stuðning og vera innan handar eins og mögulegt er.

Í þessu sambandi vil ég aftur nefna áfallaþol þjóðarinnar til lengri tíma. Við búum nefnilega í gjöfulu landi en því fylgja líka ógnir í formi náttúruvár. Það hafa komið upp hugmyndir um til að mynda þjóðarsjóð. Nú veit ég ekki hvort það sé endilega rétta leiðin en það er mikilvægt fyrir okkur að hafa borð fyrir báru, ekki aðeins fjárhagslega heldur einnig gagnvart innviðum okkar, heilbrigðismálum, orkuöflun og fæðuöryggi.

Virðulegi forseti. Nú hef ég setið í fjárlaganefnd frá því í haust og það hefur verið ansi lærdómsríkt. Ég held að í fáum nefndum þingsins gefist eins gott tækifæri til að fá innsýn í þau fjölmörgu mál sem snúa að rekstri hins opinbera en einnig störfum einstakra stofnana, félagasamtaka og svo má lengi telja. Ég nefndi hér í upphafi ræðu minnar þann fjölda sem kemur fyrir nefndina hverju sinni til að ræða fjárlög og útgjöld ríkisins sérstaklega til ýmissa málaflokka. Ég kom aðeins inn á það í andsvörum mínum í gær að ég held að það séu tækifæri til að gera enn betur í eftirfylgni með fjárlögum og einnig tækifæri sem snúa að lengri tíma áætlun. Það er ekkert langt síðan að við fórum að hugsa lengra fram í tímann. Nú erum við með fjármálaáætlun til fimm ára. Ef ég fer rétt með, virðulegi forseti, er það í takt við lög um opinber fjármál þar sem nefnt er að fjármálaáætlun skuli vera til fimm ára hið minnsta. Ég hef alveg velt upp þeirri hugmynd hvort það sé skynsamlegra að vera mögulega með aðra áætlun sem tekur til lengri tíma. Þetta höfum við gert með samgönguáætlun og ég held að það hafi reynst vel, hún er endurskoðuð reglulega.

Ég hef hér farið yfir helstu punkta mína en það sem stendur kannski svolítið upp úr hjá mér eru vaxtagjöldin sem ríkissjóður er að greiða af sínum skuldum og ég hef ekki enn fengið almennilegt svar við því og furða mig mjög á því að ein ríkasta þjóð í heimi skuli ekki hafa betri kjör. Ég myndi telja að það væri raunhæft að lánakjör íslenska ríkisins ættu að vera með því besta sem gerist. Það kann að vera út af einhverjum fortíðardraugum, hruni eða einhverju slíku, ég kann ekki skil á því. En það er þó ánægjulegt að lánshæfismat ríkissjóðs var nýverið hækkað og auðvitað er það von mín að það muni hafa áhrif á vaxtakostnað.

Að lokum vil ég segja þetta, virðulegi forseti: Ég er á heildina litið ánægður með fjárlagafrumvarpið. Það er mín trú að frumvarpið gangi í takt við okkar stærstu markmið sem er að ná hér niður verðbólgu. Við munum þurfa að glíma við verðbólguna á komandi ári, hún  reynist illvígari en við bjuggumst við. Þá verða stjórnvöld að gera sitt, vernda þá sem verst verða úti í slíku verðbólguskoti, tryggja það að velferðarkerfin okkar virki og halda áfram að sýna skynsemi í fjármálum ríkisins.

###

Frú forseti. Ég þakka fyrir að eiga hér orðastað við hv. þingmann. Það sem stendur upp úr er að við erum kannski ekki búin að finna hina réttu leið til að það sé hægt að koma heildrænt til móts við þriðja geirann. En ég mun ekki láta mitt eftir liggja í þeirri vegferð og vonast auðvitað til þess að við náum árangri í henni.

Mig langar aðeins að spyrja hv. þingmann út í annað sem hann nefndi í sinni ræðu og það er salan á Isavia. Við hv. þingmaður erum sammála um ýmislegt en ég er ekki viss um að við séum alveg á sömu bylgjulengd þarna. Þessi umræða er svo sem ekkert ný og vissulega höfum við selt ríkisfyrirtæki í gegnum tíðina með misgóðum árangri. Stundum hefur það gengið mjög vel og annað hefur gengið miður eins og gerist og gengur. Staðan er samt sú að nú er Isavia auðvitað gríðarlegt mikilvægt innviðafyrirtæki og er starfrækt um allt land þótt langmest af starfseminni fari fram á Keflavíkurflugvelli. Mig langar að heyra hugrenningar þingmannsins um hvort við værum þá að tala um sölu á hluta Isavia eða telur þingmaðurinn ekki vera ákveðnar skorður á slíkri sölu út frá samkeppnisstöðu Isavia sem gætu verið þar hamlandi? Mér finnst þetta áhugaverð og mikilvæg umræða. Ég held að það sé alveg vert að taka hana, ekki bara varðandi Isavia heldur einnig varðandi orkufyrirtæki og svo má lengi telja, þingmaðurinn nefndi hérna ÁTVR. Við eigum ekki að hræðast þá umræðu, við eigum að taka hana, velta vöngum yfir henni og sjá hvað er skynsamlegt að gera. Þannig að spurning mín til þingmannsins er: Sér hann fyrir sér þá sölu Isavia að öllu leyti eða einhvers konar hluta og hvaða kosti myndi hann sjá í stöðunni?

###

Frú forseti. Ég vil byrja á því að þakka hv. þingmanni fyrir ræðuna og eins og vera ber þegar við erum hér með fjárlögin þá fór hann inn á marga þætti þeirra og gott að fá tækifæri til að fara í andsvör við þingmanninn. Fyrst langar mig kannski að ræða sameiginlegt áhugamál okkar hv. þingmanns sem er þriðji geirinn. Það eru almannaheillafélögin, íþróttafélögin og björgunarsveitirnar, eins og hann nefndi, en líka félög sem sinna mikilvægri heilbrigðisþjónustu hér á landi. SÁÁ kemur það upp í hugann og fleiri svipuð samtök sem eru grasrótardrifin, koma upphaflega upp úr grasrót og þar er fólk að gefa tíma sinn en á sama tíma að spara ríkinu háar fjárhæðir. Sama má að sjálfsögðu segja með björgunarsveitirnar og svo erum við auðvitað að reyna að vera með fyrsta flokks íþróttastarf á landinu. Ég held að íþróttahreyfingin sé, ef ég fer rétt með, virðulegi forseti,  fjölmennasta hreyfing landsins, þ.e. ungmennafélögin og íþróttahreyfingin. Þess vegna langar mig aðeins að eiga orðastað við hv. þingmann, þar sem hann velti því upp hvort hægt væri að fara í virðisaukaskattsniðurfellingu eða breytingar. Ég velti fyrir mér og langar að spyrja hvort hann hafi mótað sér einhverjar svona heildstæðar hugmyndir um hvernig við gætum komið til móts við þennan mikilvæga geira vegna þess að hann er gríðarlega mikilvægur en ekki síst mjög fjölmennur. Þar af leiðandi þyrfti í mínum huga að koma til einhvers konar almenn aðgerð sem hægt væri að halla sér að, eflaust myndi hún hafa einhver áhrif á ríkissjóð en ég held að það myndi blikna samt í ljósi þess hversu mikið þriðji geirinn gefur af sér.

###

Herra forseti. Já, ég get tekið undir með hv. þingmanni að vissulega hefur gengið vel á Íslandi og atvinnuþátttaka verið einstaklega mikil og velferð sömuleiðis. Það sem stendur upp úr í þessum málflutningi — vegna þess að það vill þannig til, herra forseti, að ég hef bæði fengið vaxtabætur og barnabætur á minni lífstíð og þurfti verulega á þeim að halda og ég er alls ekkert að segja að fólk sé eitthvað ofalið af bótum en síðan er ég bara að segja það að ef vænkast hagur hjá fólki, eins og mér sýnist þróunin vera í þessum tilfellum, þá auðvitað dettur fólk út af bótum. Það er bara sá veruleiki sem blasir við og ég held að það sé mjög mikilvægt fyrir okkur að vera ekki með eitthvert sjálfkrafa bótakerfi sem eltir fólkið ef betur gengur. Það er kannski minn punktur. Það má vel vera að við séum bara að nálgast hlutina frá sitthvoru sjónarmiðinu og séum raunverulega sammála um þetta. Þess vegna vil ég spyrja hv. þingmann að lokum hvort við þurfum að horfa til annars konar stuðnings í ljósi þess sem blasir við okkur núna í efnahagsmálum, annars stuðnings sem þyrfti þá að koma til og hvort hún hafi hugmyndir um slíkan stuðning.

###

Frú forseti. Ég þakka þingmanninum sérstaklega fyrir ræðuna, auðvitað af mörgu að taka en mér fannst áhugavert að heyra þetta varðandi bæturnar. Ég held að við getum öll verið sammála um að það er mikilvægt að bæturnar fari þangað sem þær nýtast. Það kom mér á óvart að mér fannst verið að snúa svolítið á haus þessum orðum formanns Framsóknarflokksins. Veruleikinn er auðvitað sá að Framsókn hefur alltaf talað fyrst fyrir vinnu og svo vexti og svo velferð. Mér heyrist að hér sé formaður Samfylkingarinnar að setja bætur í fyrsta sæti. Er ekki bara veruleikinn sá að við viljum hafa jafnaðarstefnu sem virkar þannig að við jöfnum tækifæri og þeir sem hafa tækifæri ná sér upp og gengur betur og þurfa þar af leiðandi ekki á bótum að halda? Það þýðir ekki að það sé verið að tala niður bætur. Þær eiga einfaldlega að fara á rétta staði. Erum við sammála um þessa nálgun jafnaðarstefnunnar?

###

Frú forseti. Ég bjóst kannski við hnitmiðaðra svari en allt í góðu. Ég veit ekki hvort þingmaðurinn hefur eitthvað misskilið fullveldið og stöðu okkar hérna á þingi. Það er alveg augljóst að það verða ekki gerðar neinar breytingar á EES-samningnum nema það fari hér í gegnum þingið. Það liggur alveg fyrir þannig að við þurfum ekki að hafa neinar áhyggjur af því. En í framhaldi af þessu, vegna þess að þingmaðurinn nefndi líka umsækjendur um alþjóðlega vernd og bar það saman við Norðurlöndin og talar um veldisvöxt í því sambandi, þá hafa vissulega margir sótt um alþjóðlega vernd hér, sérstaklega á undanförnum tveimur árum. Það skýrist að langstærstum hluta af stríðinu í Úkraínu og fólki frá Venesúela. Þess vegna vil ég benda á það varðandi upplýsingarnar sem ágætur hv. þm. Eyjólfur Ármannsson er benda á frá Norðurlöndunum að þær taka ekki umsækjendur um alþjóðlega vernd frá Úkraínu með inn í tölurnar. Þær gera það ekki. En þetta er vissulega áskorun, frú forseti. Mig langar að spyrja einnig út í það: Hvaða breytingar sér þingmaðurinn fyrir sér á útlendingalöggjöfinni til að taka á því sem hann nefnir hér í ræðu sinni?

###

Frú forseti. Ég þakka hv. þm. Eyjólfi Ármannssyni fyrir ræðuna. Vissulega eru brot og brot sem ég get tekið undir og annað finnst mér vera út og suður en ég læt það liggja á milli hluta. Mig langar sérstaklega að spyrja út í það sem þingmaðurinn nefndi um fólksfjölgun hér á landi. Ég held að við séum flest sammála um að það væri undarlegt ástand á Íslandi ef ekki hefði bæst við töluvert af fólki erlendis frá, ekki bara til þess að vinna í ferðaþjónustu heldur bara almennt í samfélaginu. En ég sakna þess að sjá ekki einhverjar tillögur 3. minni hluta um hvernig eigi að bregðast við, hvernig við ættum að haga hlutunum öðruvísi. Vissulega eru áskoranir sem fylgja fólksfjölgun en það eru líka margir kostir. Því velti ég fyrir mér og er bara með einfalda spurningu til þingmannsins: Hvernig myndum við haga þessu öðruvísi? Er þingmaðurinn að leggja það til að við til að mynda yfirgefum EES-samstarfið?

###

Frú forseti. Ég tek því alvarlega ef það er verið að ýja að því hér að þingmenn séu að ljúga að þjóðinni. Það er alla vega ekki eitthvað sem ég hef orðið var við. Auðvitað er eðli málsins samkvæmt verið að glíma við alls kyns áskoranir. Landhelgisgæslan er partur af því og auðvitað er allt okkar kerfi partur af því. Það verða breytingar, ýmsar breytingar sem þarf að takast á við og við tökum að sjálfsögðu alvarlega þær upplýsingar sem við fáum, hvort sem þær eru um Landhelgisgæsluna eða aðra þætti í samfélaginu sem við megum gera betur í. Mér finnst samt kannski grundvallaratriðið vera að það er stór munur á því að bregðast við breyttum aðstæðum stofnana um þjónustu eða að ætla einhverjum að það sé markvisst verið að setja eitthvert sjónarspil í gang. Ég held að svo sé ekki. Ég get samt tekið undir með hv. þingmanni að við megum að sjálfsögðu vera með betri áætlanagerð og ég held að við eigum að standa okkur vel í því. Ég hef velt fyrir mér hvort við ættum t.d. að vera með lengri fjármálaáætlun. Hún á að vera, held ég, skemmst til fimm ára en má vera til lengri tíma, sem dæmi, og ég efast ekki um að þingmaðurinn taki undir það með mér. En mig langar að koma með eina spurningu og nýta tækifærið og spyrja aðeins um eitt af helstu baráttumálum Pírata, sem eru borgaralaun. Þingmaðurinn nefndi það að við værum með einhvers konar borgaralaun nú þegar. Það væri ágætt að fá útskýringar á því vegna þess að það eru vissulega skiptar skoðanir um borgaralaun. Hann nefndi persónuafsláttinn ef ég man rétt þannig að útskýring á því væri vissulega til góðs.

###

Frú forseti. Ég vil þakka hv. þingmanni fyrir ræðuna og hann fór eins og vant er um fjárlögin víða í þeirri umræðu. Það er gríðarlega mikið undir enda snerta fjárlögin svo margt í okkar lífi. Mig langar að byrja á því að þakka fyrir það sem þingmaðurinn nefndi um velsældarvísana og hversu miklu máli það skiptir að horfa ekki bara á verga landsframleiðslu þó að ég sé sannarlega á þeirri skoðun að við þurfum að gera bæði. Aftur á móti hnaut ég aðeins um það þegar hv. þingmaður fór að tala um hvaða áhrif fjárlögin hefðu á það markmið okkar að ná niður verðbólgu. Mér fannst, ef ég skildi þingmanninn rétt, að fjárlögin skiptu kannski minna máli í því púsli heldur en ég lít á. Það er sannarlega markmið meiri hlutans og stjórnvalda að reyna að ná niður verðbólgu og að fjárlagafrumvarpið tali inn í það. Þess vegna velti ég fyrir mér út frá þessu hvort ég hafi skilið þingmanninn rétt og er þá með þessa spurningu: Ef við værum nú að fara í veruleg útgjöld í þessu frumvarpi myndi það ekki að mati þingmannsins hafa veruleg neikvæð áhrif á þá vegferð sem við erum í við að reyna að ná verðbólgunni niður? Og síðan langar mig líka að spyrja þingmanninn um það sem hann ræddi töluvert, þ.e. hvernig við eigum að nálgast fjárlögin og hvernig við getum fengið grunnupplýsingar eða betri upplýsingar til að taka ákvarðanir á þingi, og hann nefndi m.a. að við værum jafnvel að ljúga að fólkinu í landinu. Og ég tek því auðvitað mjög alvarlega og vil því biðja þingmanninn um að nefna einhver dæmi þess í seinna andsvari.

###

Heyr, heyr.Frú forseti. Við klárum hér mikilvægt frumvarp og er alveg vert að koma upp og lýsa ánægju með þann stuðning sem það fær hér í þingsölum. Það er sérstaklega mikilvægt fyrir Grindvíkinga sem standa nú í mikilli óvissu og óvíst hvernig sá atburður endar. Þetta er gott dæmi um samheldnina sem getur orðið innan þings þegar mikið reynir á og ég vil þakka sérstaklega fyrir það og óska öllum Grindvíkingum góðs gengis. — Ég segi já.

###

Herra forseti. Ég þakka flutningsmanni, Steinunni Þóru Árnadóttur, fyrir að eiga þessi orðaskipti við mig. Þetta er mikilvæg umræða. Þegar við stigum það skref að gera námsgögn í grunnskólum gjaldfrjáls held ég það hafi bara hafi létt á bakinu á mjög mörgum grunnskólabörnum. Ég man sjálfur eftir því að rogast með töskuna í skólann en nú eru námsgögnin bara í skólanum. Auðvitað er það jöfnunartæki einnig. Það kann því að vera mjög skynsamlegt að fara umrædda leið og ég vil alls ekki draga úr mikilvægi þess.

Hér er líka nefnd sú lýðheilsustaða sem blasir við okkur Íslendingum og þetta er að sjálfsögðu innlegg inn í þá umræðu. Hér hafa tölur birst okkur á undanförnum vikum, og reyndar reglulega á undanförnum árum, um stöðu lýðheilsu í landinu, ekki bara varðandi offitu barna, eins og nefnt er hér, heldur líka offitu fullorðinna og hreyfingarleysi. Það hefur verið sérstakt áhyggjuefni embættis landlæknis þegar horft er til næringar barna og þar af leiðandi myndi þetta tengjast því beint. En það hefur líka verið sú umræða uppi, herra forseti, að það sé ekki endilega stjórnvalda að stýra því hvað börn borði í skólum, þó að ég sé ekki sammála því. Myndi flutningsmaður ekki telja mikilvægt að við horfðum sérstaklega til þess að svona breytingar yrðu metnar af hálfu embættis landlæknis og raunhæf markmið yrðu sett fram sem síðan yrði fylgt eftir til að sjá hvaða raunhæfu eða bara líklegu áhrifum þetta myndi skila fyrir lýðheilsu barna ef við færum þessa leið?

###

Frú forseti. Lengi býr að fyrstu gerð. Hér er komið fram mál sem ég tel að sé afar brýnt og get tekið undir. Eins og við vitum þá hefur umræðan verið töluverð, sérstaklega meðal sveitarfélaganna, um hvernig eigi að koma fyrir skólamáltíðum, hverjir eigi að greiða fyrir þær, og eins og nefnt er í þessari ágætu greinargerð sem fylgir tillögunni þá er enginn heildrænn samhljómur á milli sveitarfélaga þegar að því kemur. Sum sveitarfélög hafa farið þá leið að veita afslætti, m.a. systkinaafslætti og, ef ég má sletta, frú forseti, haft svona prógressíft kerfi þar sem hefur verið litið svo á að þeir sem geta greitt, og geta greitt auðveldlega, þessa upphæð geri það en þeir sem þurfa á hjálp að halda við það þá annaðhvort láti vita eða sveitarfélög hafa útbúið kerfi til að tryggja að allir fái skólamáltíðir sem þurfa.

Þetta eru auðvitað bara eðlileg sjónarmið og það er alveg vert að velta því upp hvort hér ættu allar skólamáltíðir á Íslandi fyrir grunnskólabörn að vera gjaldfrjálsar. Það er bara pólitísk ákvörðun en líka í mínum huga eitthvað sem við þurfum að horfa á út frá lýðheilsu. Þess vegna langar mig að nefna það í andsvari mínu að við höfum verið að styðja við heilsueflandi skóla um land allt og væri mjög áhugavert þegar þetta ágæta mál fer til nefndar að leita eftir umsögnum um það.

Hér kemur margt áhugavert fram sem hægt væri að nýta m.a. hádegismat barnanna í, sem ég tek heils hugar undir, og ég velti fyrir mér og er með þá spurningu til framsögumanns hvort hægt væri að ná fram stórum hluta af því þó svo að gjaldfrjálsar skólamáltíðir yrðu ekki endurskoðaðar sérstaklega.

###

Frú forseti. Ég þakka þingmanninum fyrir andsvarið og ef ég horfi bara til undanfarinna ára og þeirrar umræðu sem hefur átt sér stað á Íslandi þá virðist umræðan ná einhverjum hæðum þegar ákveðnir þættir eru í gangi. Við sáum þetta til að mynda þegar sykurskatturinn var til umræðu. Við sjáum þetta varðandi netsölu áfengis. En okkur tekst ekki að lyfta lýðheilsuumræðunni almennt upp í samfélaginu. Við þurfum að huga að henni alltaf. Með því að setja til að mynda lýðheilsumat og lögfesta það þá myndum við þurfa að skoða þætti er snúa að lýðheilsu í hvert einasta skipti sem við fáum frumvörp í þinginu. Ég held að það almennt myndi vekja mikla athygli og yrði til góða. Þingmaðurinn nefndi sérstaklega lífsstílstengda sjúkdóma og við sjáum auðvitað núna faraldur offitu á Íslandi. Sem talsmaður lýðheilsu fyrir margra hluta sakir þá skil ég auðvitað þessa togstreitu á milli þeirra sem velta fyrir sér ákveðnu frelsi í sölu á ákveðnum hlutum, til að mynda áfengi, og síðan þeirra sem telja lýðheilsu vera, hvað á ég að segja, leið í átt að því að dempa það frelsi. Í mínum huga snýst þetta einmitt ekki um það. Þetta snýst fyrst og fremst um það að við séum að fá bestu mögulegu upplýsingar um hvaða áhrif löggjöf á Íslandi hefur á lýðheilsu og þá getum við brugðist við. Við eigum eins og hv. þingmaðurinn nefnir að vera með forvarnir númer eitt. Við höfum í ákveðnum tilvikum óskað eftir því að lýðheilsumat sé gert á löggjöf sem hér hefur verið samþykkt en hún þyrfti auðvitað miklu frekar að koma fyrr í ferlinu. Þá myndum við sjá miklu betri árangur af forvörnunum.

###

Frú forseti. Ég þakka þingmanninum andsvarið. Ástæðan fyrir því að ég bendi á mismunandi dæmi um rýni stjórnarfrumvarpa og löggjafar á Íslandi er ekki kannski endilega til að segja að öll sú rýni sé nákvæmlega eins og lýðheilsumat heldur bara gott dæmi um það hvernig við hér á Alþingi og ríkisstjórn höfum ákveðið að setja slíkar kvaðir á áður en við tökum slík frumvörp til umfjöllunar. Það er fyrst og fremst til upplýsinga og að mínu áliti alltaf betra að fá slíka rýni heldur en ekki. Þingmaðurinn nefndi einnig hvort það væri ekki einsýnt að embætti landlæknis myndi bara sjá um framkvæmd lýðheilsumats. Jú, það væri algerlega til bóta ef sú leið yrði valin. Ég held að þetta þurfi að vera á breiðari grundvelli en bara að fela embætti landlæknis þessa rýni vegna þess að það eru fleiri leiðir og ég bendi á Finnland í þessu samhengi. Þar er komin ágætisreynsla á þetta og þeir stofnuðu, ef ég fer rétt með, virðulegi forseti, sérstakan hóp til að sjá um þetta. Þarna erum við náttúrlega líka að tala um tengsl við löggjafarvaldið og það skiptir gríðarlega miklu máli að það sé mjög mikið traust á mati sem þessu. Annars verðum við auðvitað, og kannski eðli málsins samkvæmt, líka alltaf að velta fyrir okkur vægi ákveðinna þátta innan slíks mats, það er mjög líklegt, svona ef ég geri mér í hugarlund líklega umræðu þegar lýðheilsumat liggur fyrir. Það er eðlilegt og nauðsynlegt líka að taka slíka umræðu um hvers konar vægi og hvers konar þætti menn vega og meta í slíkri úttekt.

###

Frú forseti. Ég þakka fyrir alveg frábærar spurningar. Ástæðan fyrir því að ég tel svo mikilvægt að ná lýðheilsumatinu í gegn er fyrst og fremst til þess að við höfum einhvern mælikvarða á þá löggjöf sem hér er að koma inn í þingið. Hún er skoðuð á mörgum vígstöðvum, ef svo má segja, út frá hinum ýmsu sjónarmiðum. Það er eitthvað sem við erum búin að ákveða að gera. Tilgangurinn er sá að einmitt þingmenn, og ekki síst  stjórnsýslan okkar, hafi betri upplýsingar.

Það eru skiptar skoðanir um ákveðna þætti í forvörnum og hafa alltaf verið. Áfengislöggjöfin okkar byggist t.d. fyrst og fremst á forvarnagrunni og ég ætti mjög erfitt með að vera hér á grænu ef fólk ætlaði að fara að kollvarpa henni. Sykurskatturinn sem hér kom fram fyrir nokkrum árum síðan var studdur til að mynda af Félagi lýðheilsufræðinga og var að mínu áliti  tekinn af áður en árangur af honum var raunverulega mælanlegur. Það þótti mér miður. Til þess að vera samkvæmur sjálfum mér þá hef ég ekkert á móti því að skoða neyslumynstur eða breytingar á því hvernig við högum ákveðnum þáttum til að mynda varðandi efni eins og áfengi, sem er í mínum huga ekki hefðbundin söluvara. Mér finnst ekkert að því að skoða það og taka  upplýsta ákvörðun um það í hvaða átt við þurfum að fara. En þá er miklu betra að vera með lýðheilsumatið í lögunum til að það sé hægt að taka betur upplýstar ákvarðanir um hvaða áhrif það myndi hafa á lýðheilsu þjóðarinnar. Við gætum farið þá leið ef fólk hefur áhuga á því,  fólk í þessum ágæta þingsal, þingmennirnir okkar, að skoða mótvægisaðgerðir, ef það á að fara þá leið. En þá þarf lýðheilsumatið að liggja fyrir til þess að sé hægt að koma til móts við óæskileg áhrif af slíkri ákvörðunartöku.

###

Frú forseti. Ég þakka þingmanninum innilega fyrir andsvarið og mjög góða spurningu. Þegar ég rek málið aftur í tímann þá virðist það vera svo að bæði heilbrigðisráðherrar og ýmsir þingmenn hafi þrýst á um að lýðheilsumat verði tekið upp hér á landi. Ég held að ástæðuna megi kannski rekja til þess að upplýsingin um mikilvægi lýðheilsu almennt hafi verið til í fræðasamfélaginu, á meðal félagasamtaka, meðal ákveðinna stofnana, en á undanförnum árum hefur hún kannski orðið almennari. Og eins og er með ýmislegt sem við erum að reyna að ná í gegn á hinu háa Alþingi þá tekur þetta allt tíma og þarf að þroskast og um þetta þarf að verða breið sátt, annars myndi lýðheilsumat ekki gagnast. Í þingsályktunartillögunni nefni ég þess vegna ákveðna hluti sem á einhverjum tímapunkti þóttu einmitt ekki sjálfsagðir. Nú erum við að gera mat t.d. varðandi umhverfisáhrif sem okkur hér á Alþingi finnst vera hið eðlilegasta mál og samfélaginu öllu. Það þarf eitthvað mjög sértækt að koma til  svo að farið sé fram hjá því ferli. Þess vegna fagna ég spurningunni. Ég held að við séum á góðri leið. Ég held að við getum horft til þess að upplýsingin úti í samfélaginu komi til með að styðja þingsályktunartillögu sem þessa en við þurfum líka að horfa til þess að við eigum öflugt fólk til að geta sinnt lýðheilsumatinu sjálfu. Í mínum huga þarf að  efla embætti landlæknis til þess og það þarf margt að koma til, en ég held að við séum á réttri leið. Ég fagna spurningu hv. þingmanns og inntaki hennar.

###

Frú forseti. Ég mæli hér fyrir þingsályktunartillögu um innleiðingu lýðheilsumats í íslenska löggjöf. Flutningsmenn þingsályktunartillögunnar eru, ásamt þeim sem hér stendur, hv. þingmenn Þórarinn Ingi Pétursson, Ingibjörg Isaksen, Líneik Anna Sævarsdóttir, Hafdís Hrönn Hafsteinsdóttir, Lilja Rannveig Sigurgeirsdóttir, Gísli Rafn Ólafsson, Ásmundur Friðriksson, Jakob Frímann Magnússon, Sigmundur Davíð Gunnlaugsson og Elva Dögg Sigurðardóttir. Þingsályktunartillagan var lögð fram á síðasta löggjafarþingi en hlaut ekki brautargengi. Þingsályktunartillaga þessi miðar að því að fela heilbrigðisráðherra að klára vinnu eða festa í sessi lýðheilsumat hér á landi ásamt því að skipaður verði sérfræðihópur um þátttöku fagráðuneyta, fræðasamfélags og embættis landlæknis og leggi til leiðir sem tryggi rýni allra stjórnarfrumvarpa sem lögð eru fyrir Alþingi út frá áhrifum þeirra á heilsu þjóðarinnar. Að vinnu lokinni skal hópurinn skila stöðuskýrslu.

Virðulegi forseti. Lýðheilsa er þverfagleg enda tengjast nær allir helstu málaflokkar í daglegu lífi fólks heilsufarslegri útkomu þess. Flutningsmenn þingsályktunartillögunnar telja nauðsynlegt að lýðheilsumat verði fest í sessi hér á landi og gert að föstum hluta stjórnsýslunnar. Slíkt lýðheilsumat er einföld en þó áhrifarík aðferð til að leggja mat á bein og óbein áhrif ákvarðana og lagasetningar af hálfu stjórnvalda í þágu lýðheilsu samfélagsins. Með því getur löggjafarvaldið tekið ákvarðanir með aukinni þekkingu á mögulegum áhrifum löggjafar á lýðheilsu fólks.

Á síðustu áratugum hafa lífslíkur aukist verulega hér á landi og aldurssamsetning þjóðarinnar hefur tekið breytingum í kjölfarið. Þannig gerir mannfjöldaspá Hagstofunnar ráð fyrir því að 65 ára og eldri verði 20% mannfjöldans árið 2037 og yfir 25% árið 2064. Þetta þýðir að sífellt færri verða á vinnufærum aldri á bak við hverja 65 ára og eldri, byrði langvinnra sjúkdóma aukast ásamt því að ýmsar áskoranir munu herja á samfélagið m.a. vegna loftslagsbreytinga. Ef ekki er brugðist við þessari stöðu með markvissum hætti er ljóst að kostnaður og þjónustuþörf mun aukast umtalsvert innan heilbrigðiskerfisins sem og öðrum þáttum stjórnsýslunnar.

Heilsuleysi hefur neikvæð áhrif á samfélagið í heild. Því fylgir kostnaður og þörf á frekari mannauði og þjónustu, eins og hér hefur komið fram. Því telja flutningsmenn mikilvægt að lýðheilsumat verði innleitt í íslenska löggjöf sem fyrst svo hægt sé að bregðast við framtíðaráskorunum sem samfélagið stendur frammi fyrir. Heilsu má greina niður í líkamlega, andlega og félagslega vellíðan. Einn megintilgangur stjórnvalda er að tryggja velsæld landsmanna, m.a. út frá framangreindum þáttum. Stjórnvöld vinna að því markmiði með öllum þeim kerfum sem einkenna velferðarríki. Skipta má áhrifum á heilsu  niður í fimm meginþætti og greinast þeir frá víðum áhrifum niður í sértæk áhrif. Fyrst má nefna áhrif löggjafar af hálfu stjórnvalda, áhrif samfélagsins, áhrif stofnana, áhrif ýmissa hópa í samfélaginu og síðast en ekki síst persónulega þætti sem telja má til sértækra áhrifa. Ef horft er til arðsemissjónarmiða og sannreyndra fyrirbyggjandi aðgerða, skilar löggjöf mestum heilsufarslegum ábata fyrir heildina. Því er talið mikilvægt að stjórnvöld meti áhrif löggjafar út frá lýðheilsusjónarmiðum á sama hátt og mat er lagt á löggjöf út frá til að mynda jafnréttissjónarmiðum, umhverfisáhrifum, kostnaði og fleiri þáttum.

Í þessu samhengi er sérstaklega vert að nefna umhverfismat en því ferli hefur verið settur skýr rammi með lögum. Tvær mismunandi leiðir eru farnar varðandi mat á áhrifum löggjafar sem nefndar eru hér að framan. Varðandi jafnréttissjónarmið hefur ríkisstjórnin tekið þá ákvörðun að öll stjórnarfrumvörp skuli metin út frá áhrifum þeirra á jafnrétti kynjanna. Hins vegar liggur fyrir viðamikill lagarammi er snýr að umhverfismati til að mynda og ljóst að löggjafinn hefur talið mikilvægt að tryggja skýrt ferli varðandi þá greiningu, m.a. með þar til bærri stofnun, Umhverfisstofnun. Góð lýðheilsa er með því mikilvægasta sem samfélagið getur búið að. Því telja flutningsmenn þingsályktunartillögunnar það lykilatriði að stjórnvaldsaðgerðir og löggjöf af hálfu stjórnvalda verði metin með lýðheilsu í huga.

Í þingsályktunartillögu þessari er ekki lagt til hvernig ákjósanlegast sé að tryggja lýðheilsumat stjórnvalda. Hins vegar höfum við löggjöf í öðrum ríkjum sem hægt er að hafa til fyrirmyndar. Nærtækast er að horfa til Finnlands varðandi löggjöf af þessu tagi og framkvæmd hennar, en þar eru lagafrumvörp sérstaklega metin út frá áhrifum þeirra á lýðheilsu þjóðarinnar. Í lýðheilsustefnu til 2030 kemur fram að stjórnvöldum beri að hafa lýðheilsu að leiðarljósi við alla áætlanagerð og stefnumótun í heilbrigðismálum, félagsmálum, menntamálum, skipulags- og samgöngumálum, umhverfismálum og öllum þeim þáttum er tengjast nýsköpun og vísindarannsóknum og skatta- og efnahagsmálum. Því þurfi löggjöf að vera skýr og kveða afdráttarlaust á um hlutverk heilbrigðisstofnana, sveitarfélaga og annarra sem sinna lýðheilsustarfi. Þá segir að markmið lýðheilsustarfs þurfi að vera öllum ljós og upplýsingar um árangur þess aðgengilegar almenningi. Tilgangurinn er að skýra hlutverk og vinna að bættri þróun og samhæfingu í lýðheilsustarfi. Grundvöllur þess er fyrst og fremst aukið upplýsingagildi sem aftur skilar sér í betri ákvarðanatöku stjórnvalda. Nauðsynlegt er að tryggja kjörnum fulltrúum og almenningi bestu mögulegu upplýsingar um áhrif ákvarðana og löggjafar af hálfu stjórnvalda hverju sinni. Slíkt mat verður að vera framkvæmt á skilvirkan, skýran og upplýsandi máta, m.a. með notkun rannsókna og af til þess bærum aðilum. Framkvæmd lýðheilsumats er byggð á sannreyndum aðferðum og liggur til grundvallar fjöldi fræðigreina og leiða til að tryggja vandaða úttekt. Embætti landlæknis býr nú þegar yfir mikilli þekkingu á sviði lýðheilsu og forvarna og því einsýnt að stofnunin komi að útfærslu á lýðheilsumati er snýr að löggjöf hér á landi.

Virðulegi forseti. Lengi hafa ríki verið hvött til að innleiða lýðheilsumat í löggjöf í sínu landi. Hér á landi hefur embætti landlæknis kallað eftir slíkri innleiðingu. Hefur Alþjóðaheilbrigðismálastofnunin ásamt Sameinuðu þjóðunum gert slíkt hið sama. Ef marka má umræðu og aðgerðir stjórnvalda á undanförnum árum má ætla að breið samstaða sé um að Ísland taki sér Finnland til fyrirmyndar og innleiði lýðheilsumat. Hæstv. heilbrigðisráðherra Willum Þór Þórsson hefur lagt mikla áherslu á málaflokkinn og helgaði heilbrigðisþing í fyrra lýðheilsu, heilsueflingu, forvörnum og heilsulæsi. Í drögum að aðgerðaáætlun um lýðheilsustefnu sem kynnt var hér á Alþingi var innleiðing á lýðheilsumati ein af aðaláherslum.

Heilsa okkar er það dýrmætasta sem við eigum. Í tengslum við þróun á velsældarmælikvörðum var gerð könnun meðal landsmanna á því hvaða þættir það væru sem fólki þættu mikilvægastir í lífinu og kom þar fram að heilsan er þar langmikilvægust. Tillaga þessi er í samræmi við stjórnarsáttmála ríkisstjórnarinnar en í sáttmálanum er kveðið á um aukna áherslu á lýðheilsu, forvarnir og geðheilbrigðismál. Með þingsályktunartillögu þessari er leitast við að tryggja faglega gerlega útfærslu og lýðheilsumat hér á landi sem þátt í vegferð okkar í átt að betri heilsu og vellíðan landsmanna og komandi kynslóða. Eins og ég hef nefnt í ræðu minni, virðulegi forseti, þá náði tillagan ekki fram að ganga á síðasta þingi en málið gekk til nefndar og bárust um það umsagnir frá embætti landlæknis, Félagi lýðheilsufræðinga, Heilsugæslu höfuðborgarsvæðisins, Kópavogsbæ, Landssamtökunum Þroskahjálp, Reykjanesbæ, Reykjavíkurborg, Sveitarfélaginu Skagafirði og Öryrkjabandalagi Íslands. Skemmst er frá því að segja að heilt yfir voru allar þessar umsagnir um frumvarpið mjög jákvæðar, sem sýnir mikilvægi þess að tekið verði upp lýðheilsumat hér á landi. Vert er að nefna sérstaklega að Öryrkjabandalag Íslands tók heils hugar undir að hér yrði lýðheilsumat fest í sessi en nefndi mikilvægi þess að tekið væri mið af samningi Sameinuðu þjóðanna um réttindi fatlaðs fólks við gerð lýðheilsumats.

Virðulegi forseti. Ég hef reifað hér helstu þætti tillögunnar og ég vonast til þess að hún nái fram að ganga. Ég vænti þess að velferðarnefnd Alþingis fari vel yfir hana og kalli þá eftir frekari umsögnum sé þess þörf og á endanum geti þingheimur sameinast um að tryggja lýðheilsumat í íslenska löggjöf. Að hér sé komin fram tillaga sem yrði fyrsti upptakturinn að slíku mati. Ég efast ekki um að betri og öflugri upplýsingar um áhrif löggjafar hér á heilsu þjóðarinnar verði okkur öllum til góða, ekki síst þeim sem landið munu erfa og sýni framsýni og dug okkar Íslendinga til að tryggja heilbrigt líferni og heilsusamlegt líf hér á landi til lengri tíma.



###

Virðulegi forseti. Stóra verkefnið í efnahagsmálum er að ná niður verðbólgu. Það er alveg ljóst að við erum í mikilli óvissu vegna náttúruhamfara og það mun ekki auðvelda okkur róðurinn á næstu misserum. Fram hefur komið í fjölmiðlum að verkalýðshreyfingin hefur komið þeim skilaboðum á framfæri við stjórnvöld og Samtök atvinnulífsins að til að liðka fyrir langtímasamningum þurfi að taka á kostnaðarhækkunum á öllum sviðum. Kallað er eftir því að hið opinbera, verslun, þjónusta og tryggingafélög haldi aftur af hækkunum og hækki gjaldskrár sínar ekki umfram 2,5% á næsta ári.

Ég er sammála þessari nálgun og tel að ríki og sveitarfélög eigi að ganga fram með góðu fordæmi. Æðstu embættismenn bundu sína launahækkun hér fyrr á árinu við 2,5%. Áætlaðar gjaldskrárhækkanir ríkisins eru nú 3,5%. Ljóst er að gjaldskrárhækkanir sveitarfélaga geta að öllu óbreyttu hækkað verulega þó að vissulega sé það breytilegt eftir málaflokkum. Ég hef lagt áherslu á það, virðulegi forseti, að til þess að ná niður verðbólgu verðum við öll að ganga í takt. Ég vil skora á sveitarfélög í landinu að fylgja fordæmi ríkisins og hækka gjaldskrá sína í mesta lagi um 3,5%. Lægri verðbólga mun koma sveitarfélögunum vel til lengri tíma og skilaboðin væru skýr. Samtök atvinnulífsins gætu beint því sama til sinna félagsmanna og þannig stutt við langtímakjarasamninga þar sem kaupmátturinn væri varinn hér á landi og hefði jákvæð áhrif á verðbólgu til lækkunar og þar með lækkunar vaxta. Það er mikilvægt að við náum hér samvinnusamningum til lengri tíma, okkur öllum til hagsbóta.

###

Frú forseti. Það frumvarp sem við ræðum hér í dag er lagt fram í því skyni að vernda afkomu þeirra sem hafa orðið fyrir þeim náttúruhamförum sem riðið hafa yfir Grindavíkurbæ og geta ekki gegnt störfum sínum. Þegar hættustigi almannavarna var lýst yfir fyrir um tíu dögum síðan vegna jarðskjálfta norðan við Grindavík og í framhaldi lýst yfir neyðarstigi og bærinn rýmdur var ljóst að um fordæmalaust ástand væri að ræða á svæðinu. Óvissan er því mikil og hér er um að ræða skref í rétta átt til að koma til móts við þá óvissu og reyna að eyða henni að einhverju leyti.

Eins og segir í greinargerð með frumvarpinu er hér ætlað að tryggja tímabundinn stuðning vegna launa þess fólks sem vegna náttúruhamfara í Grindavíkurbæ getur ekki gegnt störfum sínum. Það á svo sannarlega líka við um fólk sem býr utan svæðisins en sækir vinnu í Grindavík. Um er að ræða stuðning til greiðslu launa starfsfólks á almennum vinnumarkaði en gert er ráð fyrir að ríki og sveitarfélög greiði áfram fólki sínu laun. Enn fremur er gert ráð fyrir að heimilt verði að uppfylltum tilteknum skilyrðum að veita starfsfólki tímabundinn stuðning vegna launataps upp að ákveðnu hámarki þrátt fyrir að viðkomandi hafi ekki fengið greidd laun, svo sem vegna rekstrarörðugleika eða tekjufalls atvinnurekenda þess. Einnig er gert ráð fyrir að heimilt verði að veita sjálfstætt starfandi einstaklingum tímabundinn stuðning og eins og hér kom fram í umræðunni áðan er það afskaplega mikilvægt.

Hæstv. ráðherra hefur farið ágætlega yfir þær upphæðir sem hér um ræðir en það er mikilvægt að taka fram að einnig er gert ráð fyrir 11,5% viðbótarstuðningi, að hann sé greiddur í mótframlag í lífeyrissjóð, þannig að heildarfjárhæð stuðnings getur numið rúmum 700.000 kr. fyrir hvern einstakling. Þá er lagt til að ef komi til útgreiðslu arðs af hálfu atvinnurekanda sem fengið hefur umræddan stuðning verði að endurgreiða þann stuðning. Hér í umræðunni fyrr í dag, virðulegi forseti, var aðeins sett spurningarmerki við þetta og hversu mikilvægt það væri að eyða allri óvissu sem af þessu gæti hlotist og ég vænti þess að hv. velferðarnefnd taki vel utan um þann þátt málsins svo að frumvarpið geti náð fram að ganga.

Það er vissulega mikilvægt að tryggja afkomu íbúa og Grindavíkur og þeirra sem nú geta ekki sinnt störfum sínum á svæðinu. Við þurfum að tryggja húsnæðisstuðning, félagslegan stuðning og fjárhagslegan stuðning og er þetta frumvarp liður í því. Það er unnið að útfærslu í húsnæðismálum til lengri og skemmri tíma en Grindvíkingar eru ekki einsleitur hópur og mikilvægt að mæta þörfum hvers og eins. Mér skilst að komið verði upp símaveri vegna húsnæðismála og að það verði opnað í dag og held ég að það sé mjög þarft að veita góðar upplýsingar þeim sem á þurfa að halda.

Rétt fyrir þessa ágætu umræðu hafði ég tækifæri til að heimsækja þjónustumiðstöðina í Reykjavík sem komið hefur verið upp. Þar eru allir Grindvíkingar hvattir til að koma og njóta samveru. Hjá þjónustumiðstöðinni er einnig hægt að fá ýmsar upplýsingar. Mér skilst á fréttum að þar hafi verið að koma saman um 100 manns á dag nú þegar og sýnist mér sú umgjörð öll með besta móti. Það er aðdáunarvert að sjá að starfsemi Grindavíkurbæjar skuli vera komin af stað í húsnæði Ráðhúss Reykjavíkur og á það ágæta fólk, kjörnir fulltrúar og embættismenn, þakkir skildar. Ég veit að sveitarfélögin á Suðurnesjum sýna einnig mikla samheldni og leita allra leiða til að koma og aðstoða nágranna sína í verki. Það sama má segja um önnur sveitarfélög á landinu þar sem Grindvíkingum er veittur allur sá stuðningur sem hægt er.

Virðulegi forseti. Eitt af því sem kom upp í spjalli mínu í dag við fólk frá Grindavík var upplýsingaóreiða. Það er mikilvægt fyrir stjórnvöld, Ríkisútvarpið sem hefur hlutverk í almannavarnaástandi og fjölmiðla að horfa til þess að ekki verði óþarfa upplýsingaóreiða. Ég tel að upplýsingafundir almannavarna séu mjög mikilvægir í því tilliti og raunar allar upplýsingar sem þurfa að koma frá stjórnvöldum á þessum tíma og á áframhaldandi óvissustigi. Eins og gefur að skilja hef ég verið í sambandi við marga Grindvíkinga að undanförnu eða allt frá því að atburðurinn átti sér stað sem við stöndum nú í miðjunni á. Það er kallað eftir fyrirsjáanleika eins og hægt er í ljósi aðstæðna. Við verðum því öll að leggjast á eitt. Það er jákvætt að umrætt frumvarp sé komið fram og ég vænti þess að það fái málefnalega umfjöllun á Alþingi og hægt verði að klára það sem allra fyrst.

Að lokum vildi ég segja það, virðulegi forseti, að hugur minn er hjá Grindvíkingum og ég mun gera allt sem í mínu valdi stendur til að draga úr áhyggjum þeirra í því ástandi sem nú við blasir og ég er sannfærður um það að þingheimur er sammála mér.

###

Virðulegi forseti. Þeirri spurningu hefur verið velt upp að undanförnu hvort einkafyrirtæki eigi að greiða fyrir varnargarða vegna mögulegrar náttúruvár að hluta eða öllu leyti. Því miður hefur í gegnum tíðina  heyrst svipuð umræða varðandi uppbyggingu snjóflóðavarnargarða og því vert að minnast á að ríkisstjórnin samþykkti í ágúst að vinna frumvarp og útvíkka hlutverk ofanflóðasjóðs þannig að hann tæki einnig til varna gegn ofanflóðum á atvinnusvæðum. Aldrei hef ég heyrt neinar mótbárur gegn þeim hugmyndum enda grundvallast þær á ákveðnu prinsippi. Við hljótum öll að vera sammála um að það er gríðarlega mikilvægt fyrir samfélagið að ganga í slíkar varnir.

Varnargarðar á Reykjanesi eru hugsaðir til að varna mikilvægum innviðum og almannahagsmunum. Leiðigarður fyrir orkuverið í Svartsengi er hannaður af góðri ástæðu á hæstu punktum í landslagi. Það er því tilviljun að Bláa lónið fellur þar inn í. Önnur fyrirtæki sem hafa starfsemi í orkugeiranum eru t.d. ekki innan varnargarðs og gerð varnargarða kemur til eftir mat almannavarna á gagnsemi þeirra á hverjum tíma. Ef starfsemi í orkuverinu í Svartsengi lamast skapast mjög alvarlegt almannavarnaástand ofan á það alvarlega ástand sem nú er komið upp í Grindavík og blasir við íbúum Grindavíkur. Þar þurfum við að leggja allt okkar í sölurnar.

Virðulegi forseti. Ég tel nauðsynlegt að hér sé stofnaður náttúruvársjóður sem sameinar hlutverk ofanflóðasjóðs og Náttúruhamfaratrygginga og tæki til varna gegn allri náttúruvá. Í mínum huga á hið opinbera ríki og eftir atvikum sveitarfélög að bera kostnað af almannavörnum hér á landi, enda væri annað fjarstæðukennt. Saman verðum við að axla ábyrgð og reyna eftir fremsta megni að lágmarka tjón af náttúruhamförum sé þess einhver kostur.

###

Virðulegi forseti. Um 3.700 manns hafa nú yfirgefið heimili sín í Grindavík og við okkur blasir náttúruvá af áður óþekktum skala á Reykjanesi á okkar líftíma. Ég vil byrja á því að lofa hugrekki og æðruleysi Grindvíkinga og senda þeim ásamt öllum viðbragðsaðilum allar mínar bestu kveðjur. Hugur okkar er hjá ykkur og við munum standa þétt við bakið á ykkur.

Jarðhræringar á undanförnum vikum hafa sannarlega gefið til kynna að mögulegt eldgos á Reykjanesskaga geti ógnað íbúum og mikilvægum innviðum. Við þurfum því nauðsynlega að grípa til aðgerða sem varið geta öryggi og almannahagsmuni. Undirbúningur hefur verið í gangi frá því að jarðhræringar hófust á skaganum. Mikil vinna fór í að rannsaka áhrif varnargarða, hanna þá og undirbúa aðgerðir ef til þeirra þyrfti að grípa. Sú ómetanlega vinna sem hefur farið fram á undanförnum þremur árum gefur til kynna að þeir kunna að vera til þess fallnir að verja mikilvæga innviði og líf fólks.

Þökk sé dugnaði og elju þeirra sem byggðu upp innviði okkar á Reykjanesi njótum við nú orku úr iðrum jarðar. Við fáum rafmagn og heitt vatn frá Svartsengi, orku sem okkur hefur tekist að beisla. Sú orka ógnar nú einnig innviðum. Við verðum að grípa til aðgerða. Burt séð frá því hvernig núverandi atburðir munu enda er það frumvarp sem við ræðum hér gríðarlega mikilvægt. Virknin á Reykjanesi er komin til að vera og við stöndum andspænis ógnum náttúrunnar. Það er ein af frumskyldum ríkisvaldsins að vernda mikilvæga innviði samfélagsins og aðra hagsmuni fyrir hugsanlegu tjóni af völdum náttúruvár og sambærilegra atburða. Þar af leiðandi ber okkur skylda til þess að grípa til nauðsynlegra forvarna. Forvarnagjald sem sett verður á með frumvarpi þessu mun renna í ríkissjóð og því er ætlað að standa undir kostnaði við fyrirbyggjandi framkvæmdir. Allur kostnaður vegna þeirra framkvæmda sem dómsmálaráðherra mun þurfa að ákveða að ganga í mun því greiðast úr ríkissjóði.

Virðulegi forseti. Það er vert að minnast á mikilvægi þess að hefja vinnu við nýjan náttúruvársjóð sem tekur í heild sinni til allra forvarna vegna náttúruvár hér á landi. Við höfum rætt um slíkan sjóð hér á Alþingi. Myndi hann skila því að við yrðum enn betur undirbúin undir hvers kyns náttúruvá.

Ég vænti þess að frumvarp þetta sem við ræðum hér í dag verði afgreitt í lok dags. Nú þegar hefur verið ákveðið að hefja vinnu við varnargarða en sú vinna veltur auðvitað á því að öryggi starfsmanna verði ekki ógnað. Sjálfur hef ég aldrei upplifað viðburði sem þá sem gengið hafa yfir okkur á undanförnum dögum á Suðurnesjum. En ég get ekki sett mig í spor vina minna í Grindavík. Ég vil því ítreka kveðjur mínar til þeirra og segja það að við munum standa með Grindvíkingum eins og við höfum staðið með samlöndum okkar í gegnum tíðina þegar náttúruvá skellur á. Lífið mun halda áfram og sama hvað á dynur tökumst við á við allar áskoranir saman.

###

Virðulegi forseti. Það er jákvætt að utanríkismálanefnd hafi komið sér saman um þá þingsályktunartillögu sem við ræðum hér í dag við 1. umræðu. Ég tók virkan þátt í þeirri vinnu fyrir hönd Framsóknarflokks og vil þakka formanni utanríkismálanefndar og nefndarmönnum fyrir samvinnuna á undanförnum dögum.

Ísland hefur rödd á alþjóðavettvangi og við eigum að nýta hana. Alþingi er æðsta stofnun landsins og sameiginleg yfirlýsing sem þessi skiptir máli. Í þingsályktunartillögunni felur Alþingi ríkisstjórn að beita sér fyrir viðbótarframlagi til mannúðaraðstoðar og rannsókna á brotum á alþjóðalögum. Við eigum að gera það sem við getum til að hafa áhrif. Ég fagna vissulega því að ríkisstjórnin hafi nú þegar hækkað framlag sitt til mannúðaraðstoðar en við getum gert enn betur.

Virðulegi forseti. Ég var staddur á fundi þingmannanefndar NATO-þingsins í Danmörku þegar fregnir bárust af árásum Hamas þann 7. október. Ofan í umræðu um árásarstríð Rússa í Úkraínu og hörmungar sem þar fara fram bættist enn einn hildarleikurinn sem við sjáum ekki fyrir endann á. Sem von var breyttist tónninn á þeirri samkomu og æ síðan hefur verið kallað eftir því að farið sé að alþjóðalögum og fordæmdir þeir skelfilegu atburði sem hafa átt sér stað á undanförnum vikum. Ofbeldisverkin sem framin voru og átökin í kjölfarið hafa leitt af sér óendanlegar hörmungar. Í gær sakaði mannréttindastjóri Sameinuðu þjóðanna stríðandi fylkingar um stríðsglæpi.

Virðulegi forseti. Blóðbaðið verður að stoppa. Í þingsályktunartillögu Alþingis er kallað eftir tafarlausu vopnahléi af mannúðarástæðum á Gaza-svæðinu svo að tryggja megi öryggi almennra borgara, jafnt palestínskra sem ísraelskra. Alþingi fordæmir einnig öll ofbeldisverk sem beinast gegn almennum borgurum, bæði í Palestínu og Ísrael. Alþingi krefst þess að alþjóðalögum sé fylgt í einu og öllu í þágu mannúðar, öryggis almennra borgara og ekki síst verndar borgaralegra innviða. Í senn fordæmum við hryðjuverkaárás Hamas-liða á almenna borgara Ísraels og fordæmum sömuleiðis allar aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum. Ljóst er að óheyrileg þjáning, manntjón og mannfall er gríðarlegt.

Ég hef nefnt það hér að mikilvægt sé að rannsaka hvort stríðsglæpir hafi verið framdir. Í mínum huga er það mikilvægt verkefni og við Íslendingar eigum að beita okkur fyrir því. Ég tel mikilvægt að nefna að með þingsályktunartillögu utanríkismálanefndar vilja flutningsmenn tryggja að afstaða Íslands vegna yfirstandandi hörmunga sé skýr og njóti stuðnings allra flokka á Alþingi. Áður hefur utanríkismálanefnd og Alþingi allt komið saman í svo stórum og veigamiklum málum og er þar mikill bragur á og vel gert. Flutningsmenn ítreka einnig mikilvægi þess að allir hlutaðeigandi aðilar fylgi skuldbindingum sínum og að tryggt sé að við séum m.a. að vernda hjálparstarfsfólk sem í óeigingjörnu starfi sínu reynir að bregðast við þeim hörmungum sem liggja fyrir. Við þurfum að tryggja tafarlausan aðgang að nauðsynjavörum og óhindraðan aðgang stofnana Sameinuðu þjóðanna til að hjálpa fólki í neyð.

Virðulegi forseti. Að lokum vil ég segja að ég hef verulegar áhyggjur af stigmögnun á svæðinu, rétt eins og kemur fram í þingsályktunartillögu Alþingis hér. Það hefur verið leitað allra leiða til að slíkt eigi sér ekki stað. Við Íslendingar eigum einnig að nýta rödd okkar til að ná til nágrannaríkja og þeirra sem eru að ganga þann veg að reyna að stilla til friðar og koma í veg fyrir enn frekari átök. Um leið og við Íslendingar fordæmum ofbeldi með skýrum hætti verður að leita leiða að friðsamlegri lausn. Um langt skeið, margra áratuga skeið, hefur verið talað fyrir tveggja ríkja lausn á svæðinu. Aðalritari Sameinuðu þjóðanna hefur til að mynda margítrekað þá áherslu og í ræðu sinni í tilefni af alþjóðlegum samstöðudegi með palestínsku þjóðinni 2019 sagði hann, með leyfi forseta:

„Réttlát og varanleg lausn mun einungis nást með uppbyggilegum viðræðum milli deilenda og í góðri trú. Þörf er á stuðningi alþjóðasamfélagsins við lausn sem verður að vera í samræmi við löngu samþykktar ályktanir Sameinuðu þjóðanna …“

Við Íslendingar höfum lengi verið á þessari skoðun. Á vettvangi Sameinuðu þjóðanna nýverið nefndum við mikilvægi tveggja ríkja lausnar. Það segir í ræðu okkar fulltrúa, herra forseti, með leyfi:

„Við verðum að brjótast út úr þessum vítahring ofbeldis og vinna að varanlegri pólitískri lausn. Alþjóðlegu viðmiðin fyrir sjálfbæra langtímalausn deilunnar eru skýr: Tveggja ríkja lausn sem byggir á alþjóðalögum, þar sem Ísrael og Palestína búa hlið við hlið í friði og öryggi og við gagnkvæma viðurkenningu.“

Nú er staðan sú, herra forseti, að 1.400 manns létust í árás Hamas á Ísrael og yfir 10.000 manns hafa látist á Gaza-svæðinu á undanförnum vikum. Engin orð fá lýst þeim hryllingi. Áhrifin af átökunum hafa teygt anga sína um allan heim. Hatursglæpum í Frakklandi, Spáni og víðar í Evrópu hefur fjölgað, hatursorðræða hefur aukist til muna á netinu á undanförnum vikum, í garð múslima og gyðinga, og svo má lengi telja. Og þó að einhverjar fregnir berist og einhver veik von sé fyrir því að unnið sé að vopnahléi gegn lausn gísla hefur það ekki raungerst enn. Það er mín von að brátt sjáum við vopnahlé á Gaza.

Virðulegi forseti. Ég er stoltur yfir framgangi íslenskra stjórnvalda í utanríkismálum sínum en hér er Alþingi að sameinast um mikilvæga þingsályktunartillögu sem allir flokkar koma að. Við eigum að tala skýrt. Vissulega er samúð mín með óbreyttum borgurum í þessum hildarleik gríðarleg en samúðin ein kemur ekki vopnahléi á. Við verðum að stíga fast til jarðar og við verðum að beita okkur áhrifum til þess að vopnahlé náist af mannúðarástæðum.

Ég styð þessa tillögu, herra forseti, og vænti þess að þingheimur í heild sinni geri það einnig.

###

Virðulegi forseti. Nú hefur jörð skolfið á Reykjanesi í um tvær vikur og íbúar eru að vonum áhyggjufullir. Það er skiljanlegt og eðlilegt í ljósi aðstæðna. Þegar ég var barn man ég eftir skjálftum á svæðinu og heyrði eldra fólk nefna að á skaganum væru eldstöðvar sem gætu vaknað af löngum svefni sínum. Nú hefur náttúran vaknað og þrjú gos á þremur árum á Reykjanesi staðreynd. Enn á ný sjáum við landris við fjallið Þorbjörn í Svartsengi. Hingað til hafa eldgosin á Reykjanesi verið á heppilegum stöðum, ef svo má segja, fjarri byggð og helstu innviðum. Það er því miður óskhyggja að halda að svo verði alltaf raunin og því verðum við að vera við öllu búin. Það er einmitt þess vegna sem allt kapp er lagt á að undirbúa okkur fyrir verstu mögulegu sviðsmynd, sem ég vona sannarlega að raungerist ekki.

Ég fullyrði að við Íslendingar eigum vísindamenn á heimsmælikvarða og almannavarnakerfið okkar er gríðarlega sterkt. Lykillinn að réttum forvörnum og viðbrögðum byggist þó á samvinnu og góðri upplýsingagjöf á milli allra aðila, og þá sérstaklega til almennings. Ég vil því nota þetta tækifæri og þakka bæjaryfirvöldum í Grindavík, almannavörnum, Veðurstofunni, þjónustuaðilum og fleirum á svæðinu fyrir upplýsingagjöf að undanförnu og treysti því að hún haldi áfram.

Eins og hér hefur verið nefnt undir störfum þingsins þá verður íbúafundur í Reykjanesbæ kl. 20 í kvöld og honum verður einnig streymt á netinu. Ég held að það sé mikilvægt fyrir alla íbúa og þá sem áhuga hafa að kynna sér það sem þar fer fram.

###

Virðulegi forseti. Við ræðum hér tillögu til þingsályktunar um skattalega hvata vegna launa keppnis- og afreksíþróttafólks. Ég vil byrja á því að segja að ég fagna þessari tillögu sérstaklega og þakka flutningsmanni fyrir frumkvæðið og ræðuna hér í dag. Eins og hann kom inn á hefur þessi tillaga áður verið lögð fram og þar sem það vill þannig til að ég er ekki á tillögunni að þessu sinni vil ég taka það fram að ég styð hana og ég var á henni þegar hún var lögð fram á síðasta þingi.

Afreksíþróttafólk okkar er auðvitað svolítið djásnið í krúnunni. Okkur hefur gengið gríðarlega vel á undanförnum árum að hlúa að íþróttastarfi á Íslandi. Eins og flutningsmaður kom réttilega inn á hefur sú umgjörð verið að batna verulega, ekki síst vegna þess að ríki og sveitarfélög hafa verið að styðja betur við málaflokkinn. En betur má ef duga skal og hér er komin fram tillaga þar sem lagt er til að skattalegir hvatar verði nýttir til að aðstoða atvinnulífið til að styðja við afreksíþróttafólkið okkar og ég held að það sé svo sannarlega vel.

Það er gríðarlega kostnaðarsamt fyrir þetta ágæta fólk að iðka sínar íþróttir og það hafa verið fréttir af því á undanförnum árum þar sem sá kostnaður hefur hlaupið á milljónum. Það er vert að nefna það og það er aðdáunarvert hjá þeim atvinnurekendum sem hafa stutt við bakið á okkar afreksíþróttafólki með því að veita svigrúm til þess að það ágæta fólk hafi getað æft og farið til keppni. Það er eitt af því sem manni flögrar í hug, hvernig sé hægt að kannski ýta enn frekar undir það í ljósi þess að ég veit dæmi um það sem atvinnurekendur hafa átt í erfiðleikum með, fyrst og fremst bara vegna þess að þeir hafa veigrað sér við því að ráða þetta ágæta og öfluga fólk í vinnu. Þarna er þó alla vega komin einhver hvati til þess. Þó að þetta sé auðvitað bara púsl í heildarmyndinni þá er þetta mikilvægt púsl sem ég vonast til þess að við klárum hér.

Flutningsmaður fór í sínu máli yfir þá vinnu sem á sér stað hjá ráðuneyti málaflokksins. Ég ber auðvitað mikla miklar vonir til þess að sú vinna skili sér og þetta ágæta mál verði tekið þar inn. Það hefur verið bent á almannaheillafélögin og við höfum staðið okkur vel þar. En það vill bara þannig til að á Íslandi er alveg gríðarlega stór hópur sem tilheyrir svokölluðum þriðja geira. Ég fullyrði það að örugglega — við erum nú alltaf að bera okkur saman við einhverja höfðatölu — er hlutfallslega ekkert land í heiminum þar sem eins margir sinna slíku starfi, og íþróttafélögin og íþróttastarf á Íslandi, leyfi ég mér að segja, er hvað stærst þar. Ég held að íþróttahreyfingin á Íslandi sé fjölmennasta hreyfing landsins. Hún teygir anga sína inn á öll heimili landsins og það er vissulega þjóðarstolt sem fylgir því þegar okkur gengur vel, bæði innan lands sem utan.

Forseti. Mig langar kannski aðeins að minnast á þessa umgjörð og það stendur kannski upp úr hvernig önnur lönd hafa verið að nýta skattalega hvata í alls kyns tilgangi. Við erum að glíma við mjög marga og flókna málaflokka á þingi og skattalegir hvatar hafa verið notaðir til að kaupa hlutabréf, ýta undir það, til að ýta undir græn orkuskipti og svo má lengi telja. Þessi stóri og veigamikli lýðheilsuþáttur á sannarlega að falla þar undir því að börnin og ungmennin okkar horfa til afreksíþróttafólks sem fyrirmynda. Við höfum verið svo lánsöm að eiga gríðarlega flottan og stóran hóp afreksíþróttafólks sem hefur sannað sig. Þetta eru þær fyrirmyndir sem við viljum tryggja, ýta undir og styðja. Lengi býr að fyrstu gerð. Okkar unga fólk þarf að sjá fram á það að ef þeim lánast að halda áfram sinni íþróttaiðkun þá sé ekki fjárhagsleg hindrun eða einhverjar slíkar hindranir á vinnumarkaði sem geti gert það að verkum að þau geti ekki náð sínum árangri. Það er gríðarleg vinna sem fer í það að ná árangri, þetta er ofboðslega mikil vinna tímalega séð og þess vegna held ég að þetta sé virkilega brýnt mál. Ég fagna því, ég ætla ekki að hafa tölu mína lengri, ég styð málið þó að það vilji þannig til að ég sé ekki meðflutningsmaður. Ég vildi að það kæmi alveg skýrt fram og vonast til þess ásamt flutningsmanni og þeim sem eru á málinu að það nái fram að ganga.

###

Virðulegi forseti. Nú erum við í fjárlagavinnunni og erum eðlilega upptekin af þáttum eins og vergri landsframleiðslu, útgjaldaaukningu, aðhaldi og fjármögnun ýmissa málaflokka ríkisvaldsins. Vextir eru háir vegna verðbólgu og markmiðið er að ná verðbólgu niður. Því er gríðarlega mikilvægt að ríkið sýni ábyrgð. Nú er það markmið flestra ef ekki allra kjörinna fulltrúa að auka velsæld landsmanna en það getur verið flókið að meta farsæld út frá mismunandi forsendum og varla hægt að segja að allt sé frábært ef einungis er horft á afmarkaða þætti. Sem dæmi, virðulegi forseti, má segja að ef við horfum á samfélagið í kringum okkur er hagnaður fyrirtækis til að mynda ekki endilega mælikvarði á ánægju starfsmanna, launin okkar til að mynda eru ekki endilega mælikvarði á það hvernig börnunum okkar líður og ekki er verg landsframleiðsla alltaf mælikvarði á hamingju þjóðarinnar.

Efnahags- og framfarastofnunin, OECD, tók t.d. upp hagvísa árið 2011 sem fanga margvíslegar víddir efnahagslegra og félagslegra framfara. Þar er verið að mæla velferð, umhverfisgæði, gæði opinberrar þjónustu, öryggi og aðgang að heilbrigðisþjónustu, svo eitthvað sé nefnt. Við Íslendingar höfum verið ofarlega á þessum mælikvarða á undanförnum árum og vorum í þriðja sæti árið 2020. Nýverið komu út lýðheilsuvísar embættis landlæknis og sýna þeir þróun heilsutengdra þátta milli landshluta og hvernig sú þróun er yfir tíma, alveg frábær vinna. Við eigum að taka meira tillit til þessara upplýsinga við fjárlagagerð, fjármálaáætlun og löggjöf almennt hér á landi. Ef við gerum þetta þá leggjum við enn sterkari grunn að velferð samfélagsins til framtíðar.

###

Virðulegi forseti. Í ályktun um heilbrigðisþjónustu á aðalfundi Sambands sveitarfélaga á Suðurnesjum nýverið var skorað á ríkisvaldið að viðhalda og efla kröftuga uppbyggingu heilbrigðisþjónustu á Suðurnesjum. Ég vil í því sambandi fara aðeins yfir þá gríðarlegu uppbyggingu sem er að eiga sér stað í heilbrigðismálum á svæðinu. Nú standa yfir framkvæmdir við viðbyggingu við hjúkrunarheimilið Nesvelli og var sá samningur stækkaður úr 60 rýmum í 80 rými. Í fyrra var ný röntgendeild opnuð formlega á HSS og nýtt röntgentæki hefur verið tekið í notkun. Þann 3. október vígði heilbrigðisráðherra nýja slysa- og bráðamóttöku sem er bylting í starfseminni. Við sama tækifæri var opnuð ný 19 rýma sjúkradeild og hjúkrunardeildin var einnig uppfærð. Í byrjun ágúst var ný einkarekin heilsugæsla opnuð við Aðaltorg sem bæði mun létta álagi af HSS og auka þjónustustig svæðisins til muna. Nýtt húsnæði hefur verið tekið í notkun fyrir geðheilbrigðisteymi HSS og bygging á nýrri heilsugæslustöð í Innri-Njarðvík var boðin út í sumar. Einnig er unnið að betri aðstöðu og þjónustu í öðrum þéttbýliskjörnum á Suðurnesjum.

Virðulegi forseti. Samstaðan um betri heilbrigðisþjónustu hefur verið þverpólitísk, bæði á Alþingi og á sveitarstjórnarstiginu. Ég fullyrði að stærri skref hafa ekki verið stigin í heilbrigðismálum á Suðurnesjum um langt árabil og munu allir íbúar finna fyrir þeim árangri sem náðst hefur og er í farvatninu á næstu misserum, okkur öllum til heilla.

###

Virðulegi forseti. Ég vil byrja á því að þakka hæstv. ráðherra fyrir svarið. Það er greinilegt að það er ýmislegt í gangi varðandi orkusparnað. Í því tilliti langar mig að bæta við að það verði ekki bara horft til einstaklinga og fyrirtækja heldur held ég að það sé mjög mikilvægt að horft verði til hins opinbera, bæði sveitarfélaga og ríkis. Langar mig þá að nefna að ég held að það hafi verið í ágúst sem það kom út greining verkfræðistofunnar Eflu fyrir Norðurorku sem sýndi fram á að það mætti spara 33% ef bara væri breitt yfir sundlaugar á Íslandi þegar þær eru ekki í notkun, bara þessi einfaldi þáttur. Þarna sjáum við að það eru ýmis tækifæri til að gera enn betur. Því vil ég spyrja ráðherrann hvort hann sé ekki sammála mér í því að það sé mikilvægt, og ég heyri að hann er sammála varðandi hvatana, að ríki og sveitarfélög kannski leiði svolítið með góðu fordæmi í þessu tilliti.

###

Virðulegi forseti. Nú er það mál manna að orkuskortur blasir við okkur á komandi árum verði ekkert að gert. Það er alveg ljóst að við þurfum að fara í fullkomin orkuskipti en það sem er minna rætt um í samfélaginu er til hvaða aðgerða við getum gripið til orkusparnaðar. Auðvitað þurfum við að auka framleiðslu orku og rafeldsneytis og við þurfum að uppfæra flutningskerfi raforku. En ef ég bara lít í eigin barm þá er ég óttalegur orkusóði og ég hef áhyggjur af því að margir landar mínir séu það líka. Orkunotkun okkar á jarðefnaeldsneyti, rafmagni og jarðhita á mann er með því mesta sem gerist í heiminum og er það kannski ekki óeðlilegt út frá legu landsins, veðráttu og nýtingu á endurnýjanlegri orkuauðlind, en sú orka er mjög ódýr miðað við löndin í kringum okkur.

Nú er það svo að ný raforkuspá Landsnets bendir til verulegrar aukningar á þörf og sama má segja um jarðvarmaspá Orkustofnunar sem sýnir að tvöfalda þarf orkuþörfina til 2060 bara ef horft er til heits vatns. Þó að það sé bæði eðlilegt og nauðsynlegt að við notum mikla orku hér á landi þá er mikilvægt að sóa henni ekki. Orkusparnaður og rétt orkunýting er því lykillinn í því sambandi.

Virðulegi forseti. Ég vil því spyrja hæstv. umhverfis-, orku- og loftslagsráðherra til hvaða aðgerða stjórnvöld eru að grípa til þess að stuðla að orkusparnaði hér á landi. Hvaða hvatar eru á teikniborðinu sem vert er að ræða á þessum tímapunkti?

###

Virðulegi forseti. Hér tala stjórnarandstöðuþingmenn um eitthvert munaðarlaust fjárlagafrumvarp. Það er þingræði í þessu landi og fjárlagafrumvarpið er bara í ferli. Ég treysti að sjálfsögðu ríkisstjórnarflokkunum og fjárlaganefnd til að klára það. Mér finnst þetta orðið ansi mikið leikrit, ég verð að viðurkenna það, og kemur mér verulega á óvart. Gefum ráðherra og ráðherrum hér færi á því að svara þeim spurningum sem fram undan eru. Ég vænti þess að þau munu fagna því og svara þeim skýrt og greinilega.

###

Virðulegi forseti. Ég er þungt hugsi eftir kjördæmavikuna. Ég hef heyrt í bændum víðs vegar um landið. Einn mikilvægasti grunnatvinnuvegur landsins er landbúnaður. Mér er sagt að lítið sé að frétta af endurskoðun búvörusamninga en þeim er ætlað að tryggja fæðuöryggi og efla innlenda landbúnaðarframleiðslu, styrkja og fjölga stoðum landbúnaðar á grunni sjálfbærrar nýtingar í þágu loftslagsmála, umhverfis, náttúruverndar og fjölbreytni í ræktun. Það er alveg klárt að huga verður að tollvernd og sambærilegum stuðningi við landbúnaðinn eins og á sér stað í löndunum í kringum okkur. Miklar verðhækkanir á aðföngum eru staðreynd og háir vextir og verðbólga hafa gríðarleg áhrif á bændur en reksturinn er oft mjög skuldsettur. Það hljóta allir að skilja að sterkur íslenskur landbúnaður er allra hagur, líka neytenda. Við höfum verið minnt á mikilvægi fæðuöryggis í tengslum við þjóðaröryggi, ekki bara í kjölfar heimsfaraldurs heldur einnig vegna stríðsátaka. Við verðum að efla fæðuöryggi á Íslandi og setja sérstakan stuðning við það í endurskoðun búvörusamninga.

Forseti. Bændur eru ein lægst launaða stétt landsins. Meðalaldur bænda er hár og nýliðun er mjög erfið. Það er nánast ómögulegt í sumum tilfellum fyrir bændur að koma búrekstri sínum til nýrrar kynslóðar. Auðvitað fagna ég auknum stuðningi við kornrækt en það breytir ekki stöðu annarra í greininni. Útgjöld stjórnvalda til landbúnaðar standa nokkurn veginn í stað, sýnist mér, á næstu árum að öllu óbreyttu. Höldum við virkilega að við séum bættari með landbúnaðinn á Íslandi á hnjánum? Búvörusamningar eru til 10 ára og því mikilvægt að vel til takist. Vaxtaumhverfið er að drepa greinina. Bændur standa ekki undir þeirri fjárfestingu sem farið hefur verið í og hvatt hefur verið til á undanförnum árum.

Virðulegi forseti. Þetta er vonlaust án þess að við stígum inn í. Stjórnvöld verða að stíga fastar inn í og standa með bændunum í landinu.

###

Virðulegi forseti. Við búum í návist óblíðra náttúruafla hér á landi. Stjórnvöld vinna að ýmsum forvörnum í þessu tilliti, má helst nefna snjóflóðavarnir, eftirlit með jarðhræringum og mögulegum eldgosum, áætlanagerð og ýmiss konar aðra þætti er snúa að almannavarnakerfinu okkar. Þegar sjóvarnargarður brast við Hvalsnes skammt frá Sandgerði í Suðurnesjabæ í byrjun mánaðarins vorum við enn og aftur minnt á mikilvægi sjóvarna. Heimilisfólk varð að vaða frá heimili sínu á þurrt land samkvæmt fréttum og Brunavarnir Suðurnesja þurftu að bíða eftir því að sjávarstaða breyttist til að dæla vatni frá húsinu. Hinn 13. september lagði bæjarráð Suðurnesjabæjar fram sérstaka bókun um málið þar sem segir, með leyfi forseta:

„Sjávarflóð eru ein tegund af náttúruvá sem við búum við hér á landi, mikilvægt er að bregðast við þessari vá á sama hátt og t.d. ofanflóðahættu þar sem góðar varnir skipta höfuðmáli til að lágmarka líkur á neikvæðum áhrifum á samfélagið.“

Virðulegi forseti. Hamfarahlýnun er staðreynd og sjóvarnir eru ekki bara forgangsmál í Suðurnesjabæ heldur víða í mínu kjördæmi, svo sem í Vík, Höfn, Grindavík og víðar, og raunar um allt land. Sjávarstaða hækkar og sjóvarnir verða æ mikilvægari. Nú þegar við fáum samgönguáætlun til meðferðar er mikilvægt að við skoðum sjóvarnir sérstaklega. Vegagerðin hefur úr takmörkuðu fjármagni að spila og því velti ég fyrir mér hvort ekki sé ástæða til þess að endurskoða fjármögnun sjóvarna hér á landi. Við getum t.d. horft til ofanflóðasjóðs og þess forvarnahlutverks sem sjóðnum er ætlað. Á sama hátt tel ég ástæðu til þess að kanna hvort stjórnvöld eigi að stofna sjávarflóðasjóð sem hefur það að hlutverki að verjast ágangi sjávar og sjávarflóðum um landið allt, enda deginum ljósara að þörfin er knýjandi og hún á aðeins eftir að vaxa á komandi árum.

###

Frú forseti. Ég vil þakka hæstv. ráðherra sérstaklega vel fyrir svarið. Við höfum svo sem átt orðastað um mikilvægi þess að stíga þarna þétt inn og ég fagna sérstaklega þessari vinnu sem er í gangi. Annað sem kemur upp í hugann þegar við horfum á þennan hóp, sem hlutfallslega er stærri en hann ætti að vera, eru samskiptin m.a. við sveitarstjórnarstigið. Veruleikinn er sá að það er alltaf einhver hópur, því miður allt of stór, sem klárar sitt tímabil á atvinnuleysisbótum og endar þar af leiðandi á framfærslu sveitarfélaga. Við erum að reyna að vinna að því að svo verði ekki og reyna að koma fólki hratt og örugglega út í samfélagið. Mig langar að vita hvort það sé einhvers konar vinna í gangi, samstarfsvinna milli ráðuneytisins og sveitarstjórnarstigsins, til þess að reyna að skoða betur hvernig hægt er að koma til móts við þennan hóp í ljósi þess að hann er sannarlega í viðkvæmri stöðu heilt yfir.

###

Virðulegi forseti. Atvinnuleysi hér á landi er í sögulegu lágmarki, eða um 2,9% á landinu í heild. Sem fyrr er atvinnuleysi því miður mest á landinu á Suðurnesjum. Atvinnuleysi tekur vissulega breytingum yfir tíma í takti við þróunina í hagkerfinu en mestar áhyggjur hef ég þó af þeim sem festast í langtímaatvinnuleysi.

Virðulegi forseti. Ég vil fagna því átaki sérstaklega sem hæstv. félags- og vinnumarkaðsráðherra kynnti í maí til að sporna gegn brotthvarfi ungs fólks af vinnumarkaði. Að átakinu koma Samtök atvinnulífsins, Vinnumálastofnun og VIRK Starfsendurhæfingarsjóður. Ráðgert er að verja 450 millj. kr. til verkefnisins yfir þriggja ára tímabil. Það sem stendur upp úr í mínum huga í því átaki er sú aukna áhersla á einstaklingsmiðaðan stuðning við starfsleit sem fram kemur í átakinu. Ég hef nefnilega áhyggjur af því að það séu fleiri viðkvæmir hópar sem gætu þurft á sambærilegum sérstökum úrræðum að halda og vil ég þá sérstaklega nefna fólk af erlendum uppruna. Samkvæmt tölum frá Vinnumálastofnun er fjöldi erlendra ríkisborgara á atvinnuleysisbótum hlutfallslega mun meiri en íslenskra, miðað við fjölda erlendra ríkisborgara sem hér búa; 48,3% af þeim sem eru á atvinnuleysisbótum eru erlendir ríkisborgarar. Það er áhyggjuefni.

Ég vil því spyrja hæstv. félags- og vinnumarkaðsráðherra hvort verið sé að huga sérstaklega að þessum viðkvæma hópi hjá Vinnumálastofnun og hvort ekki sé ástæða til þess að hrinda í framkvæmd sérstöku átaki til að auðvelda þessum hópi að komast inn á vinnumarkað, með aukinni einstaklingsmiðaðri nálgun.

###

Frú forseti. Ég vil þakka þingmanninum fyrir að eiga þessi orðaskipti við mig. Þetta er gríðarlega mikilvægt verkefni og á þessum örfáu dögum sem liðnir eru af þessu þingi þá held ég að ég hafi heyrt frá nánast hverjum einasta þingmanni að mikilvægasta verkefnið núna sé að ná niður verðbólgu og í kjölfarið vöxtum. Þingmaðurinn fór m.a. yfir í sinni ræðu þau áhrif sem það hefur á þá sem verst eru staddir og þá sem hafa m.a. farið inn á fasteignamarkað á undanförnum tveim, þrem árum þar sem hækkunin þar hefur verið veruleg. Þetta er eitthvað sem skiptir íslensku þjóðina og velferðarkerfið, og raunverulega öll okkar kerfi, gríðarlega miklu máli á þessum tímapunkti. Þegar lífskjarasamningar voru gerðir var m.a. svona hnýtt saman, ekkert endilega formlegu samkomulagi heldur að einhverju leyti heiðursmannasamkomulagi um það að m.a. sveitarfélög myndu ekki hækka meira en 2,5% sín gjöld og okkur tókst alveg gríðarlega vel að ná utan um kjarabætur þannig að við höfum séð verulegan kaupmátt á undanförnum árum. Það er staðreynd. Auðvitað gefur á bátinn varðandi þann kaupmátt þar sem verðbólga hefur vaxið verulega.

En ég fagna þessum hugmyndum. Ég held að þetta sé eitthvað sem við þurfum að vinna þverfaglega. Við þurfum að vinna þvert á flokka og við þurfum að reyna að ganga í takt. Mín lokaspurning er kannski þessi: Telur þingmaðurinn að við séum og höfum kannski nógu mikinn félagslegan þroska til að ná þessum árangri? Hefst það ekki m.a. hjá okkur kjörnum fulltrúum hér sem gáfum tóninn varðandi þá hækkun sem stóð til á síðasta þingi og við ákváðum að hún yrði 2,5% og er það ekki líka bara ágætistaktur inn í haustið?

###

Frú forseti. Ég þakka hv. þm. Guðbrandi Einarssyni fyrir sína ræðu og kannski sérstaklega seinni hluta hennar. Við hv. þingmaður höfum nú tekist á við ýmislegt saman, m.a. á sveitarstjórnarstiginu þegar kemur að þörf á aðhaldi. Um þetta frumvarp sem við ræðum hér eru sannarlega skiptar skoðanir en ástæðan fyrir að ég nefni aðallega seinni hluta ræðunnar er þessi samvinnutónn sem hv. þingmaður kemur með varðandi verðbólgu. Mér finnst hann mjög áhugaverður, mikilvægur. Ég held að ég geti tekið heils hugar undir það að það er ekki skynsamlegt að hér séu allir að skylmast og raunverulega enginn að horfa í sömu átt eða ganga í takt. Komandi kjarasamningar eru okkur gríðarlega mikilvægir til að ná stöðugleika, ná niður verðbólgu og vissulega held ég að ríkisvaldið hafi þar hlutverk. Við getum síðan velt fyrir okkur hvort ríkið eigi að koma með einhverjar slíkar lausnir eða innkomu áður en kannski er búið að setjast niður. Formaður Samfylkingar nefndi hér við tilefni stefnuræðu forsætisráðherra einhvers konar fyrir fram kjarapakka og að fjárlagafrumvarpið myndi kannski gefa þann tón.

Mig langar að spyrja hv. þingmann hvort hann telji ekki eðlilegt að aðilar vinnumarkaðarins setjist niður og reyni að ná sáttum og auðvitað kemur ríkisvaldið eitthvað þar að og síðan á lokametrunum eins og oft hefur þekkst, þá komi ríkisvaldið að til að tryggja það að samningar náist. Það er kannski mín fyrsta spurning hér, hv. þingmaður, hvort það þyki ekki eðlilegt að menn setjist niður fyrst og reyna að ná sáttum og síðan komi ríkið að.

###

Frú forseti. Ég þakka þingmanninum fyrir tilraunir til að útskýra þetta aðeins fyrir mér. Ég furða mig aðeins á þessari nálgun. Við erum sammála um það, ég og hv. þingmaður, að málsmeðferðartíminn er allt of langur. Ég held að flestir sem hafa kynnt sér þennan málaflokk séu sammála því. Leiðir til þess að stytta hann eru vel þegnar og það er sannarlega eitthvað sem er partur af þeirri mannúð sem á að vera innan kerfisins. Kerfið kostar samt sem áður fé og við viljum tryggja að þeir sem sækja inn í hælisleitendakerfið fái þá þjónustu sem þeim ber samkvæmt lögum, m.a. talsmann, húsaskjól, uppihald o.s.frv. til þess að það sé mannsæmandi á meðan mál þeirra er tekið fyrir. Síðan kemur annaðhvort já eða nei út úr því. Því fólki sem fær nei ber að fara af landi brott. Ef það fólk sinnir samvinnu við stjórnvöld þá missir það enga þjónustu meðan á því stendur.

Hvernig hægt sé að draga úr kostnaði og hvað þá um 15 milljarða kr. sé ég ekki í svipinn nema þá að við leggjum verndarkerfið niður að einhverju leyti og tökum upp einhvers konar öðruvísi fyrirkomulag. Þá mögulega gæti ég séð fyrir mér að það væri hægt að skera ansi mikið niður í málaflokknum þannig. Er það pæling þingmannsins, svo ég tali nú bara hreint út, að við við leggjum verndarkerfi að einhverju leyti þá til hliðar og tökum bara óheft hér við fólki sem vill koma til landsins og þá segjum okkur frá þeim skilmálum sem að verndarkerfinu lúta?

###

Frú forseti. Ég þakka þingmanninum fyrir ræðuna. Hún tók nú stóran hluta af henni undir málaflokkinn útlendingamál. Það kemur mér svo sem ekkert á óvart. Við hv. þingmaður áttum gott samstarf í allsherjar- og menntamálanefnd lungann af síðasta þingi og ræddum þennan málaflokk ítarlega. Eins og þingmaðurinn veit þá er ég mikill stuðningsmaður innviðauppbyggingar og ég hjó eftir því í ræðu hennar að hún kastaði því fram sem hugmynd að það væri hægt að leysa um málaflokkinn og setja það fjármagn sem nú er að fara í verndarkerfið í innviðauppbyggingu. Mín spurning snýr að því hvort ég geti fengið kannski nánari skýringar á pælingum þingmannsins. Það liggur fyrir að við erum með verndarkerfi. Það kostar 15 milljarða og hafa útgjöld til þess sannarlega aukist eins og við þekkjum, enda hefur náttúrlega stórlega stækkað sá hópur sem sækir hér um alþjóðlega vernd og við reynum að sinna þeim hópi faglega og vel. Það er svona mín spurning til þingmannsins, hvernig mætti útfæra það og kannski leiða mig inn á réttari brautir vegna þess að það er alltaf ástæða til að gera betur og hagræða, finna fjármagni nýtilega staði í kerfinu. Þannig að gott væri að fá útskýringar þingmannsins á því.

###

Frú forseti. Ég er einmitt að lesa sama fjárlagafrumvarp og þingmaðurinn. Fjórtán                                                                                                                                                                                                                                                                                                                                                                      milljarðar eru að fara núna í viðbót inn í heilbrigðiskerfið okkar og það er alveg rétt sem hér kemur fram, það er m.a. til þess að reisa spítala; stærsta framkvæmd sem við höfum staðið í að ég held bara í sögunni og verður ánægjulegt að sjá hann rísa, umtalsvert betri umgjörð undir þessa veigamiklu starfsemi.

Ég hjó eftir því í málflutningi þingmannsins að það virðist þá vera kominn einhugur um það, ef ég skil hann rétt, að einkarekstur geti verið skynsamlegur í heilbrigðiskerfinu. Þá er kannski mín seinni spurning varðandi andsvarið: Á það við heilsugæslur úti á landi til að mynda? Er Samfylkingin fylgjandi því að auka einkarekstur heilbrigðisstofnana, heilsugæsla um landið?

###

Frú forseti. Ég þakka hv. þingmanni fyrir ræðuna. Eins og við var að búast fór hann víða og auðvitað ástæða til enda ræðum við hér fjárlagafrumvarpið. Það sem ég hjó eftir í hans málflutningi og fannst kannski standa upp úr eru þessar rangfærslur í heilbrigðismálum. Við höfum aldrei sett meiri fjármuni í heilbrigðismál heldur en akkúrat nú. Við erum að auka fjármagn til heilbrigðismála einmitt í þessum fjárlögum, eins og hefur verið gert reglulega í tíð þessarar ríkisstjórnar. Við erum að stórefla heilbrigðiskerfið, við erum búin að semja við sérfræðilækna, við erum að einbeita okkur m.a. að heilsugæslunni. Hún er að sjálfsögðu að fá aukningu. Getur þingmaðurinn ekki verið sammála mér um að við séum á réttri leið?

Einkarekstur er m.a. einn af þeim þáttum sem tekist hefur verið á um í umræðunni um heilbrigðismálin og það væri áhugavert að fá að vita hvar Samfylkingin stendur, m.a. varðandi einkareksturinn og hvort hún sé einhuga í þeim efnum.

Það sem stendur upp úr eru rangfærslurnar, frú forseti, og að mér heyrist einhvers konar tilraun til að gera lítið úr því hversu vel okkur gengur að efla heilbrigðiskerfið. Við erum á þessari vegferð og getur þingmaðurinn ekki tekið undir það að við erum einmitt að stíga skref í rétta átt á hverju ári í að efla heilsugæsluna, heilbrigðiskerfið og velferð fólks?

###
