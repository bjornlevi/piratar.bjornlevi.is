
Hæstv. forseti. Í dag vil ég ræða um aukin umsvif í rekstri hins opinbera, umsvif sem eru að meginstefnu fjármögnuð með peningum sem fengnir eru frá einstaklingum og fyrirtækjum í formi skatta. Slíkum fjármunum þarf að ráðstafa vel. Í dag starfa um 46.000 manns hjá hinu opinbera. Það þýðir að fjórði hver einstaklingur á íslenskum vinnumarkaði starfar hjá hinu opinbera. Ég geri ekki lítið úr því mikilvæga starfi sem víða er unnið hjá hinu opinbera, alls ekki. Starfsfólki ríkisins hefur fjölgað hraðar en landsmönnum og ef við horfum á Stjórnarráðið eitt og sér hefur starfsmönnum þess fjölgað á síðustu fjórum árum um rúmlega 30% og það sem e.t.v. verra er, störf hjá hinu opinbera eru ekki að verða skilvirkari og reyndar hefur skilvirkni hins opinbera ekki verið minni í átta ár samkvæmt úttekt EMD-viðskiptaháskólans í Sviss, þar sem Ísland kemur verst út allra Norðurlanda. Þá hefur samkeppni íslenskra fyrirtækja við hið opinbera um starfsfólk harðnað. Á síðustu fimm árum hafa laun hjá sveitarfélögum hækkað um 40% og um tæplega 30% hjá ríkinu. Þegar við bætist styttri vinnutími, öflugri lífeyrisvernd og betra skjól fyrir uppsögnum en almennt þekkist á almennum vinnumarkaði verður erfitt fyrir fyrirtæki að keppa við slíkt.

Herra forseti. Rétt eins og fjölskyldur og atvinnulíf þessa lands þurfa stöðugt að hagræða og sýna útsjónarsemi verðum við að sjá hið sama í rekstri hins opinbera. Við þurfum að endurhugsa hlutverk hins opinbera, skoða hvernig og hvaða verkefnum er sinnt, hvar megi hagræða og hvaða verkefnum megi útvista. Með því að hagræða í ríkisrekstri getum við lækkað skatta og gjöld og aukið ráðstöfunartekjur fólks og fyrirtækja sem leiðir til betri lífskjara fyrir okkur öll.

###

Heyr, heyr.Virðulegi forseti. Ég þakka hv. þingmanni aftur fyrir það sem hann segir og fyrir orð hans í minn garð og míns flokks. Ég bara ítreka það sem ég sagði hér áðan, ég held að það sé mikilvægt að við förum með þessa aðferðafræði inn í fleiri grunnskóla, prófum hana, sjáum hvort hún virki. Ef við erum að sjá aukinn árangur með þessari aðferðafræði — vegna þess að sú aðferðafræði sem við erum að beita í dag, hún er ekki að virka og það er alvarlegt og við því verðum við að bregðast. Þannig að já, við tökum höndum saman, við prófum þetta. Ég vona og ég er sannfærð um að kollegar mínir í bæjarstjórn Garðabæjar munu taka þessu fagnandi. Ég trúi því að niðurstaðan þar verði jákvæð og að fleiri grunnskólar taki nýjar aðferðir upp íslenskum börnum og öllum börnum á landinu til heilla.

###

Virðulegi forseti. Ég vil þakka hv. þingmanni fyrir þær fyrirspurnir sem hann beinir hér til mín. Já, það að þriðjungur ungra drengja geti ekki lesið sér til gagns, það er alvarlegt mál og við því verðum við að bregðast. Það að geta lesið sér til gagns er undirstaða þess að geta átt hér sómasamlegt líf. Þetta er grunnurinn sem við byggjum á, að við séum með tungumálið okkar og lesturinn og okkar móðurmál. Við verðum að geta lesið á okkar móðurmáli til að geta byggt til að mynda önnur tungumál og bara okkar færni.

Þú spyrð mig. Ég mun tala fyrir þessu máli í mínu kjördæmi í Garðabæ og ég vona svo sannarlega að bæjarstjórnin þar taki vel í þessa tillögu um að við gerum slíkt hið sama og gert var í Grunnskóla Vestmannaeyja með góðum árangri. Ég sé ekkert því til fyrirstöðu. Þvert á móti held ég að við ættum endilega að prófa það. Ég held líka að það skipti máli að við séum einmitt að taka fleiri skóla í svona verkefni eins og í Vestmannaeyjum, að við séum að taka fleiri skóla í rannsóknarverkefni, prófa þessar aðferðir og sjá hvort þetta er að virka. Það má byrja þannig, kannski áður en þetta er tekið alfarið inn í aðalnámskrá. Við fáum þá fleiri dæmi, fáum reynsluna. Ef þetta er að virka þá eigum við svo sannarlega að taka þetta inn í aðalnámskrá. Og já, þá mun ég tala fyrir því í mínum flokki og berjast fyrir því að svo verði.

###

Virðulegi forseti. Ég vil þakka hv. þingmanni fyrir þessa tillögu til þingsályktunar. Ég var spurð að því af mætri konu um daginn: Hver er dýrmætasta gjöfin? Á meðan ég hugsaði mig um svaraði hún um hæl: Dýrmætasta gjöfin er að vera látinn læra að lesa sem barn. Það skiptir mjög miklu máli en því miður eru ekki öll börn sem fá að læra að lesa. — Þessi kona er engin önnur en frú Vigdís Finnbogadóttir.

Þegar við horfum á niðurstöður úr PISA-könnunum eru þær vissulega áhyggjuefni. Því vil ég fagna þessari þingsályktunartillögu um að við séum að hugsa í lausnum, að við séum að hugsa: Hvernig getum við bætt lestrarfærni barna á landinu? Það er líka jákvætt að Samtök atvinnulífsins og Háskóli Íslands hafi komið sér saman um samning um stofnun rannsóknarseturs, sem hér var getið, um menntun og hugarfar. Það skiptir máli að atvinnulífið og háskólar séu að vinna saman og að svona mikilvægu máli þar sem er áhersla á menntun, færni og hugarfar í þeim tilgangi að skapa nýja þekkingu, íslensku samfélagi til hagsbóta. Ég fagna því.

Sá mikli árangur sem náðst hefur í þessu langtímaþróunar- og rannsóknarverkefni í Grunnskóla Vestmannaeyja, sem er byggt á aðferðafræði Hermundar Sigmundssonar sem hér var getið, hann vekur gríðarlega ánægju og það er afskaplega jákvætt að sjá að þarna sé aðferðafræði sem stuðlar að því að 98% barna í 1. bekk fái ráðið lestrarkóðann og að 83% barna í 2. bekk séu læs samkvæmt stöðumati. Eins og kom hér fram þá eru einungis 52% barna í öðrum grunnskólum læs þegar skoðað var frammistöðumat þeirra — 52% barna sem voru læs eftir 2. bekk. Það er mikið áhyggjuefni og því vil ég fagna þessari þingsályktunartillögu sem miðar að því að hugsa í lausnum fyrir börnin okkar þannig að við getum aukið lestrarhæfni allra barna á Íslandi sem er, eins og hin góða kona og merka sagði, dýrmætasta gjöfin.

###

Virðulegur forseti. Ég fagna þessu frumvarpi og vil þakka hv. þingmanni fyrir að mæla fyrir því. Frumvarpið miðar að því að fullorðnu fólki skuli treyst til að haga lífi sínu eins og það vill svo fremi það sé öðrum að skaðlausu. Þá dregur frumvarpið úr miðstýringu stjórnvalda þegar kemur að þeim veigamikla þætti í lífi fólks að búa til nýtt líf. Tillögurnar fela í sér einföldun regluverks í kringum tæknifrjóvgun og aukið frelsi og traust til handa tilvonandi foreldrum sem þurfa að nýta sér tæknifrjóvgun í þeim tilgangi að eignast barn og stofna fjölskyldu. Þetta er mikið frelsismál og stórt hagsmunamál fyrir þau sem frumvarpið tekur til og ég vona að þingheimur allur taki þessu frumvarpi fagnandi og styðji það.

###

Virðulegi forseti. Ég vil þakka hv. þingmanni kærlega fyrir þessa þingsályktunartillögu. Eins og fram hefur komið er áfengis- og vímuefnavandinn viðamikið og flókið heilbrigðismál og veldur tugum dauðsfalla á Íslandi á hverju ári og því er mikilvægt að stjórnvöld hafi skýra stefnu í málaflokknum. Eins og fram hefur komið hefur notkun á ópíóíðalyfjum aukist verulega með hrikalegum afleiðingum. Þar sem um verulega ávanabindandi lyf er að ræða, og í raun má segja stórhættuleg lyf og ekki, eins og upphaflega var talað um gagnvart lyfjaeftirliti í Bandaríkjunum, skaðlaus, þvert á móti, þá verðum við að skoða í hvaða tilfellum læknar eru að ávísa þessum lyfjum til sjúklinga, að hvaða marki og hvernig fræðslu er háttað til sjúklinga og aðstandenda þeirra sem fá þessi lyf. Ég þekki nýlegt dæmi þar sem 16 ára unglingi var ávísað tveggja vikna skammti af oxycontin eftir aðgerð á barnadeild Landspítalans. Upplýsingagjöf til foreldra var verulega ábótavant. Eftir að þau áttuðu sig á því um hvaða lyf væri að ræða eftir tæplega tveggja daga notkun þá tóku þau barn sitt af þessu lyfi og gáfu því miklu vægara verkjalyf sem dugði í þessu tilfelli. Þess vegna legg ég áherslu á það og finnst mikilvægt að í þessari heildstæðu stefnu sé horft til þessara þátta, að við horfum á hver rótin er og bregðumst við því.

###

Virðulegi forseti. Til að geta boðið upp á framúrskarandi heilbrigðis-, mennta- og velferðarkerfi, öruggt samfélag fyrir borgarana og góða innviði þurfum við öfluga verðmætasköpun. Verðmætin verða til í atvinnulífinu hjá fyrirtækjum landsins. Þar er lagður grunnurinn að verðmætasköpuninni sem stuðlar að því að velferð, framþróun og hagsæld eigi sér stað svo hægt sé að standa undir þessum grunnstoðum samfélagsins.

Ástæðan fyrir að ég nefni þetta hér í dag er vegna þess að það virðist vera útbreidd skoðun hérna inni að það séu engin mörk fyrir því hversu háa skatta telst eðlilegt að leggja á atvinnulífið. Áherslan er á vannýtta tekjustofna ríkisins í staðinn fyrir vannýtt tækifæri atvinnulífsins. Við verðum að búa svo um hnútana að atvinnulífið geti sótt fram á grunni nýrra tækifæra. Verkefnið okkar á hverjum einasta degi ætti að snúast um það hvernig við eflum samkeppnishæfni íslensks atvinnulífs. Samkeppnishæfnin ræðst nefnilega að miklu leyti af þeirri umgjörð sem stjórnvöld skapa. Samkeppnishæfni byggir m.a. á menntun, innviðum, starfsumhverfi, nýsköpun, orku og umhverfi.

Niðurstöður könnunar íslensks iðnaðar benda til þess að regluverk og eftirlit sé íþyngjandi, flókið, óskilvirkt og kostnaðarsamt. Í dag starfa yfir 50.000 manns við íslenskan iðnað og stendur iðnaðurinn á Íslandi undir um fjórðungi af landsframleiðslu og skapar 44% útflutningstekna. Við þurfum að vinna að því að einfalda regluverk, gera það skilvirkt og draga úr kostnaði, lækka skatta og gjöld. Slíkar umbætur auka samkeppnishæfni fyrirtækja og auka þar með verðmætasköpun í íslensku samfélagi sem gerir það að verkum að við getum staðið undir þeim stóru áskorunum sem við okkur blasa og stuðlað að betri lífskjörum fyrir okkur öll.

###
