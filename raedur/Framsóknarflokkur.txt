Ræðumaður: Hafdís Hrönn Hafsteinsdóttir

Virðulegi forseti. Á næsta ári er 30 ára afmæli EES-samningsins. Mikið hefur breyst frá gildistöku hans hér á landi. Löggjöf sem á rætur sínar að rekja til meginlands Evrópu verður sífellt þyngri og gerir meiri kröfur en áður til þeirra ríkja sem hyggjast halda sér í EES í ljósi einsleitnimarkmiðs Evrópusambandsins. Ísland þarf ávallt að vera á varðbergi í hagsmunagæslu fyrir samfélagið okkar og atvinnulíf. Íslenska ríkið er frábrugðið flestum öðrum ríkjum í EES-sambandinu og við þurfum að haga okkur háttum í samræmi við það.

EES-samningurinn og aðkoma regluverks frá Evrópusambandinu að íslenskri löggjöf hefur sætt gagnrýni síðustu ár, enda er talið að ekki sé horft til sérstakra aðstæðna íslenska ríkisins hvað varðar stærð, fólksfjölda, staðsetningu eða að um sé að ræða eyríki sem hefur aðrar samgönguþarfir en ríki á meginlandi Evrópu. Fulltrúar Íslands í utanríkisráðuneytinu og á sendiskrifstofu Íslands í Brussel eru frekar hvattir til þess að leita afbrigða í takt við hagsmuni Íslands hverju sinni, þ.e. að beita sér fyrir því að kröfur sem gerðar eru til Íslands séu jafnvel vægari en ella. Því skýtur það skökku við að innleiðingarlöggjöf gangi lengra en lágmarkskröfur tilskipana segja til um, en eins og kemur fram í skýrslu um innleiðingu EES-gerða í landsrétt sem birt var síðastliðinn janúar er það algengt. Um 40% frumvarpa af þessu tagi eru talin ganga lengra og innihalda jafnvel ákvæði sem eiga ekki rætur að rekja til reglugerða eða tilskipana frá EES.

Þessu fylgja ýmis álitaefni, ekki síst þau hversu óþörf svokölluð gullhúðun er og hvers vegna hún á sér stað. Hvers vegna erum við að ganga lengra en nauðsynlegt er? Sú almenna krafa er gerð að þegar gengið er lengra en þörf er á í svokölluðu innleiðingarfrumvarpi skal það vera sérstaklega tilgreint með tilheyrandi rökstuðningi fyrir viðbótinni. Samkvæmt skýrslunni hefur sú regla ítrekað verið virt að vettugi, þá aðallega hvað rökstuðninginn varðar. Því getur reynst erfitt að svara spurningunni um hvers vegna. Það væri áhugavert ef grafið væri dýpra og fundið samhengi til að átta sig á því af hverju löggjafinn telur svo oft vera þörf á því að gullhúða. Það liggur fyrir að vinna þurfi að úrbótum og tryggja það í hvívetna að skýrt sé þegar gengið er lengra en nauðsynlegt er í innleiðingarfrumvörpum, hvort sem um er að ræða rýmri kröfur eða lágmarkskröfur samkvæmt tilskipun eða ákvæði sem á ekki rætur að rekja til gerða sem frumvarpinu er ætlað að innleiða í íslenska löggjöf. Með því að hafa allt skýrt getum við tryggt að bæði löggjafinn, umsagnaraðilar og samfélagið allt geti tekið frekari afstöðu til einstakra ákvæða sem ganga lengra en þörf er á, enda er ljóst að þegar um slík ákvæði er að ræða varða þau ekki Eftirlitsstofnun EFTA og mögulegar kærur og refsingar í kjölfarið. Í þessu samhengi á markmið löggjafans að vera að koma í veg fyrir sköpun þyngra regluverks en þörf er á hverju sinni. Þyngra regluverk gerir t.d. atvinnulífinu erfiðara fyrir að uppfylla þau skilyrði og þær kröfur sem gerðar eru til þess.

Þó svo að skýrslan fjalli um auknar kröfur á afmörkuðum sviðum þá er mikilvægt að hér skapist ekki fordæmi fyrir áframhaldandi framkvæmd af þessu tagi án þess að gullhúðun sé sérstaklega tilgreind í t.d. greinargerð innleiðingarfrumvarps. Þess í stað eigum við að nýta krafta okkar í að vakta nýjar gerðir á undirbúnings- og forstigi hjá Evrópusambandinu og EES þar sem hagsmunir Íslands eru greindir og sjónarmiðum okkar komið á framfæri á meðan gerðirnar eru enn þá í mótun. Það er jákvætt að skýrslan sé hér fram komin og að við höfum gullhúðun við innleiðingu EES-gerða til umræðu. Augljóst er að hér eru greinilega tækifæri til úrbóta.


Ræðumaður: Líneik Anna Sævarsdóttir

Virðulegi forseti. Ég þakka hæstv. ráðherra svörin og öllum þeim þingmönnum sem tóku þátt í umræðunni. Eins og í allri góðri umræðu var mörgu svarað en kannski kviknuðu enn fleiri spurningar. Líkt og komið hefur fram hér í dag getur framleiðsla rafeldsneytis úr endurnýjanlegum orkugjöfum orðið liður í orkuskiptum á Íslandi en við gætum líka staðið frammi fyrir því að kaupa eldsneyti erlendis frá og við verðum að velta þessum möguleikum fyrir okkur. Fjárfesting í þekkingu á innviðum til framleiðslu á rafeldsneyti er kostnaðarsöm og henni fylgir áhætta og á sama tíma þyrfti að fjárfesta í orkuöflun og flutningskerfum. Ég velti fyrir mér hvernig orkustefna og eigendastefna Landsvirkjunar hvetja til orkuskipta eða að forgangsraða orku til orkuskipta. Það fjármagn sem sett var í uppbyggingu af þessu tagi hefur alla möguleika á að margfalda sig til lengri tíma en mér finnst af umræðunni að útflutningur væri á einhvern hátt sjálfstæð ákvörðun. Þó þarf að taka hana áður en framleiðslan hefst þannig að það liggur á að taka þá ákvörðun. Eins þurfum við að ræða álitamálin betur sem varða eignarhaldið. Ég er ekkert endilega sannfærð um að tillaga hv. þm. Stefáns Vagns Stefánssonar um ríkisfélag um rafeldsneytisframleiðslu sé sú eina rétta en hún er mjög mikilvægt innlegg í umræðuna og ég tel samstarf opinberra og einkafyrirtækja vel koma til greina. Ég fagna orðum ráðherra um að hraða afgreiðslu mála sem ætlað er að skapa umgjörð fyrir fólk, fyrirtæki og sveitarfélög til að taka nauðsynlegar ákvarðanir varðandi orkuöflun og framleiðslu rafeldsneytis og hvet til áframhaldandi markvissrar vinnu.


Ræðumaður: Stefán Vagn Stefánsson

Virðulegur forseti. Það er ekkert launungarmál að við þurfum fleiri græna orkugjafa ef við ætlum að ná markmiðum okkar um að draga hér úr losun gróðurhúsalofttegunda. Framleiðsla rafeldsneytis sem vetnis eða annars rafeldsneytis í formi ammoníaks, metanóls eða metans eru græn tækifæri sem bíða þess að verða nýtt. Framleiðsla rafeldsneytis á Íslandi telst ábatavæn og getur orðið mikilvægt framlag í baráttu okkar gegn loftslagshlýnun. Við höfum haft ákveðin markmið í átt að kolefnishlutleysi, markmið sem af ýmsum hafa talist nokkuð háleit, en við ætlum okkur að standast okkar skuldbindingar í loftslagsmálum. Með því að framleiða endurnýjanlega orkugjafa til að fullnægja þörfum innan lands liggja einnig gríðarleg tækifæri í að hefja útflutning á rafeldsneyti. Framleiðsla á rafeldsneyti er kostnaðarsöm aðgerð en þótt framleiðsla á rafeldsneyti og sala sé í dag hlutfallslega lítil þá mun eftirspurn eftir grænu vetni, sem framleitt hefur verið með rafgreiningu vatns og endurnýjanlegri orku, einungis fara vaxandi á komandi árum. Áhugi fjárfesta er mikill. Eitt af tækifærum Íslands við framleiðslu rafeldsneytis er að nýta mögulega árstíðabundna umframorku og hámarka arðsemi.

Virðulegur forseti. Getur það til að mynda fléttast inn í áherslur stjórnvalda að stofna hér ríkisfélag um rafeldsneytisframleiðslu? Þótt ég hafi orðið þess áskynja að hæstv. ráðherra sé mér ekki alveg sammála í því tel ég svo vera og hef tvisvar sinnum lagt fram þingsályktunartillögu þess efnis hér í þinginu.

Umræðuna þurfum við að taka. Mikilvægi þess að Ísland geti orðið sjálfbært þegar kemur að öflun rafeldsneytis er ótvírætt. Sjálfbærni í orkuöflun er þjóðaröryggismál, fyrir utan þá þjóðhagslegu hagsmuni sem af því hljótast að framleiða innlenda orkugjafa til notkunar í orkuskiptum Íslendinga.


Ræðumaður: Líneik Anna Sævarsdóttir

Virðulegi forseti. Ég vil þakka hæstv. umhverfis-, orku- og loftslagsráðherra fyrir að koma hér til að ræða um rafeldsneytisframleiðslu. Sumum kann að þykja sérstakt að setja þessa umræðu í forgang í ljósi stöðu á raforkumarkaði þessi misserin. En það verður að segjast eins og er að fátt bar hærra í kjördæmaviku okkar þingmanna í Norðausturkjördæmi en raforkuskortur sem sett hefur fyrirtæki í þá stöðu að auka olíunotkun eða draga úr framleiðslu þannig að við verðum af gjaldeyristekjum alla daga. Þrátt fyrir þessa stöðu, sem auðvitað er afleit, vil ég leggja á það áherslu að samhliða því að greiða úr viðfangsefnum dagsins í dag verðum við að horfa til framtíðar og til allra þátta orkuskiptanna. Rafmagn notast ekki beint til orkuskipta á stærri farartækjum, stórum flutningabílum, vinnuvélum, stærri skipum eða í millilandaflugi. Í stað rafmagns á rafgeymum þarf eldsneyti til að knýja þessi farartæki. Þess vegna þarf að tryggja aðgengi að eldsneyti ef full orkuskipti eiga að nást í samgöngumál á Íslandi og til og frá landinu.

Ýmsar áskoranir fylgja því að binda orkuna í rafeldsneyti. Þar er t.d. mikilvægt að sem minnst orka tapist í vinnsluferlinu, eldsneyti taki ekki of mikið pláss, sé auðvelt í flutningi og framleiðslan valdi ekki mengun eða óafturkræfum umhverfisáhrifum. Rafeldsneyti getur t.d. verið vetni, ammoníak, metanól eða metan. Íslendingar ættu að hafa alla burði til að framleiða eigið rafeldsneyti úr innlendri endurnýjanlegri orku, spara þannig gjaldeyri og auka orkusjálfstæði enn frekar. Raunar má segja að Íslendingar gætu haft ákveðið forskot inn á þennan markað, en ekkert gerist af sjálfu sér. Þess vegna er mikilvægt að ræða þennan þátt orkuskiptanna hér í þingsal og í umræðunni kalla ég eftir áherslum stjórnvalda varðandi rafeldsneytisframleiðslu á Íslandi, svo sem varðandi þýðingu eða vægi hennar í orkuskiptum, hver áætluð innanlandsþörf er, stefnu um framleiðslu umfram innanlandsþörf og öflun eða framboð orku til framleiðslunnar og mögulega samstarfsaðila og eignarhald.

Ég geri mér ljóst að fjöldi álitaefna kunni að vera uppi en það eru einmitt þau sem við þurfum að ræða. Framleiðsla af þessu tagi yrði stórframleiðsla raforku á alþjóðasamkeppnismarkaði og framleiðslan félli því í flokk stórnotenda eins og stóriðja. Þá er ljóst að viðskipta- og tækniumhverfið er býsna flókið. Framleiðsla er eitt og notkun innan lands annað og það er ekkert sem segir að framleiðsla og innleiðing notkunar innan lands haldist í hendur í upphafi, hvorki hvað varðar magn né tegund eldsneytis. Því velti ég fyrir mér hvort fram hafi farið greining á ávinningi af því að framleiða rafeldsneyti á Íslandi og hvaða áskoranir og tækifæri kunni að fylgja slíkri framleiðslu í ljósi sjálfbærni og skuldbindinga Íslands í loftslagsmálum. Hafa stjórnvöld látið greina innanlandsþörfina og hvort innanlandsþörf ein geti staðið undir hagkvæmri framleiðslu? Ef grundvöllur framleiðslunnar kallar á framleiðslu til útflutnings samhliða, hversu mikla endurnýjanlega orku úr íslenskri náttúru erum við sem samfélag tilbúin að nota til framleiðslu eldsneytis til útflutnings?

Það liggur fyrir að erlendir fjárfestar sem hafa sérþekkingu á framleiðslu rafeldsneytis telja framleiðslu fýsilega hér á landi og hafa töluverðan áhuga á að fjárfesta, bæði í orkuöflun og innviðum til framleiðslu. Þessir sömu aðilar búa líka yfir mikilvægri þekkingu á framleiðslunni og a.m.k. sumir hafa yfirsýn um framtíðarþörf og uppbyggingu markaða á heimsvísu. Í því ljósi álít ég mikilvægt að við ræðum kosti og galla erlendra fjárfestinga á þessu sviði og hvort og þá hvernig stjórnvöld hvetji til fjárfestinga í rafeldsneytisframleiðslu. Ef rafeldsneytisframleiðsla á að verða að veruleika þarf meiri orku og hefur  verið horft til nýtingar vindorkunnar í því sambandi. Nýting vindorku kallar á jöfnunarraforku frá vatnsafli. Það er því ljóst að lög og reglur varðandi virkjun vindsins og sátt um afgjald vegna orkuframleiðslu til nærsamfélaga mun hafa áhrif á áform um framleiðslu rafeldsneytis.

Að lokum vil ég spyrja hæstv. ráðherra: Er eitthvað í núverandi lagaumgjörð sem stendur í vegi fyrir rafeldsneytisframleiðslu hér á landi og hvaða ákvarðanir þurfa stjórnvöld og löggjafinn að taka til þess að slík framleiðsla gæti hafist?


Ræðumaður: Brynja Dan Gunnarsdóttir

Virðulegi forseti. Á síðasta þingi var lögð fram aðgerðaáætlun gegn hatursorðræðu sem náði því miður ekki fram að ganga en það þýðir ekki að ráðuneytin og sveitarfélögin geti ekki farið í fræðslu fyrir sína starfsmenn um þessi mál. Þess vegna hef ég lagt fram fyrirspurnir til innviðaráðherra um fræðslu hjá sveitarfélögum og til allra ráðherra um fræðslu innan þeirra ráðuneyta. En af hverju er ég að tala um þetta núna? Jú, því að mér fannst umræðan ná nýrri lægð síðustu vikurnar. Ég vil einhvern veginn aldrei vera viðkvæm eða setja sjálfa mig inn í þessa jöfnu en það er víst þannig að minn veruleiki er að vissu leyti annar en ykkar flestra og ég á til að mynda önnur samtöl við barnið mitt en þið flest sem hér inni sitja. Ég bý við forréttindastöðu þegar kemur að mörgu en ég finn sterkt í ýmsum aðstæðum að ég er oft ein eða ein af mjög fáum með annan húðlit. Ísland hefur verið einstaklega einsleitt samfélag en það er sem betur fer að breytast. Það væri svo frábært ef öll sveitarfélög væru með verklag, forvarnir og aðgerðaáætlun þegar upp kemur rasismi í skólum, leikskólum, innan íþróttahreyfingarinnar eða annars staðar í samfélaginu. Það myndi veita öryggi, traust og utanumhald fyrir jaðarsetta hópa. Ég hvet því allar sveitarstjórnir til að taka þessu alvarlega, að setja af stað einhvers konar aðgerðaáætlun sem unnin er með fagfólki, taka af skarið og vera leiðandi. En staðreyndin er sú að þeir sem eru af erlendu bergi brotnir búa við annan veruleika og það þarf að hafa skýrt verklag og viðbragð við rasisma.

Heyr, heyr.Að því sögðu vil ég nota tækifærið og hrósa Menntaskólanum að Laugarvatni fyrir afdráttarlausa afstöðu og vönduð vinnubrögð í síðustu viku þegar mál af þessum toga kom upp.


Ræðumaður: Willum Þór Þórsson

Hæstv. forseti. Ég vil þakka hv. þingmanni fyrir að taka fyrir hér fyrirspurn sem snýr að atvikaskráningu og beitingu nauðungar, þetta hangir saman. Ég vil jafnframt þakka athugasemdir sem hafa komið hér fram. Nú get ég ekki fullyrt hver nákvæmlega er að vinna að hugbúnaðarlausninni sem leysir málið en það er í umsjá embættis landlæknis. Ég vil líka þakka hv. þm. Evu Sjöfn Helgadóttur og tek undir að það er mikilvægt að slíkt skráningarkerfi  veiti okkur upplýsingar um gæði þjónustunnar þannig að við getum fylgst með því hvað við erum að gera og hvernig þjónustan reynist fyrir fólkið okkar. Ég nefndi hér endurkomutíðni og almennar upplýsingar um hana, það er mjög mikilvægt.

Hv. þm. Arndís Anna Kristínardóttir Gunnarsdóttir svaraði raunverulega spurningunni sjálf hér, um af hverju þetta tekur svona langan tíma. Kannski er það  fulldjúpt í árinni tekið af þeim sem hér stendur. En markmið frumvarpsins er einmitt að gera breytingar á lögum um réttindi sjúklinga sem fela í sér að lögfesta meginreglur um bann við beitingu nauðungar nema í undantekningartilvikum í samræmi við lögin. Þetta samráð, þessi sátt sem við erum að leita eftir með notendum, ég þuldi upp þá fulltrúa sem hafa gefið þessu mjög mikinn gaum og lagt mikinn tíma og alúð í vinnu við frumvarpið ásamt þeim sem eru að sinna þjónustunni, hefur bara tekið mikinn tíma og hefur farið á milli og inn í samráð. Að mínu viti hefur frumvarpið tekið miklum framförum frá því sem það leit út fyrst. Þetta er meginmarkmiðið en það kostar að ná sátt um það, þetta er fín lína.


Ræðumaður: Willum Þór Þórsson

Hæstv. forseti. Ég vil þakka hv. þm. Arndísi Önnu Kristínardóttur Gunnarsdóttur fyrir þessa fyrirspurn um kerfi til að skrá beitingu nauðungar. Hv. þingmaður spyr hér hver staðan sé á vinnu við þróun og innleiðingu kerfis fyrir heilbrigðisstarfsfólk og rakti ágætlega í kjölfarið á fyrirspurn svar ráðherra við fyrirspurn um þvingaða lyfjagjöf lögræðissviptra á þingskjali á 152. löggjafarþingi, eins og hv. þingmaður vísaði til. Í apríl 2021 óskaði heilbrigðisráðuneytið formlega eftir því að embætti landlæknis hæfi vinnu við þróun og innleiðingu kerfis eða viðmóts fyrir heilbrigðisstarfsfólk til að skrá beitingu nauðungar, eins og hv. þingmaður rakti svo ágætlega. Í því felst m.a. að stafræn þróun í skráningu þvingandi aðgerða verði tilbúin í hugbúnaðarlausn, samræmd skráning í rafrænni sjúkraskrá á beitingu nauðungar eða þvingunarúrræða sem ekki er til staðar í dag. Beiðni ráðuneytisins má jafnframt rekja til heimsóknarskýrslu umboðsmanns Alþingis vegna OPCAT-eftirlits á Klepp árið 2019 en þar kom fram að Landspítalinn skráði atvik í tvö aðskilin kerfi. Annars vegar væri um að ræða atvikaskráningu sem varðar sjúklinga og hins vegar skráningu sem varðar starfsfólk og gesti. Þannig kunni að þurfa að skrá eitt og sama atvikið í bæði kerfin. Með þessu fyrirkomulagi skapaðist hætta á að atvik væru ekki rétt skráð auk þess sem erfiðara væri að fá heildarsýn yfir atvik á deildum. Þá skapaði þetta aukna fyrirhöfn við skráningu fyrir starfsfólk  en ef um einungis eitt skráningarkerfi væri að ræða.

Meðal ábendinga umboðsmanns í skýrslunni var að fylgja þyrfti eftir áformum um að taka í notkun nýtt atvikaskráningarkerfi sem heldur utan um skráningar á deildunum í einu kerfi í stað tveggja til að tryggja yfirsýn og öryggi í starfsemi deildanna. Taldi því ráðuneyti brýnt að bregðast við þessum athugasemdum og gert er ráð fyrir að kerfið verði fullbúið 1. janúar 2005 og fundar ráðuneytið nú reglulega með embætti landlæknis um stöðu mála. Þannig að ég hygg að hv. þingmaður sem vísaði í fyrirspurn hv. þm. Evu Sjafnar Helgadóttur, að það sé ágætisrakning á tilurð þessarar vinnu sem er vel.

Samhliða þessari vinnu hefur frumvarp um breytingu á lögum um réttindi sjúklinga, takmörk á beitingu nauðungar, verið lagt fram, fyrst á 151. löggjafarþingi og aftur á 152. löggjafarþingi. Vegna athugasemda ýmissa hagsmunasamtaka sjúklinga um skort á samráði við gerð frumvarpsins þá ákvað sá er hér stendur að afturkalla frumvarpið og setja á fót samráðshóp til að fjalla um afstöðu notendahópa betur en hafði verið og var gagnrýnt til nauðungar á heilbrigðisstofnunum og þær breytingar sem frumvarpinu er ætlað að hafa í för með sér þar að lútandi. Samráðshópurinn var skipaður fulltrúum sem tilnefndir voru af Geðhjálp, Landssambandi eldri borgara, Hugarafli, Öryrkjabandalagi Íslands og Landssamtökunum Þroskahjálp, auk tveggja fulltrúa heilbrigðisráðuneytisins sem voru skipaðir án tilnefningar.

Í samtali við heilbrigðisstofnanir um frumvarpið hefur verið lögð áhersla á að skráningarkerfi verði komið á fót og er þróun þess mikilvægur liður í að bregðast við þeim athugasemdum sem umboðsmaður Alþingis hefur sett fram og nefnd Evrópuráðsins um varnir gegn pyndingum. Því er lögð áhersla á þróun slíks kerfis sem verði til þess fallið að einfalda og auðvelda vinnu heilbrigðisstarfsfólks við skráningu atvika af þessum toga en ekki síst til að tryggja betur öryggi í starfsemi heilbrigðisstofnana þar sem getur komið til þvingunarúrræða.

Hér er áætlað, virðulegi forseti, að leggja fram áðurnefnt frumvarp um breytingar á lögum um réttindi sjúklinga, nr. 74/1997, um takmörk á beitingu nauðungar, og það þýðir á yfirstandandi þingi. Það er enn þá samtal í gangi um frumvarpið sem hefur tekið miklum breytingum og til batnaðar. Þetta skráningarkerfi skiptir jafnframt miklu máli. Ef að líkum lætur og það gengur allt eftir þá gerum við ráð fyrir að frumvarpið verði samþykkt á endanum og þá muni lög taki gildi 1. janúar 2025 ásamt skráningarkerfi. Embætti landlæknis fær þá einhvern tíma til að klára þróun hugbúnaðarlausnar vegna verkefnisins og heilbrigðisstofnanir ráðrúm til að undirbúa og innleiða verklagsbreytingar og skráningarferli. En auðvitað á öll umræða eftir að eiga sér stað hér á Alþingi.


Ræðumaður: Willum Þór Þórsson

Hæstv. forseti. Ég ítreka þakkir til hv. þingmanns. Þetta er stórt mál og ég tek undir með hv. þingmanni að þetta er hverju sveitarfélagi  mjög mikilvægt og mikilvæg þjónusta. Ég get bara nefnt  í því samhengi, í tengslum við  víðtæka aðgerðaáætlun sem hefur fengið nafnið Gott að eldast, sem er eitt stærsta samþættingarverkefni sem hefur verið ráðist í málefnum eldra fólks og horfir raunverulega inn í alla þjónustukeðjuna, líka hjúkrunarheimilin, að þá eru það eldri borgarar þessarar þjóðar sem eru að borga til sveitarfélaganna umfram þennan hlutleysisstuðul, sem er 1. Kostnaður sveitarfélaganna er minni, ávinningurinn er meiri. Stuðullinn þar er 1,3  þannig að það er nú full ástæða til að við sinnum þessum þætti vel og það ættu sveitarfélögin líka að gera með okkur.

Minni hjúkrunarheimili, eins og hv. þingmaður kemur inn á,  reka færri rými og eiga eðli málsins samkvæmt erfiðara með að ná fram rekstrarhagkvæmni sökum stærðar. Það eru þó vel rekin minni heimili. En við höfum samt sem áður brugðist við þessu með smæðarálagi og tvöföldum smæðarálagið. Ég held að það sé eitthvað sem við þurfum að horfa til. Það var hækkað nú við samninginn sem ég fór yfir hérna áðan, frá 2022. Þar tókum við jafnframt upp viðbótarsmæðarálag og var SÍ  falið að útfæra það í samningum við í hjúkrunarheimilin. Fyrst var það bundið við eitt ár í senn en nú hefur það verið gert varanlegt.

Varðandi þá spurningu hvort það eigi að breyta fjármögnun minni hjúkrunarheimila til að auka sveigjanleika í greiðsluþátttöku hins opinbera þá vil ég segja að það er mikilvægt að fjármögnun endurspegli kostnaðinn sem til fellur við að veita þjónustuna og við þurfum alltaf að vera vakandi fyrir því. Við þurfum raunverulega alltaf að vera með svona rauntíma — eins og ég hef, við þennan samning frá 2022, sett starfshópa utan um öll þessi tilteknu verkefni og ólíkan rekstur ólíkra hjúkrunarheimila. Þannig getum við  rýnt slíkar breytingar og það hyggst ég gera áfram.


Ræðumaður: Willum Þór Þórsson

Hæstv. forseti. Ég vil þakka hv. þm. Eyjólfi Ármannssyni fyrir þessa fyrirspurn. Þetta er stór fyrirspurn. Hún er umfangsmikil. Við gætum rætt fjölmargt hér þegar kemur að þessari mikilvægu þjónustu, hjúkrunarheimilunum og fjármögnun hjúkrunarheimila.

Hv. þingmaður spurði hér hvort ég telji að fjármögnun hjúkrunarheimila á landsbyggðinni sé viðunandi. Þetta er auðvitað að mörgu leyti snúin spurning. Ég gæti staðið hér og velt því fyrir mér hvort ég ætti að svara henni játandi eða neitandi, en augljósa svarið er auðvitað já, viðunandi. Það er aldrei svo að við setjum  þannig séð fjármagn í jafn stóran og mikilvægan þátt og þjónustu að því sé hægt að svara einhlítt. Það eru svo fjölmörg atriði. Hér kom hv. þingmaður inn á eitt atriði sem við höfum tekið til skoðunar og jafnvel borgað tvöfalt, þ.e. smæðarálagið,  vegna þess að það er ólíku saman að jafna að vera með stórt heimili á höfuðborgarsvæðinu og lítið heimili úti á landi.

Hjúkrunarheimilin fá greitt samkvæmt samningum við Sjúkratryggingar Íslands. Sá samningur var til sérstakrar skoðunar 2019–2021 vegna þess að fjármögnunin var þung. Þá skipaði þáverandi heilbrigðisráðherra verkefnastjórn undir forystu Gylfa Magnússonar til að greina rekstrarkostnað hjúkrunarheimila. Það var gagnleg skýrsla að því leytinu til og verkefnastjórnin skilaði ráðherra þessari skýrslu 2021 í apríl. Í framhaldinu var skipaður starfshópur undir forystu heilbrigðisráðuneytis með fulltrúum fjármálaráðuneytis, sveitarfélaga og Samtaka fyrirtækja í velferðarþjónustu til að greina þessa fjárþörf betur. Þetta getur verið flókið, alls konar samningar og launasamningar sem þarf að fara  yfir, ólík rekstrarform o.s.frv.

Þegar ég settist í stól heilbrigðisráðherra lagði ég ofuráherslu á það að ná samningum og  með öflugri samningalotu, skulum við segja. Það voru nýmæli í þeim samningum um samvinnu á samningstímanum um  fjölmarga af þeim þáttum sem hv. þingmaður kemur hérna inn á. Það voru undirritaðir samningar milli Sjúkratrygginga Íslands um rekstur og þjónustu hjúkrunarheimila á vegum Sambands íslenskra sveitarfélaga og Samtaka fyrirtækja í velferðarþjónustu í apríl 2022. Tímamótasamningar að mínu viti og hafa fjölmargir undirhópar   verið að vinna á samningstímanum að ýmsum umbótaverkefnum sem miða að því að bæta rekstrarumhverfi heimila til framtíðar og auka gæði þjónustu þeirra, m.a. með því að skoða   ólíkan rekstur. Með samningunum var rekstrargrunnur hjúkrunarheimilanna jafnframt styrktur um 1 milljarð kr. á ársgrundvelli. Framlög vegna betri vinnutíma voru aukin um 1,2 milljarða kr. auk rúmlega 570 millj. kr. til að mæta aukinni hjúkrunarþyngd. Litlar rekstrareiningar voru þá styrktar með svokölluðu viðbótarsmæðarálagi sem bættist við það  smæðarálag sem fyrir var. Í þessari samningalotu horfðum við inn í alla þessa þætti  sem hv. þingmaður kemur hérna inn á.

Það er mikil þjónusta sem fer fram á hjúkrunarheimilum. Þetta er heimili fólks. Þarna fer líka fram heilbrigðisþjónusta svona eftir atvikum og eftir því sem þarf. Þá var einnig svokallaður útlagasjóður styrktur þar sem hjúkrunarþyngdin er veruleg, en hjúkrunarheimili geta sótt um viðbótarfjármagn í hann vegna sérstaklega kostnaðarsamrar þjónustu við einstaka íbúa. Fjármögnun hjúkrunarheimila sem heyra undir heilbrigðisstofnanir á landsbyggðinni hafa einnig verið til skoðunar í ráðuneytinu. Þær stofnanir eru á föstum fjárlögum og er unnið að því að tryggja fjármögnun þeirra heimila í takt við samning sjúkratrygginga, en eins og við þekkjum hér þá hafa sveitarfélögin  í auknum mæli gefið frá sér rekstur hjúkrunarheimila og heilbrigðisstofnanirnar okkar tekið við þeim rekstri og  gert það mjög vel. Það er auðvitað ákveðin samlegð í því. Ég get tekið sem dæmi að Heilbrigðisstofnun Austurlands er komin með öll hjúkrunarheimilin þar, síðasta hjúkrunarheimilið sem bættist þar við er hjúkrunarheimilið á Vopnafirði.

Það er að mörgu að huga í þessu en við höfum gert hér tillögu um 1 milljarð og 50 millj. kr.  viðbótarfjárveitingu til reksturs hjúkrunarrýma heilbrigðisstofnana og það er svona sirka sá munur sem við erum að horfa til. En það eru auðvitað launasamningar og fleira sem ber að rýna betur.


Ræðumaður: Willum Þór Þórsson

Hæstv. forseti. Ég verð  byrja á því að ítreka þakkir til hv. þingmanns um að taka þetta mál hér upp og þeim sem komu inn í umræðuna með athugasemdir. Ég tek undir með hv. þingmanni, auðvitað er alltaf æskilegt að það sé val. Þannig hefur þetta þróast hjá okkur, að  þessi þjónusta er í boði þessa fyrirtækis. Við horfum til heilbrigðisstefnu þar sem við viljum veita aðgengi að heilbrigðisþjónustu óháð efnahag og óháð búsetu. Ég get til að mynda sagt það hér að áhersla sú sem ég lagði á að semja við sérgreinalækna byggði fyrst og fremst á heilbrigðisstefnu og því að veita aðgengi óháð efnahag. Það  er kjarninn í okkar heilbrigðisstefnu og við eigum alltaf að  vernda og verja.

Ég tek undir að það er mikilvægt að hér sé gott eftirlit og að við byggjum upp faglega þjónustu. Við getum jafnframt örugglega gert betur þegar kemur að auknum stuðningi á þessu sviði. Ég vil þakka þann áhuga og þann stuðning sem hefur verið meira áberandi gagnvart þessum meðferðum núna hér seinni misserin, eins og þessi fyrirspurn gefur til kynna. Af því að ég fór hér yfir það hvernig endurgreiðslum er háttað þá er þetta auðvitað erfitt ferli. Við erum að greiða lítið í fyrstu atrennu og svo meira í næstu skipti. Þetta getum við allt endurskoðuð og ættum að gera það. Við höfum líka verið að gera ýmislegt til að liðka til á þessu sviði. En ég vil  bara þakka umræðuna, ég held ég hafi svarað öllum spurningunum sem hér komu fram. En svo að ég ljúki því að svara þá var ekki hægt að gefa upp nákvæmar tölur um hversu mörgum hefur verið neitað um meðferð.


Ræðumaður: Willum Þór Þórsson

Hæstv. forseti. Ég þakka hv. þm. Oddnýju G. Harðardóttur fyrir að taka hér upp umræðu um ófrjósemisaðgerðir og -meðferðir hér á landi. Hv. þingmaður fór ágætlega yfir sviðið og beinir til mín fjórum spurningum. Í fyrsta lagi: Hvaða opinberir aðilar sjá um frjósemisaðgerðir á Íslandi, svo sem tæknisæðingar og glasafrjóvgun? Því er fljótsvarað: Engir opinberir aðilar sjá um frjósemisaðgerðir á Íslandi, svo sem tæknisæðingu og glasafrjóvgun. Í framhaldi af því er spurt: Hvernig er eftirliti  háttað með starfsemi Livio, sem er það fyrirtæki sem sinnir þessum meðferðum, bæði fjárhagslegu, þ.e. gjaldskrá, og faglegu? Svarið við þeirri spurningu er að embætti landlæknis veitir leyfi til að nota starfsheiti löggiltra heilbrigðisstétta og  til að starfa sem heilbrigðisstarfsmaður. Embætti landlæknis fer með eftirlit með heilbrigðisþjónustu og heilbrigðisstarfsfólki auk þess að veita starfsleyfi. Þar sem ekki er í gildi samningur um tæknifrjóvgunarmeðferðir er  ekki sérstakt eftirlit haft með gjaldskrá Livio, en það er gjaldskrá Sjúkratrygginga Íslands sem gildir samkvæmt reglugerð nr. 1239/2018, um þátttöku sjúkratrygginga í kostnaði við tæknifrjóvganir sem veittar eru án samnings við Sjúkratryggingar Íslands. Greiðsluþátttaka sjúkratrygginga gildir einnig um þjónustu annarra þjónustuveitenda innan Evrópu á grundvelli landamæratilskipunar.

Þá spyr hv. þingmaður hver sé þá niðurgreiðsla Sjúkratrygginga Íslands á þjónustu Livio og    af hverju taki niðurgreiðslan þá mið. Því er til að svara að sjúkratryggingum er heimilt, samkvæmt áðurnefndri reglugerð nr. 1239/2018, um þátttöku sjúkratrygginga í kostnaði við tæknifrjóvganir sem eru veittar án samnings, að taka þátt í kostnaði sjúkratryggðra vegna tæknifrjóvgunarmeðferða á grundvelli gjaldskrár sem Sjúkratryggingar Íslands gefa út. Þetta á sér lagastoð í 1. mgr. 38. gr. laga nr. 112/2008, um sjúkratryggingar. Gjaldskrá Sjúkratrygginga Íslands tekur þannig mið af kostnaðargreiningu. Endurgreiðslan er sem hér segir, sem hv. þingmaður spyr um:

5% af fyrsta skipti í glasafrjóvgun og smásjárfrjóvgun, 65% af öðru til fjórða skipti í glasafrjóvgun og smásjárfrjóvgun og síðan 65% af eftirtöldu vegna eggheimtu og frystingar eggfrumna, eða eftir atvikum fósturvísa, þegar um er að ræða konur með yfirvofandi ófrjósemisvandamál vegna fyrirsjáanlegrar lyfjameðferðar, geislameðferðar eða beinmergsflutnings; fyrir að þíða egg og frjóvga, samanber a-lið 3. töluliðar, eða eina uppsetningu á fósturvísi sem hefur verið frystur. Þá er það vegna ástungu á eista og frystingar sáðfrumna, eða eftir atvikum fósturvísa, þegar um er að ræða karlmenn með yfirvofandi ófrjósemisvandamál  vegna fyrirsjáanlegrar lyfjameðferðar, geislameðferðar eða beinmergsflutnings. Endurgreiðsla er jafnframt vegna geymslugjalds á frystum fósturvísum, eggfrumum og sáðfrumum í þeim tilfellum sem tilgreindir eru í töluliðum a og c,  þó að hámarki í tíu ár. — Ég held að við höfum nú breytt þessum tímamörkum, þessu tíu ára marki, held ég að ég geti fullyrt hér þegar ég sé þessar tölur sem ég hef í þessu svari. Einnig er endurgreiðsla sjúkratrygginga vegna fyrsta skiptis í glasafrjóvgun og smásjárfrjóvgun þegar um er að ræða ófrjósemisvandamál vegna lyfjameðferðar, geislameðferðar eða beinmergsflutnings.

Innifalið í meðferð skv. 1., 2. og a- og e-lið 3. töluliðar er kostnaður vegna nauðsynlegra rannsókna, viðtöl við sérfræðinga og nauðsynleg lyf vegna meðferðarinnar, önnur en örvunarlyf eggjastokka, en um greiðslu þeirra fer samkvæmt reglugerð um greiðsluþátttöku sjúkratrygginga í lyfjakostnaði.

Ef ekki er unnt að ljúka meðferð sem hafin er greiða Sjúkratryggingar Íslands 20% af heildarverði meðferðar samkvæmt gjaldskrá sjúkratrygginga.

Að lokum spyr hv. þingmaður: Hversu mörgum einstaklingum hafa einkarekin fyrirtæki sem sinna frjósemisaðgerðum sinnt síðastliðin fimm ár og hversu mörgum hefur verið synjað um þjónustu? Eitt einkarekið fyrirtækið sinnir frjósemisaðgerðum hér á landi. Á síðastliðnum fimm árum hefur það sinnt alls 2.168 einstaklingum eða pörum sem þurftu að frjósemismeðferð að halda. Auk þess fóru 44 einstaklingar í gegnum eggfrystingarmeðferð til frjósemisvarðveislu.  Þess ber að geta að einstaklingar eða par gætu þurft á fleiri en einni meðferð að halda  eða geta þurft að ganga í gegnum fleiri en eina tegund meðferðar. — Ég skal klára þessa síðustu spurningu í seinna svari.


Ræðumaður: Willum Þór Þórsson

Hæstv. forseti. Ég vil þakka hv. þingmanni þessa umræðu um gervigreindina og tek undir hans síðustu orð varðandi nýsköpun og nýsköpunarhugsunina. Það er gjarnan þannig á þessu sviði, miðað við samtöl mín við vísindafólkið, að það er komið langt á undan stjórnsýslunni. Við eigum alveg gríðarleg tækifæri á þessu sviði og umfram margar aðrar þjóðir og byggt á gögnum, ekki síst sem við höfum safnað bæði hjá Íslenskri erfðagreiningu og ekkert síður hjá Landspítalanum. Þessi samvinna er löngu hafin. Það sem við þurfum að gera oft varðandi nýsköpunarhugsunina er að við þurfum að kalla vísindafólkið með okkur og læra hratt og koma því áfram og styðja það við að koma kerfunum á almennilega. Það eru fjölmörg tækifæri hérna; klínískur stuðningur, gervigreindarlíkön geta veitt klínískan stuðning, greiningar sjúkdóma, nýta fyrirliggjandi upplýsingar fyrir einstaklinga. Við getum unnið úr upplýsingum um genamengi. Við getum notað gervigreindina í úrlestri myndgreiningargagna. Við getum nýtt spjallmenni. Þetta er alveg endalaust. Það er undirhópur stýrihóps sem hefur fengið þetta verkefni sérstaklega, að kalla til vísindafólkið okkar til að vinna að þessu með okkur, til að horfa á lagaumhverfið og alla stefnumótun varðandi þetta, hvernig við getum liðsinnt, hvaða áskoranir eru og velta upp öllum spurningum um það hvaða áskoranir fylgja. Þarna þarf þingið kannski að koma mjög afgerandi inn í þessa umræðu þegar kemur að löggjöfinni og þeim áskorunum sem fylgja því að vinna með gervigreindina.

Svo vil ég bara að lokum segja, hæstv. forseti, að hér þurfum við líka að komast bara á þann stað að skilgreina almennilega hugtakið og notkun þess í löggjöf á heilbrigðissviði og það er auðvitað hluti af okkar verkefni hér.


Ræðumaður: Willum Þór Þórsson

The New England Journal of Medicine,Hæstv. forseti. Ég vil þakka hv. þm. Birni Leví Gunnarssyni til að taka þetta mál á dagskrá. Ég tek þetta svo sannarlega, hv. þingmaður, sem áminningu og hvatningu. Fyrsta spurning hv. þingmanns hér í þessari skriflegu fyrirspurn til munnlegs svars er orðrétt, með leyfi forseta: „Með hvaða hætti væri hægt að hagnýta gervigreind í lögbundnum verkefnum ráðherra og stofnana á hans ábyrgð?“ Þetta er verkefnið alveg í hnotskurn og ég skal bara viðurkenna það hér: Nei, ég hef ekki sett það fram með þessum hætti en þetta blikkar á okkur alls staðar. Tækifærin eru, ég ætla ekki að segja óþrjótandi, óendanleg en þau eru gífurleg og ekki síst auðvitað í heilbrigðiskerfi heimsins og á Íslandi líka. Við eigum alveg ótrúleg tækifæri hér á Íslandi í því samhengi. Þá ætla ég að nefna einstaklingsmiðaða læknismeðferð sem heitir á ensku, með leyfi forseta, „precision medicine“. Við höfum nýverið séð niðurstöður rannsóknar Íslenskrar erfðagreiningar sem var birt í tækifærin þar í samvinnu við gervigreind. Ég er að skipa sérstakan hóp sem fer yfir m.a. þessi verkefni sem koma fram í þessari spurningu, með okkar helstu sérfræðingum á þessu sviði.

Aðeins að því sem þó er fyrirliggjandi, þá segir í heilbrigðisstefnu til ársins 2030 að hagnýting tækni skapi stöðugt ný tækifæri og þar er gerð krafa um að þau tækifæri sem upplýsingatækni býður upp á séu nýtt. Þar er einnig fjallað um upplýsingatækni og stafrænar lausnir og þar með talið gervigreind. Lengra er þetta raunverulega ekki komið en við erum þó með stóran stefnumótunarhóp með þátttöku fjölmargra hagaðila sem eru að ræða þetta og eiga að skila ráðherra umsögn um það hvar við erum stödd varðandi þessi tækifæri, þ.e. gervigreindar. Þessi stýrihópur ráðuneytisins um þróun og stefnumótun um stafrænar lausnir hefur þetta hlutverk. Hann hefur líka það hlutverk að vera samráðsvettvangur með víðtækri þátttöku aðila til að móta stefnu og framtíðarsýn í málaflokknum. Ég bind vonir við að ég fái þaðan líka eitthvað raunhæft þegar kemur að stefnumótun, aðgerðum, greiningum en ekki síst hvernig við setjum þá stuðning í lög um heilbrigðisþjónustu, stuðning við fólkið á vaktinni sem getur þá nýtt sér þessa tækni. Þetta er algjört lykilatriði í tengslum við framtíðina og einstaklingsmiðaða heilbrigðisþjónustu.

Hvaða tækifæri önnur getum við dregið fram? spyr hv. þingmaður. Við erum auðvitað alltaf að kljást við jöfnu þar sem eftirspurn er meiri en framboð. Ég gæti þulið hér upp af hverju við náum ekki að elta eftirspurnina þó að við útskrifum fleiri og aldrei fleiri hafi unnið í heilbrigðiskerfinu en akkúrat núna. Við erum auðvitað líka að horfa fram á öldrun þjóðar og okkur er að fjölga og við erum líka að horfa inn í gat sem kannski myndaðist með styttri vinnuviku eins og við þekkjum og höfum tekið oft upp á Alþingi. Við erum búin að fjölga mjög starfsfólki og það verður inn í framtíðina og þar getur gervigreindin hjálpað. Hún getur haft áhrif á framboðshliðina, við getum afgreitt hraðar á fjölmörgum sviðum fjölmörg erindi. Við getum líka með hjálp gervigreindar nýtt okkur erfðamengjalæknisfræðina stórkostlega. Þegar maður hlustar á vísindamenn ræða þá hluti þá verðum kannski hausinn sem hér er og er að reyna að koma orðum að þessu takmarkaður oft á tíðum. En þetta er framtíðin og okkur ber að taka til skoðunar og horfa til löggjafar en auðvitað vakna samhliða margar siðferðilegar spurningar.


Ræðumaður: Willum Þór Þórsson

Hæstv. forseti. Ég vil þakka þessa umræðu og þakka hv. þm. Ingu Sæland fyrir að hefja þessa umræðu hér sem er mjög hvetjandi, ég skal viðurkenna það. Við getum alltaf deilt um það hvort nóg sé að gert og þetta er stöðugt verkefni eins og ég kom inn á í fyrri ræðu. Nú fer fram umfangsmikil stefnumörkun þar sem mjög stór hópur haghafa fer yfir stöðuna, hvernig við getum aukið aðgengi að meðferðarúrræðum, sett aukinn kraft í forvarnir og snemmtæk inngrip. Það er líka að finna í annarri stefnumótun, eins og lýðheilsustefnu og geðheilbrigðisstefnu. Við höfum aukið stórkostlega aðgengi að naloxone sem getur bjargað mannslífum. Það er líka mjög mikilvægt þetta sem kom fram í umræðunni um rauntímagögn, um upplýsingaöflun, nýtingu gagna, aukna áherslu á skaðaminnkun og það er sérstakur hópur að vinna að skaðaminnkun og búinn að vera í nokkurn tíma. Þar skiptir máli að rýna hvað er gert annars staðar og horfa til gagnrýndra aðferða.

Ég vil líka kalla eftir stuðningi þingheims og þingmanna og þingflokka í að skipa rýnihóp, mun kalla eftir tilnefningum þar að lútandi, þannig að við förum í eitt skipti fyrir öll sameiginlega í þetta og reynum að setja þunga í þetta verkefni okkar. Ég hef líka sett af stað viðbrögð við ópíóíðafaraldri. Frá því í maí á síðastliðnu ári fóru 150 milljónir til viðbótar við það sem fer í málaflokkinn sérstaklega í það verkefni. Þar erum við búin að semja við rannsóknastofu í lyfja- og eiturefnafræðum og við höfum farið í nokkur lágþröskuldaúrræði. Við erum líka að reyna að fjölga meðferðarúrræðum á þeim stöðum sem við erum með samninga við; SÁÁ, Hlaðgerðarkot, Krýsuvík. Þannig að það er fjölmargt í gangi.  Ég ætla að ljúka ræðu minni, hæstv. forseti, á því að biðja hv. þingmenn að taka vel í það þegar við köllum eftir  tilnefningum í þennan rýnihóp.


Ræðumaður: Líneik Anna Sævarsdóttir

Virðulegi forseti. Ég vil byrja á því að þakka hv. málshefjanda, Ingu Sæland, fyrir frumkvæðið að þessari umræðu. Það er mikilvægt að við eigum öfluga talsmenn hér á þingi fyrir úrbótum í þjónustu við þá sem þjást af fíknisjúkdómum. Í mínum huga er ekki vafi á að fíknisjúkdómurinn er viðurkenndur sem heilbrigðisvandi á Íslandi. Hins vegar hefur eins lengi og ég man staðið yfir leit að góðum, viðurkenndum gagnreyndum meðferðarleiðum enda þarfir fíknisjúklinga breytilegar, bæði milli einstaklinga sem glíma við svipaða fíkn og eftir því hvers konar fíkn glímt er við. Stjórnvöld hafa á hverjum tíma gert samninga við samtök um meðferð við sjúkdómnum til viðbótar við ýmsa þjónustu opinberu heilbrigðisstofnananna.

Virðulegi forseti. Á hverjum tíma þarf að sinna heildstæðum forvörnum, veita heildstæða meðferð og sinna bráðaþjónustu. Í því ljósi fagna ég því að heilbrigðisráðherra hefur skipað starfshóp til að endurskoða heildarstefnu í áfengis- og vímuvörnum, stefnu sem á að taka til forvarna, meðferðar og eftirfylgni, endurhæfingar og lagaumhverfis og taka mið af þörfum ólíkra hópa. Einnig er unnið að stefnumótun á sviði skaðaminnkunar og við eigum nýja aðgerðaáætlun í geðheilbrigðismálum til ársins 2030. Mikilvægt er að þessar aðgerðir myndi skýran og skilvirkan ramma um verkefni sem við verðum að leysa.

Virðulegi forseti. Að lokum langar mig að nefna mikilvægi góðra samtímaupplýsinga, bæði varðandi þarfir fyrir meðferð og hver bráðavandinn er hverju sinni. Þeim upplýsingum þarf að safna frá þeim sem eru á bráðavaktinni, svo sem sjúkraflutningafólki, bráðadeild og lögreglu, en einnig mögulega með greiningu efna í umferð. Landlæknir hefur kynnt slíkar hugmyndir undir vinnuheitinu Fíknivaktin.


Ræðumaður: Willum Þór Þórsson

Hæstv. forseti. Ég vil þakka hv. þm. Ingu Sæland fyrir að taka þessa umræðu upp sem hv. þingmaður gerir reyndar reglubundið og er það vel. Ég veit að margir hv. þingmenn sem munu taka þátt í þessari umræðu gera það jafnframt og það er mikilvægt að við höldum áfram að taka þessa umræðu og það er þakkarvert út af fyrir sig. Það er líka hluti af því að færa umræðuna á þann stað að vera sem opnust og mest laus við fordóma. Slík umræða er hluti af því að draga úr jaðarsetningu, sem gjarnan fylgir þessum flókna sjúkdómi, þeirra sem kljást við fíknivanda og þetta færir okkur nær umbótum í þessu. Þetta er stöðug vinna, þetta er stöðugt verkefni og kallar á stöðugar úrbætur og stöðuga úrbótahugsun.

Hv. þingmaður spurði hvort það mætti búast við raunverulegum aðgerðum, hvaða forvarnir ef einhverjar væru í boði og hvort heilbrigðisráðherra hefði gripið til einhverra aðgerða. Einfalda svarið við þessu þrennu er já og ég ætla að koma inn á það í mínu máli. Síðan er það þessi fjórða áhersla sem snýr að úrræðum sem standa til boða frá heilbrigðiskerfinu eftir að hafa lokið meðferð. Það dregur svolítið fram þessa samþættingu sem við kannski þurfum að auka hér í þessu viðfangsefni vegna þess að flest þau úrræði sem standa til boða eftir meðferð eru á hendi sveitarfélaga, en þau eru þó líka á hendi heilbrigðiskerfisins.

Þá fyrst að því hvort heilbrigðisráðherra telji að þessi fíknisjúkdómur sé viðurkenndur sem sjúkdómur sem skilyrðislaust skuli heyra undir íslenska heilbrigðiskerfið. Einfalda svarið við þessu er að sjálfsögðu já. Hér fylgjum við flokkunarkerfi sjúkdóma en þannig er að notkun hvers kyns vímugjafa — og af því að það kom fram í máli hv. þingmanns að þetta væri mjög alvarleg þróun varðandi þessi ópíóíða- og morfínskyldu lyf þá er það rétt hjá hv. þingmanni. En við megum ekki gleyma því að baráttunni við áfengi er ekki lokið. Áfengi og afleiðingar af áfengisneyslu er enn þá langstærsta viðfangsefnið ef við horfum þannig á samhengi hlutanna. En þetta er að aukast og þetta er snúið mál. Fíkn má skilgreina sem líffræði-, félags- og sálfélagslegan sjúkdóm samkvæmt þessu flokkunarkerfi og slíkur sjúkdómur getur verið langvarandi, krónískur og hann þróast fyrir tilstilli mjög flókins og stöðugs samspils erfða, taugakerfis, sálrænna þátta sem og atferlis- og umhverfisþátta, þannig að þetta er mjög flókið verkefni. Þetta er flókinn sjúkdómur. Fíknisjúkdóma þarf að nálgast eins og aðra langvinna sjúkdóma með gagnreyndri þekkingu og viðurkenndum meðferðum. Þeir eru á breiðu sviði og kalla á fjölþætta nálgun, úrræði og meðferðir. Ég var nú síðast á ráðstefnu í morgun, þar sem var þéttsetið, um forvarnir og íslenska unglingamódelið og hvernig við höfum náð árangri í að draga úr neyslu unglinga, ungmenna, áfengisneyslu og tóbaksneyslu. Þetta eru raunverulega sömu lögmálin sem gilda þegar kemur að forvörnum. Það er nauðsynlegt að vinna samhliða forvörnum, snemmtækum inngripum, greiningu, meðferð, endurhæfingu og bata og það með tilliti til allra fíknisjúkdóma.

Ég svara því játandi sem hv. þingmaður kemur hér inn á með heilbrigðiskerfið. Já, auðvitað á heilbrigðiskerfið að vera í leiðandi hlutverki í málaflokknum. Hins vegar er aðkoma annarra og samþætting við önnur kerfi líka mjög mikilvæg og þar finnst mér kannski að við höfum ekki gert nægilega vel, kerfi félagsmála,  menntamála,  dómsmála, þar þurfum við að ná fram miklu meiri samþættingu fyrir notendur og aðstandendur þeirra. Það mun skila sér fyrir samfélagið í heild en klárlega þarf forystan að vera í heilbrigðisráðuneytinu. — Tíminn líður allt of hratt í þessari mikilvægu umræðu, hæstv. forseti.


Ræðumaður: Sigurður Ingi Jóhannsson

Jú, það er rétt að ný loftferðalög og sú umgjörð sem þar skapast er tæki sem við eigum að nota til að hafa ákveðið samstarf, auðvitað með þeim sveitarfélögum þar sem flugvellir eru en líka þannig að við sýnum hvernig við tryggjum þessa þjónustu í sessi. Eitt af því sem þar hefur verið nefnt er bygging og endurbygging flugstöðvar á Reykjavíkurflugvelli sem ég tel vera mjög mikilvæga. Sú aðstaða sem þar er í dag er ekki mannsæmandi, hvorki fyrir þá sem þar vinna eða gesti. Það er líka rétt sem hv. þingmaður segir að það eru miklar væntingar um byggingar. Það var t.d. farið af stað með þetta Hlíðarendahverfi án þess að skoða nokkur áhrif á eitt eða neitt. Það var byggt bara nýlega skýli Landhelgisgæslunnar á miðjum flugvellinum án þess að það væri skoðað sérstaklega hvaða áhrif það hefði. Það hefur hins vegar verið talsverð skoðun í gangi, að frumkvæði mínu, varðandi byggingar í Skerjafirði. Þessar hugmyndir Háskólans í Reykjavík um talsvert mikla uppbyggingu  eru ekki nýjar en ég geri mér grein fyrir því að þær hafa ekki farið í sérstaka skoðun. Ég held að það væri æskilegt. Skipulagsvaldið varðandi allt þetta er auðvitað hjá Reykjavíkurborg og það er mjög mikilvægt að samtalið milli Isavia og Reykjavíkurborgar sé sem eðlilegast og ég hef beitt mér fyrir því að svo verði.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir fyrirspurnina og tækifærið til að ræða það sem við erum reyndar báðir sammála um; mikilvægi Reykjavíkurflugvallar sem miðstöðvar innanlandsflugsins, hjartað í sjúkrafluginu og auðvitað líka til vara sem alþjóðlegur flugvöllur. Á meðan ekki einhver annar jafn góður eða betri flugvöllur finnst á sama svæði þá er mikilvægt að tryggja rekstraröryggi og öryggi flugvallarins og rekstrarhæfi flugvallarins í Reykjavík. Þess vegna var náttúrlega þessi Hvassahraunsskoðun sett af stað og það er rétt að hún hefur dregist allnokkuð. Staðan núna er þó sú að þar sem þetta var fjölþætt verkefni þá eru allar undirskýrslur á lokametrunum. Það er verið að vinna í því að draga saman svokallaða heildarskýrslu þessa Hvassahraunshóps, samlestur stýrihóps á niðurstöðum undirhópa er í gangi, úrvinnsla, uppsetning, textavinnsla, yfirlestur fram undan, og nú ætla ég að segja væntanlega á næstu vikum eða mánuðum af því að ég hef nokkrum sinnum haldið því fram og mér verið sagt að þetta sé að koma. En þetta er alla vega komið í þennan síðasta fasa og ég get verið sammála hv. þingmanni að það kannski skiptir ekki öllu máli.

Varðandi síðan af hverju þetta hefur verið svona þá tafði Covid fyrir að verkefnið kæmist af stað. Úrvinnsla mælinganna hefur reynst tímafrekari og flóknari heldur en áætlað var og jarðhræringarnar á Reykjanesskaga hafa auðvitað lækkað forgang þessarar vinnu. Þetta er oft sama fólkið sem er að vinna hluta af þessum verkefnum og þannig hafa önnur verkefni gengið fyrir.

Varðandi  frekari uppbyggingu í kringum Reykjavíkurflugvöll þá verð ég að fá að koma að því í seinna andsvari svo ég fari ekki yfir tímamörk forseta.


Ræðumaður: Sigurður Ingi Jóhannsson

Virðulegur forseti. Nei, það hefur ekki gengið eftir af ýmsum ástæðum. Til að mynda var lengi vel skortur á lóðum undir almennar íbúðir. Stofnframlög sem við náðum að fjármagna var ekki hægt að deila út, m.a. hérna í Reykjavíkurborg fyrir tveimur árum og við hv. þingmaður tókum oft rimmu um það. Það var staðreynd, þær lóðir voru ekki til og þess vegna skilaði leigufélagið Bjarg slíkum íbúðum og það er hægt að ræða við þá hjá Bjargi, þeir  munu staðfesta það.

Ástandið í samfélaginu er líka þannig að Seðlabankinn hefur haldið dálítið uppi háum vöxtum af ýmsum ástæðum og hann hefur meira að segja verið að beita sérstökum aðferðum á fyrstu kaupendur sem hafa þar af leiðandi ekki komist inn á markaðinn. Við í þessu mjög þrönga umhverfi höfum því verið að ná árangri. Til að mynda á síðasta ári ætluðum við að byggja 800 íbúðir í þessu kerfi sem ég var að lýsa hérna áðan og þær voru 764 eða 767, ef ég man rétt, sem voru byggðar af  800 sem við ætluðum að byggja á síðasta ári, svo það sé nú sagt. Það voru 1.000 á þessu ári og 1.000 á því næsta.


Ræðumaður: Sigurður Ingi Jóhannsson

Virðulegur forseti. Ég veit ekki hvort fyrirspurnin snerist um þá spurningu hvort við sjáum ekki hvað þurfi að gera því að svarið er jú og ég gæti þá bara hætt hér. En vegna inngangsins hjá hv. þingmanni um að 2016 hafi stefnt í skort á húsnæði þá er það rétt og reyndar miklu fyrr af því að það var auðvitað ekkert byggt frá efnahagshruninu. Þess vegna var farið af stað með að búa til nýtt húsnæðiskerfi á vegum ríkisstjórnarinnar sem þá var, lagagrunnurinn teiknaður og á næsta kjörtímabili var unnið að því að koma því í framkvæmd. Núna erum við komin með nýtt húsnæðiskerfi. Það er búið að úthluta eða setja fjármuni í yfir 6.500 íbúðir í almenna íbúðakerfinu og hlutdeildarlánum og ætli það sé ekki búið í einum 5.600 slíkum íbúðum. Þannig að það er komið nýtt kerfi.

Höfum við ekki verið að vinna vinnuna okkar? Jú, við höfum verið að vinna vinnuna okkar og fyrir þinginu liggur húsnæðisstefna þar sem eru 43 aðgerðir sem lúta bæði að því að auka framboð, auka skilvirkni, gæði, öryggi og margt fleira á húsnæðismarkaði og tekið heildstætt á honum, heildarstefna ríkisins í þessum málaflokki. Hv. þingmanni má finnast það eitthvað ósvífið að við séum staðföst í því sem við segjum í húsnæðisstefnu og þeim frumvörpum sem hafa komið hérna inn og leggjum síðan í fjárlögum fram áætlanir um hvað við ætlum að gera og komum síðan til verkalýðshreyfingarinnar og segjum: Já, það er rétt, ein af stærstu áskorunum á íslenskum efnahagsmarkaði er húsnæðisskortur. Fólki hefur reyndar fjölgað um 3,1% tvö ár í röð sem er dálítið umfram það sem menn höfðu vænst. En það er rétt, ríkisvaldið ætlar að standa áfram með ykkur út þennan samningstíma og byggja 1.000 íbúðir í þessu kerfi. Við ætlum líka að skapa svigrúm til þess, með samtali við sveitarfélögin, að tryggja lóðir og tryggja þetta svigrúm sem skapast með lægri verðbólgu og lægri vaxtakostnaði og auðveldari fjármögnun fyrir verktakana að byggja. Við ætlum ekki að byggja þessar 4.000 íbúðir sem þarf, markaðurinn hlýtur að gera það. En við ætlum að styðja við bakið á þeim sem ekki geta eignast eða leigt húsnæði öðruvísi en að ríkið komi að því.


Ræðumaður: Lilja Alfreðsdóttir

Virðulegur forseti. Stjórnvöld styðja við framþróun samkeppnis- og neytendamála á Íslandi og í mínum huga er ekki nokkur spurning um mikilvægi þessa. Við erum að fara í aðgerðir til þess að styðja enn frekar við þá umgjörð. Við erum núna í mjög nánu samstarfi við Samkeppniseftirlitið þar sem við erum að fara yfir skýrslu Ríkisendurskoðunar um það hvernig megi styðja við Samkeppniseftirlitið og vænti ég þess að það muni leiða til þess að styðja við Samkeppniseftirlitið. Í fyrsta sinn er verið að móta stefnu á Alþingi Íslendinga um að auka stuðning við neytendur í landinu. Ég vil nefna það aftur að í fyrsta sinn er líka verið að gera skýrslu á vegum stjórnvalda þar sem farið er yfir aðgengi íslenskra neytenda að fjármálastofnunum og bera það saman við það sem er að gerast á Norðurlöndunum og tel ég að það muni sannarlega skila nokkrum ábata. Fyrst ber að nefna að við höfum verið að fara vel yfir málefni greiðslumiðlunar í landinu og hefur forsætisráðherra lagt fram frumvarp þess efnis þar sem er verið að leggja til íslenska greiðslumiðlun sem sparar sannarlega fjármuni og eykur þjóðaröryggi. Eins erum við að endurskoða stjórnsýslu samkeppnis- og neytendamála í landinu með það eitt að markmiði að styðja við þennan málaflokk vegna þess að hann á það skilið.

Virðulegur forseti. Mér þykir það afar brýnt að þingið og stjórnvöld séu samstiga í því að efla samkeppnis- og neytendamál í landinu.


Ræðumaður: Ágúst Bjarni Garðarsson

Virðulegur forseti. Ég þakka málshefjanda fyrir þessa mikilvægu umræðu. Þetta skiptir auðvitað samfélagið alveg gríðarlega miklu máli, alveg sama hvernig á það er litið. Ég ætla að beina hér spjótum mínum aðeins að tryggingamarkaði sem ég hef fjallað um áður. Það er ekki langt síðan hæstv. menningar- og viðskiptaráðherra Lilja Dögg Alfreðsdóttir, sem jafnframt er ráðherra neytendamála, afhenti Neytendasamtökunum mjög veglegan styrk til þess að ráðast í úttekt á tryggingamarkaði hér á landi. Og af hverju? Sá sem hér stendur lagði fyrir ekki svo löngu fyrirspurn fyrir hæstv. fjármála- og efnahagsráðherra um þróun iðgjalda tryggingafélaga á síðustu árum. Ég hef margoft fjallað um þetta tiltekna mál og önnur tengd neytendamál, en í svari ráðherra við fyrirspurn kemur mjög margt áhugavert í ljós líkt og að tryggingafélögin hafi hækkað iðgjöld sínu umfram almennar verðlagshækkanir. Iðgjöld bílatrygginga t.d. hækkuðu um 1.840 millj. kr. umfram verðlagshækkanir á fimm árum, árin 2016–2021, um 1.093 milljónir af lögboðnum tryggingum og 747 milljónir af frjálsum tryggingum. Það má bara segja út frá þessum tölum að það sé nauðsynlegt að ráðast í ítarlega skoðun á þessum málum. Markmið úttektarinnar er auðvitað það, og við þingmenn heyrum það hér, að við þurfum þennan raunverulegan samanburð á milli landa, hvernig þessum málum er háttað og hvernig þau eru í löndunum í kringum okkur. Ég er mjög ánægður með það að ráðherra hafi falið Neytendasamtökunum að annast þessa úttekt. Hún er nú hafin, sú vinna er í fullum gangi og ég hlakka til að fá að sjá þennan samaburð. Mér skilst að áfangaskýrsla eigi að liggja fyrir núna í apríl eða maí og þá verður, svo ég ítreki það, fróðlegt fyrir okkur að sjá hvar við raunverulega stöndum í þessum málum.


Ræðumaður: Lilja Alfreðsdóttir

Virðulegi forseti. Ég  þakka hv. þingmanni kærlega fyrir að koma inn á þennan mikilvæga og brýna málaflokk vegna þess að til þess að markaðshagkerfið virki og sé til hagsbóta fyrir fólkið í landinu og til að fyrirtæki geti verið   á eðlilegum samkeppnismarkaði þá er alveg gríðarlega mikilvægt að við hlúum að bæði samkeppnismálum og málum sem tengjast neytendum. Ég vil fyrst segja að það sem er í bígerð hjá okkur er akkúrat þveröfugt við það sem hv. þingmaður var að segja. Við erum núna að setja á laggirnar markaðssetningarlög sem við settum inn í samráðsgáttina. Við erum líka í fyrsta sinn að setja stefnu sem miðar að því að efla allt sem tengist neytendum. Ég sem viðskiptaráðherra beitti mér líka fyrir tímamótaskýrslu þar sem við berum saman hið íslenska fjármálakerfi við kerfið á hinum Norðurlöndunum og ég verð að segja það, virðulegur forseti, að ég sakna þess verulega að fleiri hafi ekki komið að því að taka upp þessa skýrslu og vekja máls á þeim gríðarlega mun sem felst í kjörum íslensks almennings samanborið við  hin Norðurlöndin. Það verður því ekki sagt að sá ráðherra sem stendur hér hafi ekki staðið vaktina varðandi samkeppnismálin eða neytendamálin.

En að þeim spurningum sem beint var til mín þá vil ég fyrst að  sjálfsögðu taka algjörlega undir það sem hv. þingmaður er að gera, og ég veit að það eina sem vakir fyrir hv. þingmanni er að efla starfsumhverfi Samkeppniseftirlitsins og neytendamála. Í fyrirspurninni nefnir hún svokallaða tæknirisa sem leika stórt hlutverk í daglegu lífi fólks um allan heim og hafa mikil áhrif á lýðræðisleg samfélög. Við tökum að sjálfsögðu undir það,  mitt ráðuneyti, að umræðan öll er gjörbreytt hvað varðar markaðssetningu og aðgengi að fólki í gegnum þessa tæknirisa, hvort sem það er í gegnum Meta, sem kallast í daglegu tali   Facebook, eða X-inu, sem er í eigu í Elons Musks, og fleiri fyrirtæki, þá er það ljóst að það er ekkert óeðlilegt og raunar mjög eðlilegt að það sé verið að skoða  umsvif þeirra á markaðnum og hvaða áhrif þau hafa. Í mínum huga er  alveg ljóst að þó að það séu ákveðnar áskoranir sem fylgja þessum fyrirtækjum þá eru líka ákveðin tækifæri. Þau hafa á sumum stundum verið beinlínis valdeflandi, og nefni ég til að mynda metoo-byltinguna og alls konar samfélagslega umræðu sem hefur verið til þess fallin að efla og treysta betur þau gildi sem við viljum standa fyrir.

Hv. þingmaður nefnir líka til að mynda hvaða áhrif þessi tæknirisar hafa gagnvart hefðbundnum fjölmiðlum. Þeir hafa gríðarlegt forskot, m.a.  vegna alls þess magns af persónulegum upplýsingum sem þau hafa um okkur öll sem við veitum og gerum það af fúsum og frjálsum vilja. Þeir eru því í lykilaðstöðu til að hafa áhrif, ekki bara á kauphegðun okkar heldur líka skoðanir, hugmyndir og lýðræðislega umræðu. Við, mitt ráðuneyti, stóðum  fyrir ráðstefnu síðastliðinn fimmtudag þar sem þetta var eitt af aðalumræðuefnunum þar sem við fengum helstu sérfræðinga í heimi til þess að fjalla um áhrif þessara fyrirtækja og hvernig þessi fyrirtæki ættu að koma að því að greiða fyrir þær fréttir sem hefðbundnir miðlar eru að búa til í mismunandi ríkjum. Þar erum við til að mynda að horfa til ríkja eins og Ástralíu, Kanada og fleiri aðila.

Ég vil líka nefna að við ráðherrar menningarmála á Norðurlöndunum létum gera skýrslu um tækni og lýðræði til að ná betri fótfestu í þessari umræðu vegna þess að það er alveg ljóst að  misnotkun á einhverjum af þessum miðlum hefur beinlínis haft áhrif á kosningar og framvindu lýðræðislegrar umræðu. Þannig að ég tek heils hugar undir að þessi umræða er gríðarlega mikilvæg og ég þakka hv. þingmanni fyrir að vekja máls á því. En ég vil líka nefna það að við erum að taka stór skref til að styðja við Samkeppniseftirlitið og neytendamál af því að þetta er algerlega okkar hjartans mál.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um breytingu á húsaleigulögum nr. 36/1994. Frumvarpið er unnið á grundvelli tillagna starfshóps um endurskoðun húsaleigulaga sem skipaður var í júní 2022. Hlutverk starfshópsins var að koma með tillögur um að bæta réttarstöðu og húsnæðisöryggi leigjenda í samræmi við stjórnarsáttmála ríkisstjórnarinnar. Þar skyldi m.a. horft til tillagna átakshóps um aukið framboð á íbúðum og aðrar aðgerðir til þess að bæta stöðu á húsnæðismarkaði sem var skilað í janúar 2019, tengdist lífskjarasamningunum. Við vinnu starfshópsins var m.a. horft til löggjafar nágrannaríkjanna með tilliti til þess að auka húsnæðisöryggi og hvetja til langtímaleigusamninga. Þá var einnig tekið til skoðunar hvernig stuðla mætti að auknum fyrirsjáanleika um breytingar á leigufjárhæð, bæði á samningstíma sem og við endurnýjun eða framlengingu leigusamnings og hvernig mætti koma í veg fyrir að samningar yrðu gerðir til skamms tíma í því skyni að hækka leigufjárhæð umfram það sem sanngjarnt og eðlilegt gæti talist við endurnýjun leigusamnings.

Frumvarp það sem hér er mælt fyrir byggir á tillögum starfshópsins. Húsaleigulögin tryggja leigjendum ákveðin lágmarksréttindi við leigu íbúðarhúsnæðis en skortur á framboði leiguhúsnæðis og þar með veik samningsstaða gerir leigjendum oft erfitt um vik að standa á rétti sínum samkvæmt lögunum. Því er mikilvægt að samhliða þessum breytingum verði jafnframt horft til aðgerða til þess að auka framboð á leiguhúsnæði, sem er kannski okkar stærsta áskorun, eins og sá sem hér stendur vinnur að með samkomulagi við sveitarfélög um að skaffa byggingarhæfar lóðir. Þá er kveðið á um í þingsályktunartillögu um húsnæðisstefnu, sem hefur verið hér í þinglegri meðferð síðan í haust, 43 aðgerðir með áherslu á fjölbreytt framboð, aukið húsnæðisöryggi, skilvirka stjórnsýslu svo dæmi séu nefnd. Sveitarfélögin verða einnig að koma með í þessa vegferð og bjóða byggingarhæfar lóðir á hagkvæmu verði. Húsnæðismál snúast nefnilega um heimili fólks, að fólk hafi aðgengi að góðu og öruggi húsnæði til þess að skapa efnahagslegan stöðugleika, sækja félagslegan jöfnuð og búa til öflug atvinnusóknarsvæði. Þar er heimilið miðjan og öryggið.

En aftur að þessu frumvarpi. Í fyrsta lagi eru lagðar til breytingar sem hafa það að markmiði að auka réttarvernd og húsnæðisöryggi leigjenda með því að stuðla að aukinni langtímaleigu og fyrirsjáanleika um breytingar á leigufjárhæð jafnt á gildistíma samnings sem og við framlagningu eða endurnýjun leigusamnings. Lagt er til grundvallar að aðilum leigusamnings verði áfram heimilt, og það er í raun og veru grundvöllurinn, að samningsfrelsi gildi á þessum markaði, að semja um að leigufjárhæð taki reglubundnum breytingum á samningstíma og þá hvenær og hvernig hún skuli breytast.

Í frumvarpi þessu er þó lagt til að ekki verði heimilt að semja um reglubundnar breytingar á leigufjárhæð á samningstíma þegar um er að ræða samninga sem gerðir eru til 12 mánaða eða skemmri tíma. Með því verði stuðlað að auknum fyrirsjáanleika um leigufjárhæð í styttri samningum og að því að samningsaðilar geri í auknum mæli ótímabundna leigusamninga eða samninga til lengri tíma þar sem menn munu þá koma fyrir reglubundnum hækkunum eftir aðstæðum.

Enn fremur er lagt til þegar um er að ræða samninga sem gerðir eru til lengri tíma verði samningsaðilum veitt heimild til að fara fram á breytingu leigufjárhæðar vegna breyttra forsendna á samningstímanum sem kalla á endurskoðun hennar. Getur það verið vegna verulegrar hækkunar rekstrarkostnaðar, aðlögunar leigu að markaðsleigu og hækkun leigu hjá óhagnaðardrifnu leigufélagi til samræmis við sambærilegar eignir í eigu félagsins svo dæmi séu tekin. Þessar heimildir eru nauðsynleg forsenda þess að samningsaðilar velji í auknum mæli að gera ótímabundna samninga eða lengri tímabundna samninga en gert er ráð fyrir að 12 mánuðir þurfi að líða að lágmarki frá gildistöku leigusamnings þar til unnt er að fara fram á breytingu leigufjárhæðarinnar. Þá eru lagðar til breytingar til að skýra betur reglur varðandi ákvörðun leigu við endurnýjun eða framlengingu leigusamnings.

Í öðru lagi er í frumvarpinu lagt til að kveðið verði á um almenna skráningaskyldu leigusamninga í leiguskrá. Sama tillaga var lögð fyrir Alþingi á 153. löggjafarþingi en niðurstaðan varð sú að skráningarskyldan var einungis látin ná til leigusala sem hafa atvinnu af útleigu íbúðarhúsnæðis. Var skylda þess efnis lögfest með lögum nr. 121/2022 og tók hún gildi 1. janúar 2023 eða fyrir rúmu ári síðan. Samhliða því var skráning leigusamnings í leiguskrána gerð að skilyrði þess að hægt væri að sækja um húsnæðisbætur í stað þinglýsingar leigusamnings eins og áður gilti. Skráning leigusamninga í leiguskrána hefur heilt yfir gefist vel, þó að hún taki aðeins til hluta leigusamninga. Þar er hægt að nálgast svo til rauntímaupplýsingar um gildandi leigusamninga sem eru skráðir og hver raunleiga á grundvelli þeirra er.

Það hefur sýnt sig að gæði þeirra upplýsinga og gagna sem liggja fyrir varðandi leigumarkaðinn og húsnæðiskostnað leigjenda hafa batnað umtalsvert frá því sem áður var þegar upplýsingarnar byggðust á þinglýstum samningum. Þau gögn sem þar fengust sýndu nefnilega aðeins leigu við upphaf leigutíma og talsverður misbrestur á að nýrri samningum væri þinglýst og sérstaklega þeim eldri aflýst.   Nú hefur HMS hafið útgáfu vísitölu leiguverðs sem byggir á þessum skráðu leigusamningum um hefðbundnar íbúðir sem eru í eigu einstaklinga og fyrirtækja sem rekin eru í hagnaðarskyni og byggir á upplýsingum um virka samninga og raunfjárhæð leigu. Það er hins vegar svo að aðeins eru um 10.000 leigusamningar skráðir í leiguskrá HMS en talið er að um 34.000 heimili séu á leigumarkaði, sem sagt nokkuð innan við einn þriðji hluti samninga er skráður í leiguskrána en yfir tveir þriðju hlutar eru utan og þar af leiðandi taka ekki þátt í að gefa upplýsingar um leigumarkaðinn í heild sinni. Það er þannig ljóst að þessi stóri hluti er svo til ósýnilegur í þeim gögnum sem þar er að finna.

Má þar helst nefna þá leigjendur sem ekki eiga rétt til húsnæðisbóta og leigja af einstaklingum sem ekki leigja út húsnæði í atvinnuskyni. Því er í frumvarpi þessu lagt til, eftir vinnu starfshópsins, að skylt verði að skrá alla leigusamninga og breytingar á leigufjárhæð á gildistíma samnings í leiguskrá Húsnæðis- og mannvirkjastofnunar auk skyldu til afskráningar samninga að leigutíma loknum. Markmiðið með skráningunni er að tryggja áreiðanlegar og heildstæðar upplýsingar um leigumarkaðinn, ekki síst um markaðsleigu húsnæðis sem er meginviðmið sanngjarnrar og eðlilegrar leigufjárhæðar samkvæmt húsaleigulögum. Þannig nái skráningarskyldan framvegis til allra leigusala vegna samninga um leigu íbúðarhúsnæðis eða annars húsnæðis sem ætlað er til íbúðar, en ekki eingöngu til leigusala sem hafa atvinnu af útleigu íbúðarhúsnæðis.

Umræðan í þinginu þegar aðrir voru felldir út var á þá leið að það væri hægt að fara aðrar leiðir, það væri hægt að nýta gögn frá Skattinum, það væri hægt að nýta gögn frá Hagstofunni. Í ljós hefur komið, og það var niðurstaða þessa starfshóps, að það er ekki hægt og þess vegna er lagt til að fara aftur í upphaflegt frumvarp og óska eftir meðferð þingsins á þessu máli.

Sektarheimildir HMS vegna brota á þeim skyldum nái með sama hætti til allra leigusala sem leigja út umrætt húsnæði. Lagt er til að skráningarskylda nái ekki til leigu annars húsnæðis en þess sem leigt er til íbúðar, svo sem atvinnuhúsnæðis. Lögð er áhersla á að við framsetningu upplýsinga um markaðsleigu úr leiguskrá Húsnæðis- og mannvirkjastofnunar verði þess gætt að leigusamningar um félagslegt húsnæði og leigusamningar á milli tengdra aðila valdi ekki skekkju við útreikning markaðsleigu.

Í þriðja lagi eru í frumvarpinu lagðar til breytingar til þess að stuðla að langtímaleigu, m.a. með því að styrkja ákvæði um forgangsrétt leigjenda til áframhaldandi leigu húsnæðis. Þannig er lagt til að það sé lagt á herðar leigusala að kanna hvort leigjandi hyggist nýta sér forgangsrétt sinn í stað þess að leigjandi þurfi að tilkynna leigusala ekki síður en þremur mánum fyrir lok leigutíma að hann hyggist nýta forgangsrétt sinn, eins og gert er ráð fyrir í núgildandi lögum. Hér tel ég að um mikilvæga breytingu sé að ræða sem snýr að húsnæðisöryggi fólks.

Þá er einnig lagt til að ástæður uppsagnar ótímabundins leigusamnings verði tilgreindar í lögunum og að um sömu tilvik verði að ræða og girða fyrir forgangsrétt leigjenda með tímabundinn samning. Má þar sem dæmi nefna ef leigusali býr í sama húsi, íbúð er leigð út með húsgögnum, leigusali ætlar að ráðstafa húsnæðinu til skyldmenna eða ef selja á húsnæðið á næstu sex mánuðum. Ekki er gert ráð fyrir að um tæmandi talningu verði að ræða heldur lagt til grundvallar að þar sem upptalningu sleppir sé uppsögn ótímabundins samnings heimil ef sanngjarnt mat á hagsmunum beggja aðila og aðstæðum öllum réttlætir uppsögn.

Loks er lagt til grundvallar að kærunefnd húsamála verði efld til að tryggja aðilum leigusamnings öflugt og skilvirkt réttarúrræði til úrlausnar á ágreiningi sem upp kann að koma í lögskiptum þeirra. Lagt er til að kveðið verði á um flýtimeðferð mála sem varða ágreining um leigufjárhæð þannig að úrskurður um leiguverð liggi fyrir innan tveggja mánaða. Þá liggur fyrir að stórir hópar leigjenda hér á landi hafa íslensku ekki sem móðurmál og er leigumarkaðurinn oftast fyrsta stopp einstaklinga og fjölskyldna sem setjast hér að. Þessi hópur stendur oft höllum fæti í samskiptum við leigusala og á erfiðara um vik að leita réttar síns vegna skorts á kunnáttu í íslensku. Er því lagt til að kærunefndin taki framvegis einnig við kærum á enskri tungu. Þá verði ráðist í fræðsluátak um réttindi á leigumarkaði og aðilum leigusamninga tryggð áframhaldandi lögfræðiráðgjöf um réttindi sín og skyldur þeim að kostnaðarlausu.

Virðulegi forseti. Ég tel að tillögur þær sem koma fram í frumvarpi þessu um breytingar á húsaleigulögum séu þarfar og verði þær samþykktar munu þær auka réttarvernd og húsnæðisöryggi leigjenda. Það er þó ljóst að mikilvægt er að gæta að jafnvægis milli réttarstöðu leigjenda og leigusala til þess að draga ekki úr framboði með of íþyngjandi kröfum. Þá er mikilvægt að skýra betur reglur um með hvaða hætti leiguverð geti breyst á samningstímanum til þess að auka fyrirsjáanleika fyrir alla aðila. Góðar upplýsingar um leigumarkaðinn og samsetningu hans, fjölda leigusamninga, þróun leiguverðs og tímalengd samninga eru gríðarlegar mikilvægar fyrir stjórnvöld til þess að geta með upplýstum hætti brugðist við þeim áskorunum sem leigjendur og leigusalar standa frammi fyrir og til þess að átta sig á hvernig best er hægt að styðja við virkan leigumarkað til hagsbóta fyrir alla aðila. Þá eru fyrrnefndar upplýsingar ekki síður mikilvægar fyrir báða aðila leigusamninga til þess að átta sig á þróun leiguverðs á markaði m.a. í ljósi þeirra breytinga sem lagðar eru til í frumvarpi þessu og miða að því að hægt verði að breyta leigufjárhæð til þess að aðlaga leiguverð að markaðsleigu sambærilegs húsnæði.

Í ljósi alls framangreinds er mjög mikilvægt að lögfesta skyldu til þess að skrá alla leigusamninga um íbúðarhúsnæði til þess að tryggja að stjórnvöld hafi góðar rauntímaupplýsingar til þess að geta stutt við heilbrigðan leigumarkað og stuðla að bættri réttarstöðu aðila leigusamnings á samningstíma.

Virðulegi forseti. Ég hef hér rakið meginefni frumvarpsins. Ég legg til að því verði að lokinni 1. umræðu vísað til hv. velferðarnefndar og 2. umræðu.


Ræðumaður: Líneik Anna Sævarsdóttir

Virðulegi forseti. Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á lögum um fjölmiðla, EES-reglur, hljóð- og myndmiðlun. Ég mæli fyrir þessu nefndaráliti í forföllum framsögumanns.

Frumvarpið felur í sér breytingar á lögum um fjölmiðla, nr. 38/2011, vegna innleiðingar á tilskipun Evrópuþingsins og ráðsins frá 14. nóvember 2018 um breytingu á tilskipun um hljóð- og myndmiðlunarþjónustu.

Nefndin fjallaði um málið og fékk á sinn fund gesti og það bárust umsagnir eins og greint er frá í nefndaráliti sem liggur frammi á þskj. 1108.

Í kjölfar umfjöllunar nefndarinnar um málið vill meiri hluti allsherjar- og menntamálanefndar árétta eftirfarandi sérstaklega:

Fyrst um aukna vernd barna. Með frumvarpinu er kveðið nánar á um vernd barna gegn skaðlegu efni fjölmiðlaveitna sem miðla hljóð- og myndefni, m.a. að auðkennt verði með myndtáknum sem skýra með hvaða hætti efnið sé skaðlegt börnum. Auk þess er kveðið nánar á um vernd persónuupplýsinga barna í viðskiptalegum tilgangi, svo sem í tengslum við beina markaðssetningu eða gerð og notkun persónusniðs og einstaklingsmiðaðra auglýsinga.

Jafnframt er mælt fyrir um skyldur mynddeiliveitna þegar kemur að vernd barna en með frumvarpinu er lagt til að við lögin bætist nýr kafli er mæli fyrir um réttindi og skyldur mynddeiliveitna, sem eru nýmæli í lögunum. Mynddeiliveitur skulu gera viðeigandi ráðstafanir til að vernda börn fyrir efni, notandaframleiddu efni, sem sagt efni sem notendur framleiða, og viðskiptaboðum er skaðað geta líkamlegan, andlegan eða siðferðislegan þroska. Í greinargerð með frumvarpinu er vísað til þess að skaðlegt efni og hatursorðræða sem fyrirfinnst á mynddeiliveitum hafi vakið áhyggjur, sérstaklega þar sem börn og unglingar nota oft slíka þjónustu. Inn á þetta er sérstaklega komið í aðfaraorðum tilskipunarinnar. Markmið ákvæðisins er að vernda börn og almenning fyrir slíku efni með því að setja viðeigandi og hóflegar reglur um miðlun þess. Efni á mynddeiliveitum er aðeins að litlu leyti ritstýrt þar sem því er hlaðið inn af notendum og er efnið oft flokkað með sjálfvirkum kerfum. Mikilvægt er að mynddeiliveitur geri viðeigandi ráðstafanir til að vernda börn gegn efni sem getur haft skaðleg áhrif á þau.

Þá er með frumvarpinu mælt fyrir um aukna vernd barna gegn viðskiptatilboðum, sérstaklega gegn kostun barna- og unglingaefnis. Verður því óheimilt að aðilar sem stunda viðskipti kosti barna- og unglingaefni og á það bæði við um einkaaðila og lögaðila en þó verður góðgerðarsamtökum og mannréttindafélögum kleift að miðla fræðslu til barna og unglinga.

Meiri hlutinn telur brýnt að breytingar sem varða aukna vernd barna nái fram að ganga. Með örri tækniþróun og auknu aðgengi að m.a. mynddeiliveitum er mikilvægt að kveða á um vernd barna gegn skaðlegu efni og markaðssetningu.

Næst er sérstaklega fjallað um réttindi sjón- og heyrnarskertra en meiri hlutinn telur jafnframt brýnt að auka aðgengi og réttindi sjón- og heyrnarskertra, svo sem rétt til táknmáls, textunar og hljóðlýsingar á efni sem miðlað er, enda er það lykill að upplýsingum og menningu. Aukinn aðgangur sjón- og heyrnarskertra að efni fjölmiðlaveitna varðar réttindi á grundvelli samnings Sameinuðu þjóðanna um réttindi fatlaðs fólks sem Ísland hefur fullgilt.

Fyrir nefndinni kom fram að þær breytingar sem frumvarpið mæli fyrir um séu til bóta en bent á að það skorti á skýra ábyrgð og viðurlög við því ef þessum skyldum sé ekki sinnt. Í minnisblaði menningar- og viðskiptaráðuneytis til nefndarinnar frá 25. janúar segir hvað þetta varðar að ákvæðið sé í eðli sínu matskennt og þar með vandkvæðum bundið að mæla fyrir um viðurlög vegna brota gegn því. Þá sé orðalagið í samræmi við ákvæði tilskipunarinnar og væri því gengið lengra en nauðsynlegt er með því að kveða á um viðurlög.

Meiri hlutinn undirstrikar það sem fram kemur í greinargerð, að með breytingunni sé fastar að orði kveðið en í fyrri hljóð- og myndmiðlunartilskipun. Ekki verði lengur um tilmæli að ræða þegar kemur að því að gera þjónustu aðgengilega sjón- og heyrnarskertum heldur verði fjölmiðlaveitum nú gert skylt að endurmeta stöðugt hvort möguleiki sé á að bæta þjónustu þeirra við sjón- og heyrnarskerta, sem og að gera áætlanir þar um. Meiri hlutinn telur að með frumvarpinu sé stigið skref í rétta átt.

Þá er lagt til að fjölmiðlanefnd skuli birta upplýsingar á vef sínum um kröfur sem gerðar eru til fjölmiðla um aðgengi sjón- og heyrnarskertra að fjölmiðlaefni, og gera sjón- og heyrnarskertum kleift að koma kvörtunum vegna brota á lögunum á framfæri í vefgátt á einfaldan og aðgengilegan hátt. Jafnframt sé mikilvægt, líkt og Öryrkjabandalag Íslands bendir á í umsögn sinni, að nýting stafrænna lausna skipti máli þegar kemur m.a. að textun á myndefni fjölmiðla.

Ef ég leyfi mér að bæta örlitlu við þetta hefur ítrekað komið fram í umfjöllun allsherjar- og menntamálanefndar um mál sem tengjast aðgengi að íslenskunni til að mynda um mikilvægi þess að nýta tæknina við textun á efni.

Þá áréttar meiri hlutinn mikilvægi þess að kveða á um þá kröfu að útsendingar á tilkynningum vegna almannaöryggis skuli vera á þá vegu að sjón- og heyrnarskertir einstaklingar geti skilið þær, samanber skyldur vegna almannaheilla skv. 31. gr. laga. Líkt og kemur fram í greinargerð verður að vega og meta hvert tilvik fyrir sig en þó með hliðsjón af þeirri meginreglu að tryggja aðgengi og réttindi sjón- og heyrnarskertra.

Þá er það næsta sem nefndarmeirihlutinn dregur fram umfjöllun um bann við hatursáróðri og hvatningu til refsiverðrar háttsemi. Í 27. gr. fjölmiðlalaga er kveðið á um að fjölmiðlum sé óheimilt að hvetja til refsiverðrar háttsemi og kynda undir hatri á grundvelli tilgreindra þátta, m.a. kynþáttar, kynferðis, trúarskoðana o.fl. Með frumvarpinu eru lagðar til breytingar á ákvæðinu, annars vegar nýmæli um að óheimilt sé að hvetja til hryðjuverka og hins vegar að við ákvæðið bætist tilgreindir þættir. Nefndin fjallaði um verndarandlag ákvæðisins og þá hópa sem eru tilgreindir og bætast við ákvæðið. Í minnisblaði menningar- og viðskiptaráðuneytis til nefndarinnar 20. febrúar 2024 er rakið að ákvæði 27. gr. fjölmiðlalaga eigi sér fyrirmynd í 6. gr. hljóð- og myndmiðlunartilskipunarinnar, auk þess sem það á sér samsvörun í tilmælum ráðherranefndar Evrópuráðsins nr. R (97) 20 um bann við hatursáróðri í fjölmiðlum.

Þá fjallaði nefndin um þá breytingu sem er lögð til með frumvarpinu um að fella brott úr 27. gr. laganna skilyrði um að fjölmiðlar kyndi undir hatri með markvissum hætti. Líkt og rakið er í greinargerð með frumvarpinu felur það þó ekki í sér að fjölmiðill geti þurft að sæta ábyrgð vegna einstakra ummæla heldur virkjast ábyrgð samkvæmt ákvæðinu til að mynda ef fjölmiðillinn í endurteknum tilvikum gerir engar ráðstafanir til að koma í veg fyrir að viðmælendur eða dagskrárgerðarfólk viðhafi hatursfull ummæli eða áróður. Í minnisblaði ráðuneytisins frá 20. febrúar er þess jafnframt getið að breytingin sé til samræmis við ákvæði tilskipunarinnar en í framkvæmd hafi orðalagið skapað ákveðinn þröskuld fyrir beitingu ákvæðisins, sem sagt fyrra orðalag skapaði ákveðinn þröskuld.

Tilgangur þessara breytinga sé að veita almenningi aukna vernd vegna hatursorðræðu, hvatningu til hryðjuverka og annarrar refsiverðrar háttsemi í fjölmiðlum og á mynddeiliveitum.

Þá er fjallað um auknar skyldur fjölmiðlaveitna og mynddeiliveitna. Með frumvarpinu eru lagðar auknar skyldur á fjölmiðlaveitur sem miðla myndefni eftir pöntun til að tryggja að evrópskt efni á veitum þeirra sé að lágmarki 30% af framboði þeirra og að efnið sé sýnilegt, þar undir fellur íslenskt efni. Meiri hlutinn telur þær breytingar til bóta og m.a. til þess fallnar að auka menningarlegan fjölbreytileika og dreifingu á evrópsku og íslensku efni.

Sama á við um auknar skyldur mynddeiliveitna en með frumvarpinu verða ákveðnir þættir í starfsemi þeirra felldir undir fjölmiðlalög þótt slíkar veitur séu ekki fjölmiðlar í eðli sínu. Meðal annars er þess krafist að mynddeiliveitur auðveldi notendum sínum að tilkynna efni sem fer gegn reglum þeirra og ákvæðum laga. Þá mun starfsemi mynddeiliveitna, innan íslenskrar lögsögu, falla undir eftirlitshlutverk fjölmiðlanefndar sem sinnir þegar eftirliti með fjölmiðlum og fjölmiðlaveitum.

Einnig má geta þess að með frumvarpinu eru lagðar til breytingar sem eiga að veita fjölmiðlum meira svigrúm hvað varðar ráðstöfun auglýsingatíma, sem er ætlað að koma til móts við kröfur auglýsenda og flæði áhorfenda á mismunandi tímum.

Fyrir nefndinni komu fram ýmsar ábendingar, m.a. varðandi stöðu á fjölmiðlamarkaði og hlutverk Ríkisútvarpsins, en meiri hlutinn áréttar að ekki er tilefni til að bregðast við slíkum ábendingum í þessu frumvarpi. Líkt og fram kemur í minnisblaði menningar- og viðskiptaráðuneytis til nefndarinnar frá 25. janúar mælir frumvarpið ekki fyrir um aðrar breytingar en leiðir af tilskipun 2018/1808/ ESB um breytingu á hljóð- og myndmiðlunarþjónustu. Þó telur meiri hlutinn rétt að geta þess að gildissvið fjölmiðlalaga er víðtækara og nær til allra fjölmiðla, sbr. 13. gr. frumvarpsins sem breytir 27. gr. laganna um bann fjölmiðla við hatursáróðri og hvatningu til refsiverðrar háttsemi.

Það liggur fyrir að starfandi er starfshópur á vegum menningar- og viðskiptaráðuneytis um gjaldtöku af erlendum streymisveitum og tæknirisum sem er ætlað að taka til athugunar gjaldtöku af fjölmiðlaveitum sem miðla myndefni eftir pöntun, samanber einnig valkvætt ákvæði 2. mgr. 13. gr. tilskipunarinnar. Verði lagðar til breytingar á lögum hvað það varðar má vænta þess að slíkt komi fram í öðru frumvarpi um menningarframlag fjölmiðlaveitna þegar yfirstandandi vinnu á vegum ráðuneytisins lýkur, eins og sjá má í þingmálaskrá ríkisstjórnarinnar. Þá má geta þess að menningar- og viðskiptaráðherra hyggst leggja fyrir Alþingi tillögu til þingsályktunar um fjölmiðlastefnu.

Þá vík ég að breytingartillögum meiri hluta allsherjar- og menntamálanefndar. Í fyrsta lagi er lögð til breyting er varðar tímabundna stöðvun á móttöku myndmiðlunarefnis frá öðrum EES-ríkjum, sem er 6. gr. Við umfjöllun um málið óskaði nefndin eftir skýringum frá menningar- og viðskiptaráðuneyti á misræmi milli orðalags 6. gr. frumvarpsins og samsvarandi ákvæði í hljóð- og myndmiðlunartilskipun ESB þar sem kveðið er á um að einungis sé heimilt að stöðva móttöku myndmiðlunarefnis frá öðrum EES-ríkjum tímabundið ef fjölmiðlaþjónusta skaðar lýðheilsu eða stefnir henni í alvarlega og verulega hættu. Í minnisblaði ráðuneytisins frá 20. febrúar er lögð til breyting á 6. gr. frumvarpsins til að tryggja að ekki verði dregið úr kröfum sem eru gerðar til íhlutunar af því tagi sem fjallað er um í 5. gr. fjölmiðlalaga. Meiri hlutinn tekur undir framangreint og leggur til breytingu þess efnis.

Í öðru lagi er lögð til breyting er varðar upplýsingagjöf á vef fjölmiðlanefndar um aðgengi sjón- og heyrnarskertra. Í umsögn fjölmiðlanefndar um málið er lagt til að ný málsgrein skv. 10. gr. frumvarpsins, sem varðar starfssvið fjölmiðlanefndar, verði frekar bætt við 21. gr. laganna. Samhliða er lagt til að fyrirsögn 21. gr. laganna verði „Upplýsingagjöf á vef fjölmiðlanefndar“. Meiri hlutinn tekur undir ábendinguna og leggur til breytingu þess efnis.

Að lokum leggur meiri hlutinn til breytingu á gildistökuákvæði og leggur til að lögin öðlist þegar gildi, auk þess sem lagðar eru til breytingar sem eru tæknilegs eðlis og þarfnast ekki frekari skýringa.

Að framangreindu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Bryndís Haraldsdóttir, formaður nefndarinnar, Hafdís Hrönn Hafsteinsdóttir, framsögumaður málsins, Berglind Ósk Guðmundsdóttir, Brynhildur Björnsdóttir, Magnús Árni Skjöld Magnússon og Eyjólfur Ármannsson.


Ræðumaður: Halla Signý Kristjánsdóttir

Virðulegi forseti. Ég er sammála ályktun sveitarstjórnarráðs Framsóknar sem kemur inn á að sveitarfélög tryggi gjaldfrjálsar skólamáltíðir í grunnskólum, eins og ríkisstjórnin hefur samþykkt, enda er það í anda Framsóknar að setja fjölskyldufólk í forgang. Kjarasamningar eru í vinnslu og þessi aðgerð myndi greiða fyrir gerð þeirra. Það er mikilvægt að þjóðarsátt náist um jafn mikilvægt mál, öllum til heilla. Það væri liður í átt að markmiðum okkar um að ná niður verðbólgu og vöxtum í landinu enda myndu allir vinna með því, bæði heimili og sveitarfélög. Mörg sveitarfélög í landinu eru skuldug og finna því áþreifanlega fyrir hærri verðbólgu og því vaxtastigi sem nú ríkir í landinu. Mikilvægi skólamáltíða fyrir skólastarfið sjálft er mikið. Góð næring er nauðsynleg fyrir skóladaginn og mikilvægur liður í því að jafna kjör og aðstæður barna að öll börn eigi kost á hollum og staðgóðum skólamáltíðum. Það er ekki aðeins brýnt til að draga úr ójöfnuði heldur einnig heilsufarslegt og uppeldislegt atriði. Næring er þýðingarmikil fyrir þroska nemenda og starfsorku og rétt næring er liður í forvörnum og lýðheilsu. Börnin búa við misjöfn kjör og koma úr misjöfnum aðstæðum en þegar þau setjast við morgunhressinguna í skólanum koma þau öll að sama borði. Börn í Reykjavík greiða að jafnaði 12.836 kr. á mánuði fyrir skólamáltíð og eru það um 115.000 kr. yfir veturinn fyrir barnið. Foreldrar greiða þó ekki nema fyrir tvö börn og fá frítt fyrir það þriðja. Þótt þetta sé ekki há upphæð þá getur munað um 230.000 kr. yfir veturinn.

Virðulegi forseti. Mörg sveitarfélög bjóða nú upp á gjaldfrjálsar skólamáltíðir, t.d. Fjarðabyggð og Vogar, og enn fleiri sveitarfélög hafa lagt mikið kapp á það á undanförnum árum að niðurgreiða skólamáltíðir í grunnskólum. Nú er hins vegar tímabært að taka af skarið og stíga skrefið til fulls.


Ræðumaður: Lilja Rannveig Sigurgeirsdóttir

Hæstv. forseti. Það er okkur flestum eðlislægt að hringja eða svara símanum. Hér á landi eru aftur og aftur á móti margir sem geta það ekki heima hjá sér eða á svæðinu í kringum heimili sitt sökum lélegs símasambands. Þau lenda t.d. í vandræðum með að virkja rafræn skilríki því það krefst þess að viðkomandi sé í símasambandi og því þurfa þau að ferðast frá heimili sínu til að vinna að ýmsu sem mörg okkar telja sjálfsagt. Það að vera í góðu símasambandi snýst ekki einungis um hentugleika heldur er þetta fyrst og fremst öryggismál, bæði innan sem utan heimilis. Það er ekki einungis mikilvægt að huga að góðu símasambandi á heimili fólks því á vegum landsins eru líka margir staðir þar sem er lítið eða ekkert símasamband og það hefur margoft skapað mjög erfiðar aðstæður vegna slysa eða annarra vandræða sem koma upp. Það var því mjög gott að sjá fréttir vikunnar þar sem samið var um að byggja upp 24 fjarskiptasenda við stofnvegi á Vestfjörðum. Sú aðgerð skiptir miklu máli fyrir öryggi fólks á vegum landsins sem og þeirra sem búa í nágrenni við sendana. Meðan við fögnum því höldum við samt áfram að þrýsta á frekari uppbyggingu við stofnvegi um allt land sem og tengivegi og heimili fólks. Sjálf hefði ég viljað að áherslan hefði fyrst verið lögð á að byggja upp símasamband við heimili fólks en ég fagna þó öllum þeim framförum sem eiga sér stað í fjarskiptamálum á Íslandi því að það skiptir mjög miklu máli að vera í góðu sambandi.


Ræðumaður: Halla Signý Kristjánsdóttir

Virðulegi forseti. Samfélag okkar er sem betur fer ekki einsleitt heldur fjölbreytt. Það er því á ábyrgð samfélagsins og okkar að hjálpa til við aðlögun innflytjenda inn í samfélagið; innflytjenda sem við höfum verið svo heppin að fá hingað til landsins og má finna um allt land í öllum byggðarkjörnum; fólk sem er tilbúið að leggja okkur lið við að viðhalda góðu samfélagi og viðhalda hagkerfinu til framtíðarkynslóða. Það er staðreynd að stór hluti, eða 87%, innflytjenda er á vinnumarkaði hér á landi og er það vel.

Háskólasetrið á Vestfjörðum hýsir verkefnið Gefum íslenskunni séns sem er m.a. stofnað af Fræðslumiðstöð Vestfjarða með Ólafi Guðsteini Kristjánssyni í fararbroddi. Síðan verkefnið var stofnað hafa sveitarfélög og fleiri aðilar komið að því. Þetta sprettur upp af átaki sem var á Ísafirði með það að markmiði að auka vitund fólks gagnvart íslensku og tileinkun málsins. Það hafa verið haldin námskeið og málþing sem hafa vakið athygli og nú er verkefnið að færast á fleiri svæði. Þátttakendur eru íbúar á svæðinu, bæði íslenskir að uppruna og innflytjendur. Það er mikilvægt að allir taki þátt.

Þegar við tökum á móti ferðamönnum leggjum við áherslu á að sýna menningararf okkar og áhugaverða staði um allt land, söguna og náttúruna. Merkilegasti menningararfurinn er þó tungumálið okkar íslenska. Við þurfum að lyfta því upp. Það hefur þróast líkt og náttúran í okkar fallega landi en fyrir okkur er tungumálið festan í þjóðinni og samnefnari. Við verðum því að vera opin fyrir því hvernig við getum boðið þeim sem flytja hingað og dvelja hér um lengri eða skemmri tíma  að starfa og lifa í okkar samfélagi. Það er á okkar ábyrgð að þjálfa íslenskuna og ekki skipta sjálfkrafa yfir í ensku í samskiptum og leyfa fólki — það eru allir af vilja gerðir — að byggja undir þá kunnáttu sem það býr yfir. Að sjálfsögðu verðum við að bera virðingu fyrir því að okkar ylhýra er ekki auðlært og setjast ekki í dómarasæti heldur vera fyrirmynd.


Ræðumaður: Líneik Anna Sævarsdóttir

Virðulegi forseti. Knattspyrnu- og fjölnotaíþróttahús hafa valdið byltingu í möguleikum til ýmiss konar íþróttaiðkunar innan húss yfir veturinn hér á landi en í sumum þessara húsa eru því miður hættulegar slysagildrur. Þá hef ég sérstaklega í huga óvarðar járnstoðir aftan við endalínur knattspyrnuvallanna en mögulega er fleira í þessum húsum sem þarfnast skoðunar með tilliti til öryggis notenda. Í sumum húsunum hafa stoðirnar verið varðar en því miður hefur stundum þurft alvarlegt slys til. Iðkendur, börn sem fullorðnir, sem lenda á þessum stoðum á fullri ferð geta slasast illa. Kostnaður við öruggari frágang er óverulegur í samhengi við byggingarkostnað, rekstrarkostnað eða hættuna á alvarlegu slysi. Ég hef í nokkur ár vakið máls á þessu í tveggja manna tali við fólk sem mér hefur fundist líklegt til að beita sér fyrir úrbótum. Það hefur ekki skilað miklu þó að margir telji úrbóta þörf en líklega vantar viðmið fyrir mat á öryggi og fyrirmæli til þess að gripið sé til markvissra aðgerða. Í fljótu bragði sýnist mér öryggisreglur ekki ná utan um þennan þátt. Það er alla vega ekki hægt að sjá af reglugerð KSÍ um knattspyrnuleikvanga, reglugerð umhverfis-, orku- og loftslagsráðuneytis um öryggi leikvalla og leiksvæða eða eftirlit með þeim eða í reglum menntamálaráðherra um öryggi í íþróttahúsum né byggingarreglugerð. Þarna er viðfangsefni sem fellur á milli ráðuneyta, sveitarfélaga og íþróttahreyfingarinnar. Ég skora því á stjórnvöld, ríki og sveitarfélög, í samvinnu við íþróttafélögin að grípa til ráðstafana og jafnframt að móta reglur til framtíðar um frágang í kringum vellina. Jafnframt mun ég leggja fram fyrirspurn til hæstv. mennta- og barnamálaráðherra varðandi málið.


Ræðumaður: Líneik Anna Sævarsdóttir

Virðulegi forseti. Hér ræðum við frumvarp til laga um breytingu á lögum um útlendinga, nr. 80/2016. Þetta frumvarp snýr sérstaklega að ákvæðum um alþjóðlega vernd, mikilvægt mál sem er liður í endurskoðun á lögum um útlendinga sem að mínu áliti þarf að vera viðvarandi verkefni stjórnvalda í síbreytilegum heimi.

Málið er líka mikilvægur liður í vinnu samkvæmt heildarsýn í útlendingamálum sem ríkisstjórnin hefur sammælst um og kynnt var þann 20. febrúar síðastliðinn. Í þeirri heildarsýn endurspeglast stefna okkar í Framsókn, stefna um að löggjöf taki mið af alþjóðasamningum sem Íslendingar eiga aðild að, samningum og skuldbindingum, og sé á hverjum tíma í takt við löggjöf nágrannalandanna. Viðmið við alla ákvarðanatöku um laga- og reglugerðarbreytingar skal taka mið af mannúð og skilvirkni í samræmi við markmið útlendingalaga og ævinlega þarf að finna þar leiðir sem eru raunhæfar miðað við okkar aðstæður hverju sinni.

Við í Framsókn leggjum líka mikla áherslu á að byggja á traustum og réttum upplýsingum um stöðuna hér á landi og í samanburði milli landa. Við þurfum samstarf og samvinnu við nágrannalöndin um lagaumhverfið en líka um samræmdar aðgerðir gagnvart þeim áskorunum sem við mætum hverju sinni alþjóðlega.

Sú sem hér stendur starfaði í þverpólitískri nefnd um málefni útlendinga á árunum 2014–2016 sem undirbjó lögin sem samþykkt voru árið 2016 og tóku gildi í upphafi árs 2017. Heildarendurskoðuninni var ætlað að byggja grunn til að mögulegt væri að halda áfram að þróa útlendingalöggjöfina í takt við breytingar á löggjöfinni í kringum okkur. Okkur hefur því miður ekki auðnast það á síðustu árum heldur allt of oft fest okkur í umræðunni um breytingar á einstökum ákvæðum í stað þess að horfa á heildarmyndina. Það er því gríðarlega mikilvægt skref að við höfum nú sammælst um heildarsýn. Ég heyri ekki annað á umræðunni hér í dag en að það sé vilji til þess að ræða málin á þeim nótum og vinna þetta frumvarp inni í þinginu í því ljósi. En ég vil líka leggja áherslu á það hér að virkt samtal um málefni innflytjenda og flóttamanna við okkar nágrannalönd og við þær Evrópuþjóðir sem vinna samkvæmt sömu samningum um landamæri, sem tilheyra Schengen-svæðinu, er mikilvægt á hverjum tíma. Ég held að okkur sé það t.d. öllum ljóst að við hefðum aldrei getað tekið ákvörðun um að framlengja sameiginlega vernd vegna fjöldaflótta í kjölfar innrásar Rússlands í Úkraínu án samráðs við aðrar Evrópuþjóðir og í rauninni aldrei getað hafið þá vegferð ein og sér.

Þá vil ég líka leggja áherslu á það að hvers konar þróunarsamvinna og vinna með Sameinuðu þjóðunum að jöfnum lífsskilyrðum á heimsvísu er lykillinn að því að fækka fólki á flótta og það er gríðarlega mikilvæg vinna á hverjum tíma. Ófriður, ofsóknir, náttúruhamfarir og hnignun landgæða eru helstu ástæður þess að fólk flýr heimkynni sín og í flestum tilfellum fer flóttafólk að heiman þvert á það sem það vildi helst gera. Við þurfum því að nota öll tækifæri til að beita okkur fyrir friði eða styðja stjórnvöld þar sem náttúruhamfarir verða og halda áfram að styðja við það samstarf Sameinuðu þjóðanna sem vinnur að jöfnuði á heimsvísu, svo sem þá stofnun sem við höfum unnið mikið með um endurheimt landgæða.

En aftur að þessu máli. Það skiptir máli að afgreiðsla umsókna þeirra sem hér sækja um alþjóðlega vernd sé vönduð en jafnframt hröð, eða skilvirk eins og við segjum, bæði vegna þeirra sem ekki koma til með að fá hér vernd og hinna sem fá stöðu flóttamanns hér á landi.

Ég ætla ekki að staldra sérstaklega við þau sex atriði sem lagðar eru til breytingar á með frumvarpinu enda búið að ræða þau töluvert hér. Ég læt það bíða vinnunnar í allsherjar- og menntamálanefnd en í minni vinnu við yfirferð málsins þar mun ég leggja áherslu á að rýna tillögurnar í því ljósi hvort þær samræmist og nái fram þeim markmiðum sem sett eru fram í heildarsýninni sem kynnt var 20. febrúar og hvort og með hvaða hætti breytingarnar samræmast því sem önnur Norðurlönd eru að gera og kalla eftir upplýsingum til að undirbyggja það. Jafnframt finnst mér mikilvægt að nefndin kynni samspil útlendingalaga við eftirlit á landamærum því að það er eitt af því sem virðist ríkja töluverð upplýsingaóreiða um hér á landi og mikilvægt að nefndin fái skýrar upplýsingar um það hvort raunverulega séu einhver tækifæri til að auka skilvirkni með breytingum á landamæravörslu, enda má það vera flestum ljóst að fjölgun umsókna um alþjóðlega vernd hefur í gegnum síðustu ár tengst fjölgun ferða til landsins og tækifærum til að komast hingað frá mismunandi áfangastöðum.

Annað sem hefur verið nefnt hér í umræðunni í dag og mér finnst mikilvægt að við í allsherjar- og menntamálanefnd fylgjum eftir er hvort það séu tækifæri til styttingar málsmeðferðar hjá Útlendingastofnun til viðbótar því sem gert er ráð fyrir að stytta málsmeðferðartímann fyrir kærunefndinni samkvæmt frumvarpinu og þá mun ég fylgja eftir og kalla eftir upplýsingum um yfirstandandi og fyrirhugað samtal og samráð við nágrannalöndin og í alþjóðlegu samstarfi til framtíðar.

Að lokum: Samhengi þessa frumvarps við inngildingu er auðvitað mjög mikilvægt því að inngilding þeirra sem hingað flytja skiptir okkur öll máli og við þá vinnu verðum við að virða ólík sjónarmið í samfélaginu, vinna úr þeim. Það er það sem við sem sitjum á Alþingi þurfum að gera jafnframt því sem stjórnvöld þurfa að taka mið af ólíkum sjónarmiðum. En öll þurfum við að vera lausnamiðuð og með raunsæi að leiðarljósi og vinna án öfgaumræðu. Það er viðvarandi verkefni að móta reglur sem hér gilda um komu útlendinga. Það þarf skýra forystu stjórnvalda um inngildingu innflytjenda, forystu sem getur stutt ólíkar byggðir landsins í þeim verkefnum sem þar fara fram, svo sem í heilbrigðiskerfinu, í skólum, á vinnustöðum, í íþróttastarfi og öðru félagsstarfi.

Virðulegi forseti. Ég ætla ekki að hafa mál mitt lengra hér en legg áherslu á það að við í allsherjar- og menntamálanefnd leggjum okkur fram um að skýra þetta mál enn frekar í okkar vinnu.


Ræðumaður: Líneik Anna Sævarsdóttir

Forseti verður að játa það að það urðu ákveðin mistök við skráningu andsvara en hér báðu þrír þingmenn um andsvör. Það þýðir að það fer örlítið lengri tími í andsvörin en gert er ráð fyrir þegar þrír þingmenn veita andsvar.


Ræðumaður: Ásmundur Einar Daðason

Virðulegur forseti. Ég er sammála hv. þingmanni um mikilvægi heildstæðrar nálgunar á þetta og það sé skoðað samspilið sérstaklega milli grunnskóla og framhaldsskóla þegar við nálgumst þessi mál. Það held ég að sé grunnurinn að því að okkur er ekki að takast upp og með þeim hætti sem þessar rannsóknir sýna. Það er hins vegar mikilvægt að við áttum okkur á því hvernig við ætlum að gera það og það er næsta verkefni. Af því að þingmaðurinn nefndi sérstaklega fjárhagsleg málefni og framhaldsskólastigið þá vil ég segja að framhaldsskólastigið er að takast á við sömu áskoranirnar sem eru að verða í íslensku samfélagi varðandi aukna fjölbreytni. Við erum með vaxandi hóp nemenda með erlendan tungumála- og menningarbakgrunn sem koma inn í framhaldsskólana. Við erum með vaxandi hóp nemenda sem þurfa að fara á svokallaðar starfsbrautir og við erum með vaxandi hóp sem vill fara í starfs- og verknám. Á þetta var bent við síðustu fjárlagagerð og við síðustu fjármálaáætlun og mikilvægt að það sé brugðist við þessu. Það var gert að hluta til á yfirstandandi ári en ef við ætlum að láta framhaldsskólakerfið geta staðið undir því sem það þarf að standa undir, þá þurfum við að halda því áfram í fjármálaáætlun og fjárlögum næstu ára.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þessa fyrirspurn um þetta málefni sem hefur verið talsvert mikið í umræðunni undanfarið vegna nýlega útkominnar rannsóknar. Ég vil segja að markmiðið með þessum breytingum á sínum tíma var gott og það var göfugt en hins vegar er mjög mikilvægt þegar við förum af stað í svona að við lærum af því. Ég vil taka undir margt af því sem kemur fram í umræddri rannsókn og í umræðu um þetta mál undanfarnar vikur og mánuði, m.a. varðandi undirbúning nemenda áður en þeir koma í háskóla, hvernig ekki sé verið að nálgast þetta nægilega heildrænt og að þegar einstaklingar koma í háskóla séu þeir ekki nægilega vel undirbúnir. En ekki hvað síst mikilvægi óformlegs náms; íþrótta, tónlistar og annars, hvernig það eru vísbendingar um að það sé miklu erfiðara að takast á við slíkt samhliða námi.

Spurningarnar sem hv. þingmaður spyr, m.a. varðandi það að nálgast þessi mál í efstu bekkjum grunnskóla á nýjan leik með breytingar í huga — ég tek undir það og ég held að við þurfum að nálgast skólakerfið miklu heildrænna en við höfum verið að gera. Það hefur verið þannig að það hefur ekki verið nægilegt samtal á milli grunnskólastigsins og framhaldsskólastigsins og það þurfum við að efla. Ég held að það stafi að verulegu leyti af því að sveitarfélögin stýra öðru skólastiginu og ríkisvaldið hinu. Við nefnilega gleymum því oft þegar við gerum breytingar að það þarf líka að innleiða þær. Það er þar sem okkur hefur ekki tekist nægilega vel til í íslensku skólakerfi.

Ég bind miklar vonir við nýja þjónustustofnun í menntamálum og nýtt skólaþjónustufrumvarp sem nú er í samráðsgátt og breytt hugarfar gagnvart samstarfi á milli skólastiga, stjórnsýslustiga og annarra, en því þurfum við að fylgja eftir vegna þess að við getum ekki búið við framhaldsskólakerfi sem er með þessum hætti, þrjú ár, ef nemendurnir koma ekki nægilega vel undirbúnir eins og hv. þingmaður benti á. Það krefst aðgerða en það krefst þess líka að við innleiðum þær en tölum ekki bara um þær. Seinni tvær spurningarnar næ ég að koma inn á í seinna svari.


Ræðumaður: Stefán Vagn Stefánsson

Virðulegur forseti. Við erum að ræða hér fjárauka tvö, sem lýtur eins og fyrri fjárauki, að aðgerðum er varða Grindavík og það ástand sem þar er uppi. Ég heyri það, og varð þess svo sem  áskynja í störfum fjárlaganefndar, að ýmsar leiðir eru nefndar til fjármögnunar, svo sem skattheimta og annað. Ég held hins vegar að sú leið sem hefur verið valin núna sé mjög skynsamleg. Það hefur komið fram bæði í minnisblaði til fjárlaganefndar og á fundum nefndarinnar að það er óvíst hvað verður mikið notað af þessari 30 milljarða kr. heimild. Mér finnst hins vegar áhugavert, og í raun og veru fagna því, að ég og við erum búin að vera að ræða hér, m.a. í aðdraganda fjárlagaumræðunnar, um aðhaldssöm fjárlög og fulltrúar Pírata  töluðu um að fjárlögin væru ekki aðhaldssöm heldur hlutlaus. Nú koma þeir hér upp og hafa áhyggjur af því að með þessari aðgerð verði þau hlutlaus en ekki aðhaldssöm.


Ræðumaður: Jóhann Friðrik Friðriksson

Virðulegi forseti. Eins og hér hefur komið fram er þetta stærsta skrefið sem við höfum tekið til þess að reyna að eyða óvissunni fyrir Grindvíkinga. Vinnan er búin að vera mjög mikil og ég verð að segja það hér að ég er stoltur af þeirri samstöðu sem þingið hefur sýnt á undanförnum vikum og mánuðum en ekki síst í þessu máli þar sem við byrjuðum með samráðshópi og áttum fundi í ráðuneyti efnahagsmála og síðan gekk málið til efnahags- og viðskiptanefndar þar sem enn frekari breytingar voru gerðar á málinu til bóta. Ég held að þetta verði Grindvíkingum til heilla en líka áminning til okkar að halda áfram á sömu braut og sýna samstöðu með Grindvíkingum hér eftir sem hingað til.


Ræðumaður: Ágúst Bjarni Garðarsson

Virðulegi forseti. Ég tek undir með öðrum hv. þingmönnum sem hér hafa talað og þakka fyrir gott samstarf í nefndinni og ráðherra og ráðuneyti hvað þetta mál varðar. Við í Framsókn styðjum þetta mál auðvitað af heilum hug líkt og önnur mál sem taka utan um samfélagið í Grindavík þessa dagana og þessa mánuði. Í þessu máli vann nefndin hratt og vel og tók tillit til ýmissa athugasemda sem fram komu í þeirri vinnu. Þetta er auðvitað eitt mál af mörgum og við sem sitjum hér á þingi þurfum að halda áfram að vera á vaktinni og bregðast við ef svo þarf. Ég treysti áfram á þá góðu samstöðu sem við sýnum hér í dag.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir svarið. Mín skoðun er sú að það sé ekki hægt að blanda þessu tvennu saman á þessum tímapunkti. Við getum ekki og það er ekki boðlegt að láta íbúa í Grindavík bíða meðan Alþingi Íslendinga ætlar að fara að ræða hér um fiskveiðistjórnarkerfið og hvernig skattheimtan á að vera þar. Ég held því miður að sú umræða myndi taka langan tíma og við höfum þann tíma ekki, enda hefur frumvarp nú verið boðað hér af hálfu matvælaráðherra þar sem á að endurskoða þá hluti. Það er rétt að við fórum í skattlagningu hér fyrir jól, m.a. þegar varnargarðarnir voru settir upp. Varnargarðarnir komu hins vegar í fjárauka fyrir árið 2023, þeir voru þar inni. En mig langar aðeins að spyrja hv. þingmann að spurningu sem eiginlega skaust niður í kollinn á mér. Ég hef hlustað á hv. þingmann hér í allmörgum ræðum og nú talar hv. þingmaður um að hann vilji hækka bankaskatt um 30.000 milljónir. Hvernig heldur hv. þingmaður að sú framkvæmd eða sú aðgerð myndi gagnast í þeirri umræðu sem hv. þingmaður hefur oft haft hér uppi í þessum stól um að auka fjölbreytileika og fjölga hér bankastofnunum og fá erlenda banka til Íslands til þess að auka samkeppni? Heldur hv. þingmaður að slík aðgerð, að auka bankaskatt um 30.000 milljónir, muni auka líkurnar á því sem hann hefur rætt hér ítrekað, að fá erlendar bankastofnanir hingað til þess að auka samkeppni á íslenskum bankamarkaði?


Ræðumaður: Stefán Vagn Stefánsson

Virðulegur forseti. Það er ánægjulegt að heyra það hjá hv. þm. Eyjólfi Ármannssyni að hann telji líkur á því að hann og hans samflokksfólk muni styðja þetta frumvarp og ég fagna því, enda er þetta mjög mikilvægt skref. Þetta er það sem hefur verið kallað eftir af hálfu íbúa í Grindavík, að menn séu leystir úr snörunni. Það er það sem verið er að gera. Ég er hins vegar á aðeins öðrum stað en hv. þingmaður sem fer að tala um að þetta lán muni lenda á íslenskum skattborgurum. Íslenska ríkið borgar þetta lán eins og öll önnur lán sem íslenska ríkið tekur, það er engin breyting á því, þetta er bara lán. Við megum ekki gleyma samtryggingunni, þetta snýst um hana. Við erum að bregðast við hér fyrir hönd Grindvíkinga sem þjóð. Um það snýst málið. Ég hef alveg sömu áhyggjur og hv. þingmaður af verðbólgunni og ég er búinn að ræða það hér við aðra þingmenn, bæði innan fjárlaganefndar og utan, hér áður. En við skulum ekki gleyma því að verðbólgan er þó á niðurleið þannig að það komi fram. Mig langar að spyrja hv. þingmann, ég bara — bankaskattur, hækkun veiðileyfagjalds og breiðu bökin. Það er kallað eftir því að það verði gripið til aðgerða núna strax og við þurfum að grípa til aðgerða strax. Hvað erum við búin að ræða lengi hér um veiðileyfagjöld? Hvað heldur hv. þingmaður að umræða á Alþingi Íslendinga um það hver veiðileyfagjöldin ættu að vera myndi taka langan tíma? Eða um bankaskatt? Við eigum ekki að vera að blanda þessu tvennu saman að mínu viti. Við getum tekið umræðuna um veiðileyfagjöldin og bankaskattinn en hún á ekki að fara inn í þetta.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir svarið. Ég er nefnilega á svipuðum slóðum og hv. þingmaður hvað þetta varðar. Ég kom í andsvari mínu hér áðan að þessum einingahúsum eða hvaða nafni þau kallast, „,modular“ hús, svo maður sletti, einfaldlega vegna þess að tæknin er orðin þannig að það er gríðarlega mikið af fyrirtækjum sem eru bæði að flytja þetta inn og framleiða erlendis og stór hluti af kostnaði við byggingu húsnæðis hér á Íslandi og alls staðar er náttúrlega byggingarkostnaðurinn, að staðsteypa eða smíða hús frá grunni á staðnum er mjög dýrt. Ég hef þá tilfinningu og bara ákveðna sannfæringu fyrir því að slík lausn, að koma með töluvert af slíkum húsum inn á markaðinn, myndi slá verulega á framboðshlið húsnæðismála og myndi milda þetta högg sem við höfum áhyggjur af að verði okkur erfitt. Í því ljósi er ágætt að rifja upp viðlagasjóðshúsin sem voru keypt hér í Vestmannaeyjum og hafa reynst vel og eru bara í notkun enn þann dag í dag við ágætisorðstír, mörg hver. Ég er bara glaður að heyra að við erum ekkert langt frá hvor öðrum í þessu máli, ég og hv. þingmaður. En það er alveg ljóst líka að ég held að það sé mikilvægt að leita bara að eins breiðri nálgun og hægt er og kasta eins mörgu fram á borðið og hægt er og skoða flesta möguleika þannig að við getum talað okkur niður á þá niðurstöðu sem mun henta okkur best.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir fína ræðu. Það sem hvatti mig til að koma hér upp var það þegar hv. þingmaður fór að ræða um að við værum komin að þolmörkum alls staðar, hvort sem það væri í lögreglunni eða heilbrigðiskerfinu. Þetta er allt saman rétt. Það sem vakti fyrir okkur í fjárlaganefndinni með þessum texta, þar sem við vorum að tala um framkvæmdir á vegum ríkisins, var hvort það væri hægt að fresta einhverjum framkvæmdum eða hliðra til innan ársins og búa þannig til svigrúm til að koma til móts við þann kostnað sem hlytist af þessu verkefni í Grindavík, sem var, þegar fjárlög voru samþykkt, algerlega óljós stærð og er í raun og veru enn. Hér hefur verið talað um efnahagsáhrifin og hv. þingmaður hefur nefnt þau og ég er sammála honum í því. Við áttum hér orðastað um það áðan. Það er hins vegar ljóst að stærsti hlutinn af því fjármagni sem er að komast núna í umferð kemur aftur inn á fasteignamarkaðinn. Hvaða leiðir sér hv. þingmaður á framboðshliðinni til þess að í raun og veru að milda það ástand sem þar mun væntanlega skapast eða menn hafa áhyggjur af að muni skapast?


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir svarið og ég heyri það, eins og ég svo sem þóttist vita áður en ég steig hér í þetta púlt, að við deilum þessum áhyggjum og ég held að það geri það allir. Jú, vissulega er hægt að fara í einhvers konar skattalegar aðgerðir til að reyna að draga úr peningamagni í umferð. Í nefndaráliti meiri hluta fjárlaganefndar um fjárlög fyrir árið 2024 er setning, ef ég man rétt, sem er á þá leið að það komi til greina að skoða að fresta eða færa til framkvæmdir á árinu 2024 ef þær aðgerðir sem farið er í í Grindavík verða mjög kostnaðarsamar og dýrar fyrir ríkissjóð. Mig langaði aðeins að fá hugleiðingar hv. þingmanns um það. Ég er ekki með neinar sérstakar framkvæmdir í huga. Þegar ég er spurður er spurningin alltaf: Hvaða framkvæmdir? En nú er ég bara að hugsa um þetta úr 30.000 fetunum, hvernig hv. þingmanni líst á þá hugmynd að ríkið dragi kannski aðeins úr annars staðar meðan við erum að kljást við þetta ástand á Suðurnesjum.


Ræðumaður: Stefán Vagn Stefánsson

Virðulegur forseti. Ég vil byrja á því að þakka hv. þingmanni fyrir alveg fyrirtaksræðu og ég er bara alls ekkert langt frá því að geta tekið undir mikið af því sem þar kom fram. En mig langaði hins vegar að eiga orðastað við þingmann um áhyggjur okkar allra sem að þessu koma, ég held að við öll sem hér erum deilum þeim áhyggjum, af því peningamagni sem er að koma í umferð inn í hagkerfið. Mig langar að eiga samtal við hv. þingmann um það að stærsti hluti þessa fjármagns sem er að koma inn núna fer væntanlega aftur inn á fasteignamarkaðinn. Það munu örugglega langflestir Grindvíkingar sem eru að fara að fá út úr sínum eignum setja það í aðrar eignir þannig að aukningin kemur fram að mestu leyti þar. Þá erum við að tala um til hvaða aðgerða við getum gripið í raun og veru á fasteignamarkaðinum til að koma í veg fyrir eða reyna að dempa þessa bólu þannig að hún fari ekki út í verðlag og auki verðbólgu og verði til þess að Seðlabankinn eigi erfiðara með að fara í vaxtalækkanir. Það eru nokkrar leiðir sem mig langar aðeins að ræða við hv. þingmann. Annars vegar er það þetta Airbnb-frumvarp sem klárlega mun leysa hluta vandans. Síðan þurfum við náttúrlega að auka verulega framboðshlið markaðarins, við þurfum að auka íbúðamagn í umferð. En ef við myndum setja allt á fullt og segja við alla verktaka: Nú farið þið út og byggið, þá myndi slíkt líka auka þenslu. Er ekki leiðin í þessu, alla vega eins og ég sé þetta, þessar innfluttu húseiningar sem eru miklu ódýrari, eru miklu ódýrari í uppsetningu, krefjast minna vinnuafls og eru fljótar í uppsetningu og auka þar af leiðandi ekki á þensluna á þessum markaði?


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir síðara andsvar og ég bara endurtek það sem ég sagði áðan, ég er alveg sammála hv. þingmanni um það að við þurfum að sjálfsögðu að skoða hvað þessar aðgerðir og þessi auknu útgjöld munu þýða í stóra samhengi ríkisfjármálanna. Það er mjög mikill lykilþáttur og er lykilþáttur upp á það hvernig við ætlum að bregðast við næst. Við þurfum að vita hvað þetta þýðir, hvert þetta leiðir okkur, hvað þetta gerir fyrir stóru myndina þannig að við höfum betri yfirsýn og tæki í höndunum þegar við förum að taka ákvarðanirnar varðandi næstu skref og framtíðina og það sem vofir yfir okkur að muni gerast, í hve miklum mæli eða á hve stórum skala vitum við ekki. En þetta eru greiningar sem við þurfum að hafa, það er alveg rétt. Og þótt ég hafi sagt hér áðan að það hafi komið fram í þessu minnisblaði sem fjárlaganefnd fékk að mögulega yrðu þessir 30 milljarðar ekki nýttir þá breytir það því ekki að þessir 30 milljarðar eru að fara út í þessu frumvarpi. Það er verið að taka ákvörðun um að setja 30 milljarða út sem hefði ekki þurft ef þessi atburður hefði ekki gerst þannig að klárlega, hvort sem við verðum að nýta þessa aukaheimild eða hvort þetta rúmist innan þessara 200 milljarða, erum við samt sem áður að setja peninga út sem við þurfum að hafa alveg skýra mynd af hvað þýðir í samhengi hlutanna.

Ég vil nota síðustu fimm sekúndur ræðu minnar í að gera það sem ég gleymdi að gera í ræðu minni og þakka fjárlaganefnd kærlega fyrir gott samstarf í nefndinni nú sem áður fyrr og ég vona að við eigum góðar umræður um þetta frumvarp.


Ræðumaður: Stefán Vagn Stefánsson

Virðulegur forseti. Ég vil þakka hv. þingmanni kærlega fyrir þessa fyrirspurn sem snýr að efnahagsstefnunni og hvernig þessar aðgerðir og þessir atburðir sem við erum að horfa á núna endurspeglast þar. Ég er sammála hv. þingmanni eins og oft áður, ég held að það sé rétt að þetta hafi kannski ekki átt heima — þessi viðauki, þessi fjárauki sem við erum að samþykkja núna, lánsheimild upp á 30 milljarða, það hefur komið fram að það ríki óvissa um hvort hún verði nýtt eða ekki. Að vissu leyti er gert ráð fyrir því. Við erum að setja hana inn vegna þess að það er metin þörf á henni. En ég er algerlega sammála því að við þolum ekkert mikið fleiri fjárauka og ef þessir atburðir halda áfram sem við höfum enga vissu fyrir hvernig enda og hvaða tjóni þeir muni á endanum valda okkur, bara á þessu ári, hvað þá lengra fram í tímann, þá er bara mjög mikilvægt að við förum að skoða þetta í stóru samhengi og í samhengi við efnahagsstjórn landsins. Þannig að ég er bara sammála hv. þingmanni. Að sjálfsögðu er eðlilegt að fjárlaganefnd sé með augun á boltanum hvað þetta verkefni varðar, þetta er náttúrlega bara hlutverk nefndarinnar.


Ræðumaður: Stefán Vagn Stefánsson

Virðulegur forseti. Ég mæli fyrir nefndaráliti með breytingartillögu um frumvarp til fjáraukalaga frá meiri hluta fjárlaganefndar. Við erum hér að tala um fjáraukalagafrumvarp númer tvö á þessu ári og í báðum er verið að taka tillit til aðgerða er varða Grindavík og ástandsins þar.

Nefndin fjallaði um málið eftir að því var vísað til hennar 19. febrúar síðastliðinn og fulltrúar fjármála- og efnahagsráðuneytisins komu á fund nefndarinnar og svöruðu spurningum sem þar komu fram. Nefndin kallaði ekki eftir umsögnum um málið en efni þess snýr eingöngu að ráðstöfunum vegna náttúruhamfara við Grindavík. Eins og áður sagði er þetta annað frumvarp ársins til fjáraukalaga en hið fyrra tengdist einnig alfarið jarðhræringum við Grindavík og var samþykkt á Alþingi 8. febrúar síðastliðinn.

Í frumvarpinu eru lagðar til tvær breytingar á fjárlögum; á 5. gr. til hækkunar á lánsfjárheimild og á 6. gr. að því er varðar heimildarákvæði.   Breytingar á 5. gr. felast í því að lögð er til allt að 30 milljarða kr. lántaka ríkissjóðs til viðbótar við þá 200 milljarða kr. sem gert er ráð fyrir í fjárlögum. Enn liggur ekki fyrir hvort heimildin yrði nýtt að fullu. Einnig er gerð tillaga um heimild til að endurlána allt að 12,5 milljarða kr. til nýs eignaumsýslufélags sem fær það hlutverk að annast kaup, umsýslu og ráðstöfun íbúðarhúsnæðis í Grindavíkurbæ.

Breyting á 6. gr. fjárlaga felst í því að gerð er tillaga um stofnun þessa umsýslufélags. Áætlaður heildarkostnaður við uppkaupin er um 61 milljarð kr. sem yrði fjármagnaður með eiginfjárframlagi og lánsheimildum. Eigið fé verður nær allt í eigu ríkissjóðs og miðað við að félagið verði einnig fjármagnað með sambankaláni ríkissjóðs og lánveitenda á svæðinu. Það felur í sér að allar tekjur félagsins, sem stafa af mögulegum vátryggingarbótum frá eignasölu, koma fyrst til niðurgreiðslu á sambankaláninu eftir greiðslu rekstrarkostnaðar, þar sem ríkissjóður er einnig með hlutdeild, sbr. lánsheimild í 5. gr. Tekjur félagsins fara því bæði til lánveitenda íbúðalána í Grindavíkurbæ og ríkissjóðs eftir hlutdeild aðila í sambankaláninu. Það sem eftir stendur þegar félagið verður gert upp fer til ríkissjóðs sem eiganda félagsins.

Frumvarp til fjáraukalaga er lagt fram í tengslum við annað frumvarp, á þskj. 1053, sem varðar kaup á íbúðarhúsnæði í Grindavíkurbæ og var rætt hér áðan. Í því frumvarpi er lagt til að einstaklingar sem falla undir gildissvið þess geti selt íbúðarhúsnæði sitt til sérstaks eignaumsýslufélags. Þar er einnig mælt fyrir um ákveðið fyrirkomulag og skilyrði fyrir kaupum, um fjárhæðir greiðslna, um umsýslu ríkisins á eignum sem keyptar eru og um fjármögnun.   Til að hægt sé að framkvæma það sem kemur fram í fyrrgreindu frumvarpi er nauðsynlegt að fyrir liggi viðbótarheimildir í 5. gr. fjárlaga vegna lántöku og endurlána auk heimildar í 6. gr. vegna stofnunar eignaumsýslufélags og til að leggja félaginu til eiginfjárframlag til að standa undir skuldbindingum félagsins.

Nefndin óskaði eftir minnisblaði varðandi áform um lántöku ríkissjóðs á árinu. Í fjárlögum ársins 2024 er veitt almenn 200 milljarða kr. heimild til lántöku, ýmist innan lands eða í erlendri mynt. Viðbótin sem óskað er eftir, 30 milljarðar kr., er hugsuð í varúðarskyni. Samkvæmt þeim gögnum sem nefndin hefur aflað sér getur reynst þörf á að nýta hluta af þessum 30 milljörðum kr. sem óskað er eftir nú. Endanleg niðurstaða um heildarlánsfjárþörf ársins er þó háð ýmsum öðrum þáttum sem áhrif hafa á lántöku ríkisins, svo sem áformum um sjálfbæra eða græna lántöku og mati á því hvort styrkja þurfi gjaldeyrisforða Seðlabanka Íslands. Nauðsynlegt er að tryggja að viðbótarfjárveitingin verði eingöngu nýtt til að mæta mögulegri fjárþörf vegna ráðstafana sem tengjast frumvarpi þessu.

Einnig var beðið um gögn varðandi fjármagnsskipan, uppbyggingu og fjárhagslegar sviðsmyndir um eignaumsýslufélagið sem óskað er eftir að koma á fót með heimild í 6. gr. fjárlaga. Fram kom að enn væri mikil óvissa um nær alla lykilþætti í rekstri væntanlegs félags.

Veigamesta óvissan snýr að því hve mikil þátttaka íbúa verður í úrræðinu sem og þátttaka lánveitenda. Einnig ríkir óvissa um það hver nákvæm skuldsetning íbúða í Grindavík er. Frumvarpinu er ætlað að færa þessa óvissu til félagsins í stað þess að hún sé hjá ríkissjóði. Félagið sjálft þarf síðan að vinna áætlanir um það hvort þær eignir sem það kaupir teljist nýtanlegar og hvernig. Ef mikið verður um altjón fæst það bætt úr Náttúruhamfaratryggingu Íslands, NTÍ, og þá verður minna um útgjöld vegna rekstrar á fasteignum fyrir utan mögulegt niðurrif.

Í greinargerð með frumvarpinu var áætlað að eiginfjárframlag ríkissjóðs gæti orðið um 26 milljarðar kr. en nú er líklegra að það verði nokkru hærra, m.a. sökum þess að í mörgum tilfellum hefur verið óskað eftir endurmati á brunabótamati íbúðarhúsnæðis í Grindavík. Fram hefur komið að nú þegar hafi verið afgreiddar fleiri en 200 umsóknir þess efnis og hefur það leitt til 3 milljarða kr. hækkunar á brunabótamati að meðaltali. Það eitt og sér krefst hærra framlags ríkisins.

Fram kom að unnið væri að samkomulagi um yfirtöku lána við lánastofnanir en það liggur ekki fyrir enn. Gert var ráð fyrir því að auk allt að 12,5 milljarða kr. lántöku úr ríkissjóði fengi félagið sambankalán frá lánveitendum íbúðarhúsnæðisins. Fjárhæð lántöku úr ríkissjóði tengist umfangi óskuldsetts húsnæðis í Grindavíkurbæ.   Sú óvissa sem ríkir um skuldsetningu íbúða í Grindavík breytir ekki því markmiði að lánveitendur verði ekki betur settir en ef ekki hefði verið ráðist í valkvæð kaup, en það er ekki heldur markmiðið að staða lánveitenda verði verri en ella.   Fjármála- og efnahagsráðuneyti hefur endurmetið nokkrar lykilstærðir frá því að frumvarpið var lagt fram og nú er talið líklegt að umfang efnahagsreiknings félagsins verði um 60 milljarðar kr. miðað við fulla þátttöku íbúðareigenda. Skuldir félagsins gætu orðið um 25 milljarðar kr. og skiptast á milli lántöku frá ríkissjóði og sambankaláns lánveitenda. Eigið fé félagsins verður þá um 35 milljarðar kr. og nær alfarið í eigu ríkissjóðs.

Virðulegur forseti. Niðurstaða meiri hlutans er sú að meiri hlutinn leggur áherslu á að sem allra fyrst liggi fyrir sviðsmyndir og næmnigreining um rekstur félagsins þar sem tekið verði tillit til óvissuþátta, svo sem fjölda þeirra sem vilja selja húsnæði sitt, almenns rekstrarkostnaðar félagsins, umfangs íbúðarhúsnæðis þar sem NTÍ greiðir bætur og áætlaðrar verðþróunar fasteigna.   Einnig er lögð áhersla á að viðbótarlánsfjárheimildin verði ekki nýtt nema til þess að fjármagna aðgerðir sem tengjast náttúruhamförum við Grindavík.

Ekki eru lagðar til efnislegar breytingar á frumvarpinu heldur einvörðungu tæknilegar sem þarfnast ekki frekari skýringa.

Meiri hlutinn leggur til að frumvarpið verði samþykkt með eftirfarandi breytingu:

„1. gr. orðist svo:

Eftirtaldar breytingar verða á 5. gr. fjárlaga fyrir árið 2024:

a.   Í stað fjárhæðarinnar „200 ma.kr.“ í 1. tölul. kemur: 230 ma.kr.

b.   Á eftir 11. tölul. kemur nýr liður, svohljóðandi, og breytist röð annarra liða samkvæmt því: Að endurlána allt að 12,5 ma.kr. til eignaumsýslufélags sem komið verður á fót um kaup á íbúðarhúsnæði í Grindavíkurbæ.

2.   Í stað númersins „5.20“ í 2. gr. komi: 5.21.“

Svo mörg voru þau orð í nefndaráliti meiri hluta fjárlaganefndar vegna frumvarps um fjáraukalög númer tvö á árinu 2024.


Ræðumaður: Jóhann Friðrik Friðriksson

Frú forseti. Jú, ég styð það heils hugar. Veruleikinn er sá að við höfum verið í samskiptum við atvinnurekendur í Grindavík, bæði fyrir 10. nóvember þar sem mikil óvissa blasti við fyrir þann tíma en auðvitað fyrst og fremst í kjölfarið á þeim jarðhræringum sem gerðu það að verkum að það þurfti að rýma bæinn. Þetta eru um 200 aðilar, ef ég man rétt, og eru ansi fjölbreyttir. Veruleikinn er sá að sumir höfðu tækifæri til þess, voru bara einfaldlega með þannig rekstur að þeir gátu haldið áfram sínum rekstri utan Grindavíkur. Sveitarfélögin á Suðurnesjum hafa til að mynda verið ötul við að reyna að veita í þeim tilvikum sem hægt er húsnæði til fyrirtækja til að halda sínum rekstri áfram. Síðan erum við auðvitað með þá aðila sem sjá fram á altjón og ég held að það sé mjög mikilvægt að við höldum þessari vegferð áfram og tek heils hugar undir með þingmanninum. Ég held að það sé til mikils að vinna. Ég sagði það í fyrri ræðu minni varðandi rekstrarstuðninginn, ég held að það sé miklu betra, fyrir ríkissjóð, fyrir Grindvíkinga og samfélagið allt, að sem flestir sem hafa verið með rekstur í Grindavík geti að einhverju leyti haldið honum áfram eða þeim sé veitt svigrúm, eins og við erum til að mynda að reyna að búa til í þessu frumvarpi hér. Við megum aldrei gleyma því að mögulega er sú sviðsmynd uppi að eftir einhvern tíma muni Grindavík byggjast upp á ný. Þess vegna held ég að tíma þingsins, þingmanna, ráðherra og starfsmanna yfirvalda sé vel varið í að skoða það.


Ræðumaður: Jóhann Friðrik Friðriksson

Frú forseti. Ég vil þakka þingmanninum fyrir spurninguna. Ég get heils hugar tekið undir það og ég hef auðvitað áhyggjur af því að einhverjir falli milli skips og bryggju. Það er verið að reyna að leita leiða til að tryggja að úrræðið nái utan um sem flesta. Það er það sem er unnið með. Hvað varðar brunabótamatið er auðvitað ákveðinn kostur að íbúar í Grindavík geti fengið það leiðrétt. Ég held að 600 íbúar hafi óskað eftir því og þar af leiðandi endurspeglar það betur þann raunveruleika sem blasir við.

Ég held að það hafi verið mjög mikilvægt að veita þetta svigrúm sem nú hefur raungerst varðandi fyrstu kaupendur en við þurfum líka að sjá hvernig þessu frumvarpi fram vindur. Ég spyr mig alltaf að því hvort það sé raunverulega hægt að setja einhvern raunhæfan mælikvarða á aðgerð sem þessa. Ég held að það sé mikilvægt að við samþykkjum á þessum forsendum frumvarpið og ég vænti þess að það nái utan um a.m.k. þá aðila sem falla undir þær greiningar sem ráðuneytið hefur gert og lagði til grundvallar. Það náttúrlega gefur augaleið að þetta er gríðarlega fjölbreyttur hópur. Ekki bara hef ég áhyggjur af þeim sem hafa nýlega keypt sér eign í Grindavík heldur einnig kannski þeim sem eru í þeirri stöðu að falla mögulega ekki beint undir þetta úrræði sem snýr að lögheimili. Ég held að það væri mikilvægt að veita þá undanþágu. En í praxís verðum við auðvitað að skoða hvernig þetta gagnast og vera opin fyrir því í framhaldinu.


Ræðumaður: Jóhann Friðrik Friðriksson

Frú forseti. Við ræðum hér við 2. umræðu lög um uppkaup á íbúðarhúsnæði í Grindavík. Eins og framsögumaður fór vandlega yfir í upphafi umræðunnar er um að ræða veigamesta skref stjórnvalda hingað til til að mæta ómældri óvissu og röskun á lífi og búsetu íbúa í Grindavík vegna viðvarandi náttúruhamfara. Gríðarleg vinna hefur verið lögð í þetta frumvarp af hálfu stjórnvalda og Alþingis með aðkomu allra flokka á þingi. Ég efast ekkert um að sá mikli samhljómur sem við heyrum hér í umræðunni muni berast til Grindvíkinga. Ég hef heyrt í þeim hópi og það hefur verið fagnaðarefni hversu mikil samstaða hefur verið um málið.

Á seinni stigum kemur í ljós að sú nálgun sem undirbúningsnefndin setti og hefur náð fram — ég tel það vera vel og þó að vissulega séu mér ákveðin vonbrigði að hér komi fram minnihlutaálit þá held ég að við getum klárað málið hratt og vel og ég held að það skipti mjög miklu máli fyrir Grindvíkinga að það sé gert.

Meðal þeirra sjónarmiða og breytinga sem gerðar voru í samráðshópnum áður en málið fór til efnahags- og viðskiptanefndar, eins og hefur verið nefnt í umræðunni, var að hækka hlutfall brunabótamats úr 90% í 95%. Ákveðið var að kaupverð skyldi miða við brunabótamat út frá þeirri forsendu að brunabótamat væri að jafnaði hærra í Grindavík en fasteignamatið. Einnig liggur fyrir að íbúar eiga þess kost að fá brunabótamat sitt endurmetið og hafa fjölmargir ákveðið að fara þá leið.

Eftir að frumvarpið var sett í samráðsgátt komu fram fjölmargar athugasemdir en það er einmitt tilgangurinn. Það er alveg morgunljóst að ekki er hægt að koma til móts við allar þeirra en efnahags- og viðskiptanefnd hefur unnið nótt og dag við að gera sitt ýtrasta til að bæta frumvarpið. Það er ástæða til að nefna veigamestu þættina í þeim breytingum. Það skal tekið fram að frumvarp sem þetta á sér engin bein fordæmi í sögunni. Við vinnslu nefndarinnar voru lagðar til enn frekari breytingar í nefndaráliti sem framsögumaður hefur farið yfir. Mér er efst í huga sú samvinna sem var innan nefndarinnar, sem var gríðarlega góð.

Nefndin áréttar mikilvægi þess að skoðað verði hvort hægt sé að koma til móts við lögaðila í Grindavík á einhvern á svipaðan hátt. Ég er að vonast til þess að sú vinna sé hafin í ráðuneytinu.

Það voru ánægjulegar fréttir í morgun að ákveðið hafi verið að veita undanþágur frá greiðslubyrðarhlutfalli sem gerir það að verkum að enn auðveldara verður fyrir fólk í Grindavík að komast inn á fasteignamarkað að nýju. Þetta var einn af þeim þáttum sem nefndin fjallaði um í nefndaráliti sínu. Ákvörðun um að veita slíka undanþágu er í höndum Seðlabanka Íslands, að undangenginni samþykkt fjármálastöðugleika nefndar, og gerðist það í morgun.

Töluverðar athugasemdir bárust vegna umgengnisréttar við eignir í kjölfar þess að þær voru keyptar af eignaumsýslufélagi. Fjallar nefndin um vilja sinn í þeim efnum og telur mikilvægt að við setningu reglugerða verði tekið mið af þeim sjónarmiðum íbúa sem komu fram í samráðsgátt.

Veigamesta breyting málsins í meðförum þingsins snýr þó að framlengingu á fresti til að óska eftir sölu eigna en hann hefur verið framlengdur út árið 2024. Það er mín skoðun að þessi breyting gefi íbúum frekara svigrúm til að taka ákvarðanir en þær eru vitaskuld bæði afdrifaríkar og verulega veigamiklar.

Einnig leggur nefndin til að forgangsréttur verði framlengdur og falli ekki niður fyrr en eftir þrjú ár. Það er einnig alveg skýrt af hálfu nefndarinnar að umrætt félag geti ekki ráðstafað íbúðarhúsnæði sem háð er forkaupsrétti til annars en forkaupsréttarhafa áður en mat á stöðunni hefur farið fram, eins og nefnt var í fyrri ræðu. Það skiptir máli fyrir Grindvíkinga að skyldur þessa félags séu eins skýrar og mögulegt er. Því var ákveðið að leggja til breytingar þess efnis að við einkaréttarlegar ákvarðanir skuli félagið hafa til grundvallar gegnsæi, hlutlægni, jafnræði og hagkvæmni. Einnig er áréttað að Ríkisendurskoðun hafi eftirlit með starfsemi félagsins.

Virðulegi forseti. Grundvöllur og markmið frumvarpsins er að tryggja eftir fremsta megni búsetuöryggi fyrir þá sem búa í Grindavík. Því ákvað nefndin að fella búseturéttarhafa undir frumvarpið sem ég tel mikilvægt skref. Frumvarpið tekur ekki til lögaðila, eins og ég nefndi hér áðan, en það er svo sannarlega von mín og vert að árétta það að ég vænti þess að í þessari vegferð okkar verði sérstaklega tekið tillit til fyrirtækja í Grindavík.

Við lagasetningu sem þessa er alveg ljóst að ekki verður hægt að koma til móts við öll sjónarmið. Ég hef í starfi mínu lagt áherslu á það að við gerum þó okkar allra besta til að koma til móts við sem flesta. Staða Grindvíkinga er gríðarlega erfið og ekki á nokkurn hátt hægt að setja sig í þeirra spor. Við verðum að halda áfram þessari vinnu. Ég nefndi það, er við ræddum mál um stuðning við atvinnurekstur fyrr í dag, að vissulega sé verið að setja hér ákveðin fordæmi og ég held að mikilvægt sé að læra af þeirri vinnu sem hér hefur farið fram. Við þurfum líka að vera tilbúin til þess að endurskoða hlutina ef þörf er á. Við þurfum að byggja upp heildstætt kerfi til að taka á náttúruhamförum og hvernig við getum bætt þann skaða sem af þeim kann að hljótast.

Óvissan sem blasir við á Reykjanesi er vissulega yfirþyrmandi. Það er ekki ólíklegt að eldgos endurtaki sig á næstu vikum og ófyrirséð hversu lengi við þurfum að glíma við náttúruvá. Reyndar kom fram í frétt í dag að Veðurstofa Íslands gerir ráð fyrir því að kvikusöfnun í Svartsengi nái ákveðnu hámarki í næstu viku. Við aðstæður sem þessar, sem við glímum við, er mikilvægt að við höldum samheldni, samkennd og höfum kjark til að taka ákvarðanir. Ég er mjög ánægður með útkomu þessa frumvarps. Ég er sannfærður um að þingheimur muni á endanum sameinast um að samþykkja það, Grindvíkingum til heilla.

Ég vil að lokum þakka aftur undirbúningsnefndinni, ráðherra og starfsmönnum fjármálaráðuneytis, nefndarmönnum í efnahags- og viðskiptanefnd en síðast en ekki síst íbúum Grindavíkur og þeim fjölmörgu sem bæði sendu inn athugasemdir í samráðsgátt og þeim sem við höfðum tækifæri til þess að hitta við vinnslu málsins. Við stöndum með Grindvíkingum í þeirra erfiðleikum og höldum áfram þessari vegferð þeim til heilla.


Ræðumaður: Jóhann Friðrik Friðriksson

Frú forseti. Ég þakka þingmanninum fyrir að eiga orðastað við mig um þetta. Eins og gefur að skilja hef ég sjálfur átt töluvert mikil samskipti við atvinnurekendur í Grindavík allt frá því að þessar náttúruhamfarir hófust og reyndar fyrir 10. nóvember einnig vegna þess að það gleymist oft í umræðunni að þetta ferli sem við erum í, þessi atburður, þó svo að 10. nóvember hafi markað okkur mjög mikið, hófst auðvitað löngu fyrr. Ég vil bara benda á að við höfum átt samskipti og fengum til skrafs og ráðagerða atvinnuteymið í Grindavík. Ég tek undir með hv. þingmanni að þar kemur fram skýrt ákall sem ég held að sé mikilvægt að mæta, einnig bara milliliðalaust á fundum sem maður hefur svo blessunarlega haft tækifæri til þess að sækja. Þar hafa komið fram mjög mörg sjónarmið hjá mjög fjölbreyttum hópi atvinnurekenda og það hefur verið minn skilningur að það ríki mikið þakklæti hjá þeim fyrirtækjum í garð stjórnvalda varðandi þau úrræði sem gripið hefur verið til. Á sama tíma vænta þau þess að við séum á ákveðinni vegferð sem muni smátt og smátt, að eins miklu leyti og mögulegt er, eyða þeirri óvissu sem blasir við. Ég held að það sé mikilvægt að við höldum áfram á þeirri vegferð. Þetta frumvarp sem við ræðum hér er einn partur af því en í mínum huga er það sannarlega ekki það síðasta sem við þurfum að grípa til. Við þurfum einmitt að halda áfram á þeirri vegferð í góðu samstarfi og samtali við fyrirtækin sem koma til með að þurfa á þeim stuðningi að halda.


Ræðumaður: Jóhann Friðrik Friðriksson

Ég þakka hv. þingmanni sérstaklega fyrir að nefna þetta. Það er alveg rétt að umræðan í nefndinni hefur verið á þann veg að við erum hér með frumvörp sem við erum að vonast til þess að grípi sem flesta en gerum okkur á sama tíma grein fyrir því að meira þarf til og það hefur m.a. verið talað um lögaðila í því tilviki. Það frumvarp sem við ræðum hér á eftir, vonandi í dag og það er auðvitað mín ósk að það klárist einnig í dag ásamt þessu ágæta frumvarpi, er um uppkaup einstaklinga í Grindavík, þ.e. að ríkið stígi þar inn og tryggi að það sé hægt að koma til móts við einstaklinga þannig að þeir geti þá keypt sér eða komist í öruggt húsaskjól annars staðar. Sömu umræðu hefur svo sem verið fleygt varðandi lögaðila. Ég veit ekki til þess á þessum tímapunkti að slík vinna sé hafin en ég kann að hafa rangt fyrir mér þar. En ég tek undir með þingmanninum að ég held að það sé mjög mikilvægt því að þetta nefnilega hangir algjörlega saman. Auðvitað vitum við ekki hvernig þessu vindur fram í Grindavík en eins og ég nefndi í ræðu minni þá er um að ræða gríðarlega öflugt sveitarfélag með mjög stöndugum fyrirtækjum og við þurfum fjölbreytt úrræði til að grípa þau. Ég held að það sé miklu skynsamlegra fyrir ríkisvaldið og yfirvöld á hverjum tíma að huga að því að veita þann stuðning vegna þess að til lengri tíma mun það bæði verða gott fyrir samfélagið í Grindavík en ekki síður bara fyrir þjóðina að þau geti haldið áfram eins og mögulegt er.


Ræðumaður: Jóhann Friðrik Friðriksson

Frú forseti. Ég vil byrja á því að þakka þeim þingmönnum sem hafa tekið til máls í þessari umræðu og ekki síst framsögumanni málsins. Þetta er afskaplega mikilvæg umræða og þó svo að hér sé um afmarkað mál að ræða þá tengist það auðvitað öllum í Grindavík. Hér er í grunninn um að ræða mikilvægt mál sem er partur af viðbrögðum ríkisstjórnarinnar í kjölfar alvarlegrar stöðu í Grindavíkurbæ vegna náttúruhamfara. Frumvarp þetta snýr að því að veita stuðning þeim rekstraraðilum sem voru með starfsemi í Grindavík á þeim tíma sem rýma þurfti bæinn, 10. nóvember síðastliðinn, og urðu fyrir verulegu tekjufalli þar af.

Rekstrarstuðningurinn er í formi beinna styrkja úr ríkissjóði, ekki ósvipað og gert var í heimsfaraldrinum og þessi stuðningur, virðulegi forseti, skiptir mjög miklu máli. Eðli málsins samkvæmt er um að ræða fjölbreytta starfsemi og fjölbreytt rekstrarform, hvort sem um er að ræða atvinnurekstur eða sjálfstætt starfandi aðila í Grindavík. Allir þessir aðilar eiga það sameiginlegt að rekstrargrundvöllur þeirra stendur vægast sagt á brauðfótum um þessar mundir og þurfa á aðkomu ríkisins að halda, sérstaklega í ljósi þeirrar óvissu sem einkennir jarðhræringar nú um stundir á Reykjanesskaga í heild.

Það liggur fyrir að atvinnurekendur eiga mjög erfitt með að færa starfsstöð sína og laga starfsemi sína að þeim aðstæðum sem blasa við og er ætlun þessa frumvarps að reyna að taka á því að einhverju leyti. Eins og við Íslendingar vitum mætavel þá stjórnum við ekki náttúrunni. Um allt land búa Íslendingar við þá staðreynd að allt getur gerst þegar að henni kemur. Því er það grundvallarmál að við getum brugðist við í þágu þeirra sem verða fyrir tjóni af sökum náttúruhamfara og að samfélagið allt og stjórnvöld taki höndum saman til að styðja við bakið á þeim eins og mögulegt er sem í því lenda.

Á tímabilinu frá 10. nóvember síðastliðnum til dagsins í dag hefur öll starfsemi raskast vegna jarðhræringa í Grindavík og einnig þeirra eldgosa sem hafa orðið á tímabilinu. Það er mikil óvissa sem ríkir um framhaldið og algerlega óvíst hvort hægt sé að koma atvinnustarfsemi í Grindavík á réttan kjöl á næstu misserum.

Það er ekki með nokkru móti hægt að setja sig í spor Grindvíkinga eða þeirra rekstraraðila sem þar hafa starfað. Ríkisstjórnin hefur brugðist við og gripið til ýmissa aðgerða til að mæta stöðunni eins og rætt hefur verið um á Alþingi og samþykkt hér á undanförnum mánuðum. Má þar auðvitað nefna stærri framkvæmdir til að mæta ógn af náttúruvá eins og varnargörðum en síðan þeim þáttum sem snúa að tímabundnum stuðningi, til að mynda varðandi greiðslu launa. Rekstraraðilum hefur verið gert heimilt að sækja um greiðslufrest á staðgreiðslu og tryggingagjaldi og álag á vangreiddan virðisaukaskatt er fellt niður.

Þetta mál er auðvitað bara eitt af fjölmörgum úrræðum sem við erum að vinna og reyna að klára til handa Grindvíkingum og stuðningurinn er margþættur og það er flókið viðfangsefni, enda eru rekstraraðilar mismunandi eins og áður kom fram og óvissuþættirnir þar af leiðandi líka mjög misjafnir. Ég tel þetta frumvarp vera jákvætt skref í þá átt að styðja rekstraraðila í Grindavík en ég vænti þess að við munum einnig halda áfram að reyna að mæta stöðunni. Vil ég þá helst nefna vinnu sem ég tel að sé algerlega nauðsynleg til að mæta lögaðilum í Grindavík varðandi húsnæði.

Ég vænti þess að þetta frumvarp verði að lögum í dag. Um það ríkir mikil eining og ég fagna sérstaklega því þverfaglega samstarfi sem hefur átt sér stað við ráðuneyti og alla þá aðila sem hafa veitt því umsögn en ekki síst þeirri pólitísku samstöðu sem hefur myndast um málið og reyndar heilt yfir þeirri pólitísku samstöðu sem hefur ríkt um málefni Grindvíkinga eftir að jarðhræringar hófust þar 10. nóvember. Það er Alþingi til sóma og það er líka heiður að vinna með fólki þvert á flokka, taka mið af fjölbreyttum sjónarmiðum sem þar koma fram, ekki síður en þeim sjónarmiðum sem koma fram úti í samfélaginu.

Virðulegi forseti. Fyrir upphaf jarðhræringa á Reykjanesskaga var blómlegt og öflugt atvinnulíf í Grindavík. Alls starfaði 2.841 í sveitarfélaginu fyrir rúmlega 200 rekstraraðila að meðtöldu sveitarfélaginu sjálfu, íþróttafélögum og stéttarfélögum. Það er að sjálfsögðu grátlegt að sjá allt það tjón og tekjutap sem hefur orðið í svo kröftugu og öflugu sveitarfélagi. Afleiðingunum verðum við að mæta og taka þau verkefni föstum tökum sem blasa við. Við getum dregið úr þeirri óvissu sem íbúar og rekstraraðilar í Grindavík lifa við á þessum erfiðu tímum þó að við eyðum aldrei óvissunni fullkomlega. Við þurfum því að halda áfram á þeirri braut sem hefur verið mörkuð og ég tek undir með hv. þm. Gísla Rafni Ólafssyni að sú vinna sem hefur farið fram nú þegar og verður unnin hér á næstu mánuðum þarf að gefa tóninn um það hvernig við ætlum sem samfélag að takast á við að reyna eftir fremsta megni að bæta tjón sem náttúruhamfarir kunna að valda, ekki bara í Grindavík eða á Reykjanesskaga heldur á Íslandi til framtíðar.

Ég vil að lokum þakka nefndinni fyrir gott samstarf og ekki síst þeim aðilum, þeim gestum, sem komu fyrir nefndina til að bera fram sín sjónarmið.


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir síðara andsvarið. Það kemur mér ekkert á óvart hvernig hv. þingmaður talar, það er skynsemistónn í þessari athugasemd. En það sem mér finnst mikilvægast að horfa á í þessu er að við erum með heilt samfélag þarna undir. Við erum með heimili fólks sem er griðastaður fólks og við erum að mínu mati að reyna að horfa til þess að þetta verði, eins langt og það nær og er hægt, svolítið á forsendum fólksins, forsendum íbúanna sem þarna búa. Auðvitað væri hægt að segja: Heyrðu, við ætlum bara að loka þessu samfélagi. Þá værum við búin að eyða óvissu. Við gætum líka sagt: Við ætlum að opna, á ykkar ábyrgð. Þá værum við líka búin að eyða óvissu. En mér finnst við vera að nálgast þetta þannig að reyna að fara einhvern milliveg. Við erum með almannavarnir sem auðvitað ráðleggja en mér finnst við vera að reyna eins og hægt er að taka tillit til íbúa, taka tillit til fyrirtækja og að þessi ákvörðun, alveg sama hvort fólk muni og ætli sér að búa þarna til framtíðar, verði ekki tekin endanlega hér heldur verði tekin af íbúunum sjálfum. Mér finnst það mikilvægast. Það sem ég er að reyna að ná fram hér og segja er að þessari nálgun fylgir alltaf einhver óvissa. Ég held að það liggi í augum uppi. Ég er hins vegar algerlega sammála og tek undir með þingmanninum, af því að við erum hér með stórar ákvarðanir, háar upphæðir, að við verðum eftir fremsta megni að reyna að meta og sjá hvaða áhrif það hefur á ríkissjóð sem og aðrar ákvarðanir sem hér eru teknar.


Ræðumaður: Ágúst Bjarni Garðarsson

Frú forseti. Ég þakka hv. þm. Birni Leví Gunnarssyni fyrir hans andsvar og góðar athugasemdir í raun. Ég tek undir, svo maður haldi því áfram, mál annarra þingmanna en mér finnst það bara sjálfsagt og eðlilegt í þessum málum og í því máli sem við hér ræðum. Hv. þingmaður nefndi það að við séum að reyna að stoppa í öll göt og ég held að það liggi alveg fyrir að það verður aldrei stoppað í öll göt en við erum kannski að reyna að takmarka lekann, ef svo má segja, reyna að grípa sem flesta þó að við grípum ekki alla, svo það sé nú sagt. En það er auðvitað þannig, svo maður bara haldi áfram að nefna það, að það er þessi mikla óvissa til staðar. Við sjáum það bara hjá sérfræðingum sem nefna  ítrekað að Reykjanesskaginn sé vaknaður. Við vitum ekki hvað gerist. Kannski verður bara stopp. Kannski heldur áfram að gjósa hér í einhverja áratugi, árhundruð jafnvel. Við vitum ýmislegt en við vitum ekki hvar næsta gos kemur upp þó að það sé svona sirka hægt að meta það. Við þurfum því, og það er kannski það sem ég er að reyna að segja, stöðugt að vera með öll þessi úrræði sem við erum hér að samþykkja til skoðunar. Við þurfum að reyna eins og við mögulega getum, ég tek undir með hv. þingmanni, að vera stöðugt að meta það hvaða áhrif þau frumvörp sem við erum hér að samþykkja hafa á ríkissjóð, eins langt og það nær. Það er auðvitað ýmislegt, það er óvissan aðallega, en við sjáum það líka að hlutir geta breyst mjög hratt. Það er búið að hleypa almenningi og fyrirtækjum inn í Grindavíkurbæ og einhver eru byrjuð þar að starfa, þannig hver þróunin verður er ómögulegt að segja.


Ræðumaður: Ágúst Bjarni Garðarsson

Frú forseti. Ég þakka hv. þingmanni aftur fyrir andsvarið. Ég tek bara undir það og ætla að byrja þar sem hún endaði og í raun og veru á seinni spurningunni er varðar arðgreiðslurnar. Mér finnst bara sjálfsagt — og eins og hv. þingmaður nefndi þá vorum við í nefndinni að reyna að vinna þetta hratt en vanda vel til verka og auðvitað getur ýmislegt gerst. Ef þetta er réttur skilningur hv. þingmanns þá finnst mér sjálfsagt og eðlilegt í raun að nefndin taki það til skoðunar.

Varðandi hitt þá fannst mér ég fara ágætlega yfir það í framsögu minni að við þurfum, bara vegna þeirrar óvissu sem til staðar er á Reykjanesskaga þessa dagana, mánuðina, að vera stöðugt með þau úrræði sem við höfum hér verið að samþykkja til skoðunar og ef ég hef skilið spurningu hv. þingmanns rétt þá finnst mér bara sjálfsagt og eðlilegt að það gildi, eins og ég sagði í framsögu minni, um þetta úrræði líka eins og öll önnur úrræði. Við höfum rætt það í nefndinni að auðvitað er þetta þannig að við erum einhvern veginn með einhverjum hætti að reyna að horfa á heildarlausn, þó að hún grípi ekki alla, að það sé einhver samfella í því sem við erum að gera. Þetta mál er bara ein keðjan í þessari keðju allri saman. Þannig að mér finnst alveg eðlilegt, líkt og við skoðum önnur úrræði, að við séum að skoða þetta og gildistímann og svona bara í ljósi þess og miðað við það hvernig aðstæður munu þróast á Reykjanesskaga og jafnvel annars staðar á næstu mánuðum og árum.


Ræðumaður: Ágúst Bjarni Garðarsson

Frú forseti. Ég þakka hv. þm. Þórhildi Sunnu Ævarsdóttur fyrir andsvarið. Ég ætla bara að byrja hér á að þakka þingmanninum sömuleiðis fyrir gott samstarf og ég held að við séum nú öll, alla vega flest, sammála um að þetta verkefni er þverpólitískt. Það er í okkar höndum að reyna að taka utan um bæði fólk og fyrirtæki sem hafa þurft að þola þetta hvað mest og fundið þetta á eigin skinni. Ég bara tek undir það, eins og við höfum líka rætt, að þetta tiltekna frumvarp leysir ekki allan vanda en þetta mál sýnir að okkur er alvara í verki og við erum að reyna að grípa ákveðna aðila —  alls ekki alla — og ég tek undir það með hv. þingmanni.

Það hefur auðvitað ýmislegt verið gert. Við erum með launastuðning og það hefur verið komið til móts við fyrirtæki með frestun opinberra gjalda o.s.frv. Auðvitað kemur það til nefndarinnar og ég treysti því að við munum áfram ræða þessi mál ítarlega eftir því hvernig aðstæður þróast í Grindavík og í raun á Reykjanesskaga öllum. Mér finnst það bara eðlilegt og hef svo sem sagt það sjálfur að það er okkar verkefni sem hér erum á Alþingi að vera á vaktinni og mér finnst við hafa sinnt því vel. Við höfum verið á vaktinni fyrir íbúa og fyrirtæki í Grindavík og munum að sjálfsögðu halda því áfram.

Ég held að við séum með gott mál hér. Við heyrðum það frá atvinnuteymi Grindavíkurbæjar, sem m.a. kom til nefndarinnar og sendi frá sér umsögn, að það er jákvæðni í garð þessa tiltekna frumvarps. Það hefur komið á daginn að það eru aðrir aðilar, önnur fyrirtæki sem eru einhvern veginn — og það er alveg örugglega þannig að það eru einhverjir aðilar sem falla á milli skips og bryggju sem þarf svo síðar taka í fangið að einhverju leyti. Þá mun ekki standa á okkur og við munum taka tillit til þess.


Ræðumaður: Ágúst Bjarni Garðarsson

Frú forseti. Ég mæli hér fyrir hönd efnahags- og viðskiptanefndar fyrir nefndaráliti með breytingartillögu um frumvarp til laga um tímabundinn rekstrarstuðning vegna náttúruhamfara í Grindavíkurbæ. Ef við förum aðeins yfir helstu atriðin þá felur frumvarpið í sér að einstaklingar og lögaðilar sem stunduðu atvinnurekstur eða sjálfstæða starfsemi í Grindavíkurbæ þegar rýma þurfti bæinn þann 10. nóvember 2023, sem við munum öll vel eftir, og hafa orðið a.m.k. fyrir 40% tekjufalli vegna atburðanna, geti fengið rekstrarstuðning í formi beinna styrkja úr ríkissjóði. Í frumvarpinu er gert ráð fyrir að rekstrarstuðningur verði veittur vegna tímabilsins frá nóvember 2023 til og með apríl 2024.

Nefndin fjallaði um þetta mál, vann auðvitað hratt og að mínu mati vel og fékk á sinn fund gesti og nefndinni bárust einnig umsagnir. Þar ber kannski helst að nefna fulltrúa frá Skattinum og fulltrúa frá Grindavíkurbæ. Frekar er greint frá þessu í nefndaráliti sem liggur frammi. Nefndin áréttar mikilvægi málsins fyrir einstaklinga og lögaðila sem stunduðu atvinnurekstur eða sjálfstæða starfsemi í Grindavíkurbæ.

Ég ætla að fara í stuttu máli yfir þær breytingar sem hér eru lagðar til en nefndin leggur til fjórar mikilvægar breytingar á frumvarpinu. Í fyrsta lagi er lögð til breyting er varðar gildistíma rekstrarstuðnings í 4. gr. og 6. gr. Nefndin leggur til að gildistími rekstrarstuðnings samkvæmt frumvarpinu verði lengdur og að miðað verði við að úrræðið gildi frá nóvember 2023 til og með júní 2024 en ekki apríl 2024 eins og gert var ráð fyrir í frumvarpinu. Þá telur nefndin rétt að færa samhliða dagsetningarviðmið um umsóknarfrest fram um tvo mánuði og hann verði þá til 30. september 2024. Nefndin leggur jafnframt áherslu á að þörf fyrir frekari framlengingu úrræðisins verði metin þegar frá líður enda er líkt og við öll vitum óvissa enn rík á þessu svæði.

Í öðru lagi er lögð til breyting er varðar rekstrarkostnað í 3. gr. Í 5. gr. frumvarpsins er kveðið á um fjárhæð rekstrarstuðnings. Gert er ráð fyrir því að rekstrarstuðningur jafngildi rekstrarkostnaði umsækjenda þann almanaksmánuð sem umsókn varðar eða margfeldi þriggja stærða, sbr. 2. tölulið 5. gr., eftir því hvor fjárhæðin er lægri. Rekstrarkostnaður er skilgreindur í 3. tölulið 3. gr. sem rekstrarstuðningur skv. 1. tölulið 31. gr. laga um tekjuskatt, nr. 90/2003, að frátöldum niðurfærslum og fyrningum eigna og launum í skilningi laga um tímabundinn stuðning til greiðslu launa vegna náttúruhamfara í Grindavík, nr. 87/2023.

Við umfjöllun nefndarinnar um málið kom fram að óljóst væri hvort frádráttur við ákvörðun rekstrarkostnaðar samkvæmt ákvæðinu væri vegna heildarlaunakostnaðar viðkomandi rekstraraðila eða hvort hann takmarkaðist við hámark launagreiðsla samkvæmt lögum nr. 87/2023, þ.e. 633.000 kr. að viðbættu mótframlagi í lífeyrissjóð.

Nefndin bendir á að um 3. tölulið 3. gr. frumvarpsins segi í greinargerð að launum í skilningi laga um tímabundinn stuðning til greiðslu launa vegna náttúruhamfara í Grindavíkurbæ sé haldið utan rekstrarkostnaðarhugtaksins því að unnt sé að fá styrk vegna þeirra samkvæmt þeim lögum. Ekki er að finna skilgreiningu á hugtakinu „laun“ í orðskýringu í lögunum.

Hins vegar er ljóst af vísun til þeirra, og af skýringu í greinargerð, að vísað sé til launakostnaðar sem fæst bættur samkvæmt þeim, að hámarki 633.000 kr., að viðbættum þeim 11,5% viðbótarstuðningi sem ráðstafað er í lífeyrissjóð. Til að taka af allan vafa um þetta atriði leggur nefndin til breytingu þess efnis að í stað þess að vísað verði til launa í skilningi laganna verði vísað til stuðnings til greiðslu launa í skilningi laganna.

Hafi launakostnaður þannig verið umfram þann sem bættur er á grundvelli fyrrgreindra laga, svo sem vegna þess að starfsmaður hefur fengið greidd hærri laun en stuðningur samkvæmt þeim nemur, telst mismunurinn ekki til launa í skilningi laga um tímabundinn stuðning til greiðslu launa vegna náttúruhamfara í Grindavíkurbæ. Hið sama gildir um laun sem rekstraraðili hefur greitt en ekki fengið greiddan stuðning vegna. Í þeim tilvikum væri því heimilt að telja launakostnað til rekstrarkostnaðar í skilningi laganna.

Þá er í þriðja lagi lögð til breyting er varðar samspil rekstrarstuðnings og rekstrartekna við ákvörðun tekjufalls í 4. gr. Nefndin tekur fram að meðal skilyrða fyrir veitingu rekstrarstuðnings er að tekjur rekstraraðila í þeim almanaksmánuði sem umsókn varðar hafi verið a.m.k. 40% í sama almanaksmánuði árið áður og tekjufallið megi rekja beint til náttúruhamfara í Grindavíkurbæ. Ljóst er að stuðningur vegna launagreiðslna skv. lögum nr. 87/2023 og stuðningur samkvæmt frumvarpinu getur haft áhrif á það hvernig tekjufall rekstraraðila er ákvarðað. Í umsögn Skattsins er bent á að æskilegt geti talist að bæta við ákvæði um að rekstrarstuðningur samkvæmt frumvarpinu teljist ekki til rekstrartekna við ákvörðun tekjufalls. Hið sama gildir um stuðning skv. lögum nr. 87/2023. Nefndin leggur því til þá breytingu að við 2. tölulið 4. gr. bætist málsliður sem kveði á um að stuðningur samkvæmt lögunum skuli ekki talinn til tekna í þeim mánuði við útreikning á tekjufalli samkvæmt ákvæðinu.

Að lokum er í fjórða lagi lögð til breyting er varðar orðskýringu í 3. gr. Nefndin leggur til að skýring á hugtakinu föst starfsstöð verði orðuð á þann veg að átt sé við fasta atvinnustöð þar sem tekjuaflandi starfsemi aðila fer að nokkru eða öllu leyti fram. Þá leggur nefndin til að hugtökin launamaður og rekstraraðili verði skilgreind í ákvæðinu með sama hætti og í lögum um viðspyrnustyrki, nr. 160/2020. Þessar breytingar eru í takt og í samræmi við umsögn Skattsins.

Að öðru leyti vísast til ítarlegri umfjöllunar um breytingartillögur í nefndarálitinu sem, eins og fyrr segir, liggur hér frammi.

Að framansögðu virtu leggur nefndin til að frumvarpið verði samþykkt með þeim breytingum sem hér hefur verið gerð grein fyrir.

Undir nefndarálitið rita, auk þess sem hér stendur, hv. þingmenn Teitur Björn Einarsson, Þórhildur Sunna Ævarsdóttir, Ásthildur Lóa Þórsdóttir, Jón Gunnarsson, Guðbrandur Einarsson, Jóhann Friðrik Friðriksson, Oddný G. Harðardóttir og Steinunn Þóra Árnadóttir.


Ræðumaður: Ingibjörg Isaksen

Virðulegi forseti. Ég ætla að koma hér upp og fjalla aðeins um dagskrá þingsins og lýsa því yfir hvað ég er ósammála þeim þingmönnum sem hingað hafa komið upp. Vissulega er umræðan mikilvæg varðandi framkvæmd EES-samningsins, ég tek undir það, en hv. þm. Þórunn Sveinbjarnardóttir kom hér upp áðan og taldi afar mikilvægt í ljósi umræðna síðustu vikur að taka þessa umræðu um framkvæmdina á EES-samningnum fyrir. Fyrir mitt leyti og ef maður horfir til umræðunnar síðustu daga og vikur hér í samfélaginu þá myndi ég telja mun mikilvægara að taka útlendingamálið til umræðu hér í dag.

Mig langar bara að leggja til hér, fyrst þingmönnum finnst það afar mikilvægt að taka þessa umræðu við ráðherra, hvort það sé ekki hreinlega hægt að bæta henni bara aftan við dagskrána, aftan við umræðu um útlendingamál. Þá náum við þessu hvoru tveggja í dag.


Ræðumaður: Halla Signý Kristjánsdóttir

Virðulegi forseti. Af því að í ræðu hv. þm. Þorgerðar Katrínar Gunnarsdóttur var nefnd stefna í ferðaþjónustu þá tilkynni ég það hér með að vinnu við ferðaþjónustustefnu til ársins 2030 og aðgerðaáætlun er lokið og hæstv. menningar- og ferðamálaráðherra hyggst leggja hana fram á vorþingi.

Almannaréttur og aðgengi að náttúru landsins er mikilvægur og er skýr í náttúruverndarlögum. Þar segir að almenningi sé heimil för um landið og dvöl þar í lögmætum tilgangi. Rétti þessum fylgir skylda til að ganga vel um náttúru landsins og það er skylda okkar að varðveita náttúru landsins. Gjaldtaka inn á friðlýst svæði getur stangast á við þessi réttindi. En til þess að tryggja að gengið sé vel um náttúruna er mikilvægt að byggja upp aðstöðu eins og göngustíga og beina umferð ferðamanna frá mjög viðkvæmum svæðum og/eða hættulegum. Ef rétt er á spöðunum haldið er hægt að tryggja að þessar sértekjur standi undir rekstri á þjónustunni. Uppbyggingu innviða, líkt og bílastæði o.fl., ættu þeir að borga sem nota. Það er líka mikilvægt að byggja upp innviði á friðlýstum svæðum áður en ágangurinn verður orðinn svo mikill að skaðinn er skeður. En svo vil ég kannski líka nefna hér að það er skortur á þjónustu á löngum vegaleiðum eins og t.d. í Ísafjarðardjúpi þegar 200 kílómetrar eru á milli þéttbýlisstaða og þjónustustaða. Farið var í það tilraunaverkefni hjá Vegagerðinni að staðsetja salernisaðstöðu á nokkrum stöðum og var því vel fagnað, en ekki hefur verið framhald á því verkefni. Þetta er mikilvægt og við þurfum að skoða þetta líka. Við þurfum að sinna náttúrunni í sjálfum okkur á ferðum okkar um landið og á löngum köflum er það erfitt þegar ekki er salernisþjónusta til staðar.

Virðulegi forseti. Mikilvægt er að halda og vakta þjónustuinnviði allt árið á þeim stöðum sem minna eru sóttir. Nefni ég t.d. staði á Vestfjörðum. Það er mikilvægt að þessir staðir séu opnir og þjónustaðir til þess að dreifa ferðamönnum um landið því að maður tekur eftir því að það er alltaf að aukast að ferðamenn komi á fáfarnari svæði og lenda þá kannski í ógöngum.


Ræðumaður: Halla Signý Kristjánsdóttir

Virðulegi forseti. Ég vil þakka hv. þm. Orra Páli Jóhannssyni og hæstv. ráðherra fyrir að taka þessa mikilvægu umræðu hér í dag. Rúmlega 130 svæði á Íslandi eru friðlýst. Með því að friðlýsa svæði erum við að viðurkenna sérstöðu þeirra og tryggja að við skilum þeim til komandi kynslóða eins og við tókum við þeim. Friðlýst svæði eru  eins mismunandi og þau eru mörg og öll eru þau jafn mikilvæg og með mismunandi aðdráttarafl. Umræðan hér í dag snýst um gjaldtöku á friðlýstum svæðum. Ég spyr: Á gjaldtakan á friðlýstum svæðum að halda í skefjum ágangi ferðamanna eða á hún að standa undir veittri þjónustu og mannvirkjum, svo sem eins og stígum og  salernum? Öll viljum við viðhalda friðlýsingu svæðanna en þá þarf bæði að vakta viðkomandi svæði og þjóna þörfum gestanna. Af sumum gestum er ekki hægt að taka gjald, eins og ferfætlingum og fuglinum fljúgandi, en það er hægt að stemma stigu við þeim. Oft og tíðum er þó ástæða til að takmarka ágang fólks.

Virðulegur forseti. Ágangur ferðamanna um svæði getur verið vandamál. Hér vil ég sérstaklega nefna landtöku skemmtiferðaskipa inn á friðlýst svæði. Það fer eftir friðlýsingarskilmálum hvers svæðis hvernig þessu er háttað líkt og  í friðlandinu Hornströndum þar sem gildir verndaráætlun sem m.a. bannar landtöku hópa sem eru fjölmennari en 51. Komur skemmtiferðaskipa til landsins hafa aukist verulega á undanförnum árum og þau hafa getu til að koma víðar við en vegakerfi landsins býður upp á. Það er brýnt að sveitarfélögin setji sér stefnu um hvernig þau ætla og vilja dreifa svo stórum hópum sem koma með einu slíku skipi því að undir eru friðlýst svæði og önnur viðkvæm svæði.

Virðulegi forseti. Það er mín skoðun að við eigum að verðleggja okkar auðlindir. Þá ættu komugjöld til landsins eða í þjónustu sem er á friðlýstum svæðum að vera kostur til að fjármagna rekstur og viðhald á friðlýstum svæðum.


Ræðumaður: Jóhann Friðrik Friðriksson

Frú forseti. Ég kem hér upp til að taka undir þá þingsályktunartillögu sem hv. þm. Guðbrandur Einarsson fór svo vel yfir í máli sínu áðan. Hér erum við að tala um að lækka lóðarleigu á svæði sem er í mikilli uppbyggingu eins og staðan er núna en á sér þá forsögu að hafa verið varnarsvæði og ríkið tekið það yfir við brotthvarf hersins. Mér finnst þetta vera sanngirnismál. Það kemur fram í greinargerðinni um hvers konar upphæðir er að ræða. Til framtíðar geta þær náttúrlega orðið töluvert miklar og ég held að því fyrr sem farið yrði svona sanngirnisleiðréttingu, því betra.

Ég verð að nefna það hér og velti því fyrir mér að í upphafi komi sú hugmynd hvort þetta standist hreinlega lög, bara út frá jafnréttissjónarmiði hvað varðar lóðarleigu. Því yrði náttúrlega þannig fyrir komið ef það yrði gengið í þetta mál og það klárað  að slíkri mögulegri óvissu yrði eytt.

Það sem mér er efst í huga einnig er ekki bara að þetta mál verði klárað heldur líka sú staðreynd að það hefur farið fram umtalsvert góð vinna á Ásbrú þar sem eignir hafa verið teknar í gegn og þeim komið í not. Fasteignaverð þarna hefur hækkað verulega og þjónusta er einnig að aukast. Háskólasvæðið hefur orðið vinsælla með hverju árinu sem líður. Sú staðreynd að íbúar sem kaupa eignir á Ásbrú skuli vera í þeirri stöðu að greiða 2%, eins og hér kemur fram, fær mann til að velta fyrir sér hvernig þeim er gerð grein fyrir því þegar eignir eru keyptar. Til lengri tíma litið eru þetta auðvitað verulegar fjárhæðir, eru náttúrlega verulegar fjárhæðir í þeirri stöðu sem fólki er í. Þeir sem hafa verið að kaupa á Ásbrú, þó að það sé að breytast, hafa kannski verið eignaminna fólk sem hefur verið að fá fasteignir á góðu verði. Þó að fasteignaverð hafi sannarlega hækkað og þarna sé verið að taka eignir í notkun sem eru umtalsvert dýrari heldur en þegar sú vegferð hófst þá er þetta líka svæði sem félagslega séð hefur þurft að ná sér svolítið upp þó að við horfum fram á betri tíma hvað það varðar.

Ég ætla svo sem ekki að fara í löngu máli yfir tillöguna, enda fór flutningsmaður ágætlega yfir hana, en bara lýsa því yfir að ég er henni samþykkur. Ég er alveg sannfærður um að ef allir leggjast á eitt þá ætti ríkið að geta leiðrétt fasteignagjöld í samræmi við það sem gerist og gengur hjá Reykjanesbæ.

Ég furða mig svolítið á því svari sem flutningsmaður fékk frá fjármálaráðuneytinu. Ég átti erfitt með að skilja það almennilega. Ég velti fyrir mér hvort ríkið sé að horfa til einhvers konar samræmis varðandi svipaða þætti annars staðar á landinu. Það væri áhugavert að vita og fá svona einhverja heildarsýn hvað það varðar, hvort það sé eitthvað í lögum sem banni að þessi leið sé farin. Ég efast stórlega um það. Það kæmi mér verulega á óvart. Ég bjóst kannski við innihaldsríkara svari frá ráðuneytinu en það kann að koma á seinni stigum þegar þessi vegferð heldur áfram.

Ég held að það væri til mikils sóma fyrir Alþingi að samþykkja þessa tillögu og hvet auðvitað bara ráðuneytið og þá sem fara með málið þar að skoða þetta ofan í kjölinn. Best væri auðvitað að það þyrfti ekki atbeina Alþingis, að það yrði bara farið í það að skoða þessi mál og þau leidd til lykta.

Ástæðan fyrir því að ég kem hér upp, virðulegi forseti, er til að taka heils hugar undir málið. Ég er ekki í nokkrum vafa um það að aðrir þingmenn í kjördæminu, þó að þeir séu ekki á þessari þingsályktunartillögu, og aðrir þingmenn hér á þingi hljóti að sjá að hér er um sanngirnismál að ræða sem ætti ekki að vera mikið mál að leiðrétta.


Ræðumaður: Willum Þór Þórsson

Hæstv. forseti. Ja, það tók þann sem hér stendur ekki nema eitt ár að setja þá vinnu í gang. En aftur að spurningunni. Þetta er nefnilega mjög góð spurning: Af hverju ekki að afnema hámarksákvæðið og greiða allt tjón úr sjúklingatryggingu? Hér er verið að hækka verulega hámarksbætur og sú ákvörðun var tekin meðvitað að fylgjast með áhrifum þeirra breytinga en það útilokar ekki tjónþola. Í þeim tilvikum þar sem tjón er það alvarlegt að það er augljóst að bæturnar kunni að vera hærri þá er sá réttur til staðar. Með því að setja hámarksákvæði hér erum við vissulega að setja skorður við því að sjúklingur geti fengið fullar fébætur úr hendi sjúkratryggingastofnunarinnar. Ef raunverulegt fjártjón nemur svo hærri fjárhæð en þessari 21 milljón króna, sem er veruleg hækkun, þá er hægt að sækja þann rétt. Það hefur reynt á hámarksákvæði gildandi laga í dómum Hæstaréttar og í því máli tók Hæstiréttur fram um eignarréttarákvæði stjórnarskrárinnar í dómaframkvæmd að löggjafinn hafi nokkurt svigrúm til að takmarka fjárhæð bóta. Þetta er vonandi hér mjög jákvætt skref fyrir tjónþola og meiri hlutann og á að geta fyrir heildina komið vel út, fyrir flesta að fá hraða málsmeðferð og bætur sem viðkomandi eiga rétt á og svo í þeim tilvikum sem kunna að reyna á hærri bætur þá er það alveg skýrt í hvaða ferli það fer í samhengi við önnur lög, skaðabótalög. Þannig að ég held að við séum að stíga hér mjög jákvæð og markverð skref fyrir fólkið og fyrir sjúklingana okkar í landinu.


Ræðumaður: Willum Þór Þórsson

Hæstv. forseti. Ég vil þakka hv. þm. Guðbrandi Einarssyni fyrir góða spurningu. Ef ég hef tekið rétt eftir væri hægt að orða spurninguna svona — af því að hv. þingmaður fór aðeins líka í tengingu við Norðurlöndin. Við erum auðvitað ekki að ganga eins langt og til að mynda í Danmörku varðandi að taka öll lyf undir. Sú ákvörðun var meðvituð um að það þyrfti meiri tíma og talið rétt að klára það sem sneri að þeim bólusetningum sem stjórnvöld hvetja til en það hefur tengingu við þetta: Af hverju ekki að nema þá hámarksákvæðið og greiða allt tjón úr sjúklingatryggingu, ef ég skil hv. þingmann rétt. Breyting á þessu ákvæði um hámarksbætur — það kom til umræðu, ef við förum þá leið þá þarf að meta tjón nákvæmar af því að þetta á sér skírskotun til skaðabótalaga, þ.e. núverandi verklag er með þeim hætti að ef bæturnar kunna að vera hærri eða réttur tjónþola til að sækja hærri bætur til að fá tjón sitt bætt þá þarf tjónþoli að rökstyðja kröfu um skaðabætur með vísan til almennra sakarreglu.

Þá komum við að þessari spurningu sem hv. þingmaður kemur að varðandi hámarksbætur. Það yrði auðvitað bara miklu tímafrekara ef við ætluðum Sjúkratryggingum það allt. Það yrði að gera frekari breytingar vegna þess að þá erum við komin í þá vegferð að meta allt tjón miklu nákvæmar og það krefðist meiri mannafla. Einnig má búast við að dómsmálum gegn sjúkratryggingastofnuninni og öðrum sem kunna að gera upp bætur á grundvelli laga myndi fjölga. Þetta útilokar ekki — þetta auðveldar meiri hluta tjónþola að sækja bætur og þetta auðveldar þeim sem sækja hærri bætur að sækja sinn rétt. Ég skal reyna að útskýra þetta betur í seinna andsvari.

Ég minni ráðherra og ræðumenn á tímann.


Ræðumaður: Willum Þór Þórsson

Hæstv. forseti. Ég mæli hér fyrir frumvarpi til laga um sjúklingatryggingu, frumvarpi til heildarlaga. Gildandi lög eru frá árinu 2001 og er þar kveðið á um endurskoðun sem hingað til hafði ekki farið fram. Ýmislegt hefur auðvitað breyst á þessum liðlega aldarfjórðungi. Til að mynda höfum við hér á Alþingi sett bráðabirgðaákvæði til þess að ná yfir tilteknar bólusetningar vegna kringumstæðna sem við þekkjum, Covid-19, með breytingalögum nr. 156/2020, og vegna bólusetninga við apabólu, með breytingalögum nr. 114/2022. Við þá vinnu, og fleiri atriði mætti telja, má segja að komið hafi í ljós nauðsyn þess að ráðast í gagngera skoðun, heildarendurskoðun sem við köllum, endurskoðun laganna, og réðst heilbrigðisráðherra, sá er hér stendur, í það að skipa starfshóp til þessa verks, í þessa vinnu, sem var skipaður fulltrúum þeirra stofnana sem málið helst snertir. En auðvitað er þetta mjög víðtækt mál þannig að í þeim starfshópi, sem tryggði síðan víðtækara samráð, sátu fulltrúar frá Sjúkratryggingum og embætti landlæknis og ráðuneyti og með þeirri samsetningu tryggt að ná sem víðtækustu samráði út frá því og til þeirra er málið varðar.

Þar sem sú vinna hefur skilað sér í umtalsverðum breytingum, skulum við segja, þá er hér lagt til frumvarp til nýrra heildarlaga. Markmiðið hér er auðvitað að auka tryggingavernd sjúklinga og einfalda þeim sem þurfa að sækja bætur vegna tjóns með því að bæta hér til að mynda málsmeðferð, skýra frekar reglur og auka jafnræði. Tryggingin nær til alls heilbrigðiskerfisins, það er nýmæli, og allrar heilbrigðisþjónustu sem veitt er hér á landi og nær til þeirra einstaklinga sem verða fyrir tjóni vegna heilbrigðisþjónustu. Það er mjög skýrt, þannig að það er fjölmargt hér til bóta og markmiðið auðvitað að auka hér tryggingaverndina og gera fólki með skýrum og beinum hætti auðveldara um vik að sækja þær bætur sem fólk á rétt á. Ég ætla að rekja svona kannski þessi helstu atriði sem ég tala hér um og þær breytingar og sjónarmið að baki þeim.

Hæstv. forseti. Hér í frumvarpinu er lagt til m.a. að bætur séu greiddar þeim sem gangast undir bólusetningu á Íslandi með bóluefni sem íslensk heilbrigðisyfirvöld leggja til vegna tjóns sem af því hlýst. Samkvæmt núgildandi lögum nær sjúklingatrygging ekki til tjóns vegna eiginleika lyfja nema þegar um er að ræða klínískar lyfjarannsóknir í ákveðnum tilvikum. Í faraldri Covid-19 fór fram athugun á skaðabótarétti þeirra einstaklinga sem létu bólusetja sig við sjúkdómnum ef tjón kæmi upp í kjölfar bólusetningar. Það þótti ljóst að skaðabótaréttur þeirra sem fengju aukaverkanir af völdum bóluefna var ekki nægilega tryggður í íslenskum rétti. Var því sett bráðabirgðaákvæði við lög um sjúklingatryggingu þar sem réttur vegna bólusetningar vegna Covid-19 var tryggður og ákvæði til bráðabirgða vegna bólusetningar við apabólu var svo sett síðar sem ég vísaði hér til í þeim breytingalögum sem þar áttu við, 2020 vegna Covid-19 og 2022 vegna apabólu.

Með frumvarpinu hér er jafnframt gerð sú breyting að foreldrar, eða eftir atvikum forsjárforeldrar, eigi rétt til bóta vegna andláts fósturs á meðgöngu eða barns undir 18 ára aldri vegna sjúklingatryggingaatviks. Þá er í frumvarpinu lagt til að hámarksfjárhæð vegna tjóns verði hækkuð í þeim tilgangi að auðvelda tjónþola að sækja rétt sinn en núverandi verklag er með þeim hætti að tjónþola er bent á möguleikann á því að leita til ríkisins ef hámarki bóta samkvæmt lögunum hefur verið náð til að fá tjón sitt fullbætt.

Umfangsmesta breytingin samkvæmt frumvarpinu má segja að sé fólgin í því að afnema þá aðgreiningu sem gerð hefur verið eftir því hvar í heilbrigðisþjónustu tjónsatvik á sér stað. Hafi atvik orðið hjá opinberum aðila heyrir málið undir Sjúkratryggingar Íslands en að öðrum kosti heyrir málið undir vátryggingafélag þess aðila þar sem atvikið átti sér stað. Vátryggingarskylda hvílir því á þeim heilbrigðisstarfsmönnum sem starfa utan stofnana og skal beina kröfum um bætur vegna tjóns sem verður hjá þeim til vátryggingafélags hins bótaskylda. Staða tjónþola er hins vegar gjörólík eftir því hvort tjón sem bótaskylt er samkvæmt lögunum er tryggt hjá vátryggingafélagi eða heyrir undir Sjúkratryggingar. Í þeim tilgangi að bæta réttarstöðu tjónþola er lagt til hér að afnema þann greinarmun sem nú er gerður og málsmeðferð alfarið færð á hendur einnar stjórnsýslustofnunar til einföldunar fyrir þá sem verða fyrir tjóni, tjónþola. Það er lykilatriði, virðulegi forseti, í þessu.

Til að fjármagna þessa kerfisbreytingu með frumvarpi þessu er sú leið farin og til einföldunar að viðkomandi stofnanir og aðilar sem hingað til hafa greitt iðgjald til vátryggingafélags greiði þess í stað iðgjald til Sjúkratrygginga sem er ætlað að mæta þeim kostnaði sem mun fyrirsjáanlega aukast hjá stofnuninni.

Með frumvarpinu er einnig ætlunin að skýra heimild Sjúkratrygginga til að afla gagna frá þeim sem nauðsynlegt er og að heimila stofnuninni og embætti landlæknis að miðla gögnum og upplýsingum sín á milli þegar báðar stofnanir hafa mál til meðferðar af sama tilefni. Markmiðið er að samnýta vinnu ríkisins, t.d. við gagnaöflun, og koma í veg fyrir tvíverknað stofnana.

Þá er lagt til í þessu frumvarpi, virðulegi forseti, að tjónþoli þurfi að ljúka málsmeðferð á stjórnsýslustigi, og rétt að taka hér fram að áður en hann getur höfðað mál fyrir dómstólum þar sem dómstólaleiðin er mun takmarkaðri fyrir tjónþola, með þessari breytingu er rétt að taka fram að ef greiðsla Sjúkratrygginga nær hámarki samkvæmt lögunum, og hér er verið að hækka hámarksbætur, virðulegur forseti, rétt að taka það fram jafnframt, og hér er verið að hækka hámarksbætur um 50%, sem hefur auðvitað áhrif á þetta, að þess vegna þegar greiðsla Sjúkratrygginga nær hámarki samkvæmt lögunum þá þarf ekki að fá úrskurð úrskurðarnefndar áður en málinu er vísað til dómstóla, enda er þá ekki ágreiningur um afgreiðslu stofnunarinnar.

Helstu rökin fyrir þessari breytingu eru þau að eins og staðan er samkvæmt núgildandi lögum geta tjónþolar stefnt stjórnvaldinu, Sjúkratryggingum, fyrir dómstóla á hvaða stigi málsmeðferðar sem er. Þegar mál er rekið fyrir dómstólum hefur stjórnvaldið, sem samkvæmt gildandi lögum er falið að meta og ákvarða bætur samkvæmt lögum um sjúklingatryggingu, ekki lengur forræði á málsmeðferðinni. Þess í stað verður til kostnaður stjórnvaldsins við að verjast kröfum fyrir dómi. Þessi staða veldur auknum kostnaði fyrir tjónþola, Sjúkratryggingar og dómskerfið og er frumvarpinu ætlað að koma í veg fyrir það.

Hér eru fleiri atriði sem alveg er vert, virðulegi forseti, að koma inn á og kannski geri ég hér í lokin tilraun til að draga helst saman þau atriði sem reynt er jafnframt að gera í greinargerð með þessu frumvarpi til glöggvunar og útskýringa, til viðbótar því sem ég hef hér farið yfir varðandi til hverra frumvarpið nær, gildissvið og um bólusetningar og um að hámarksfjárhæð verði hér hækkuð og það að falla frá því að aðgreina tjónsatvik eftir því hvort atvik eigi sér stað í opinberri stofnun eða hjá einkaaðila er hér lagt til að skýra heimild sjúkratryggingastofnunarinnar til að afla gagna með nákvæmari hætti og heimila stofnunum og embætti landlæknis að deila gögnum. Þetta er mikilvægt og til einföldunar er lagt til að færa í lög heimild sjúkratryggingastofnunarinnar til að fella tryggingu úr gildi samhliða niðurfellingu heimildar til reksturs.

Þá er hér lagt til að sjúkratryggingastofnunin skuli endurkrefja heilbrigðisstarfsmann þegar greiddar eru bætur í þeim tilvikum sem heilbrigðisstarfsmaður er ótryggður. Hér er lagt til að lögfesta málsmeðferð sjúkratryggingastofnunarinnar með nákvæmari hætti sem er nánar kveðið á um í 10. gr. og vert er að benda á, og þá er það alveg skýrt að mál sem heyrir undir sjúkratryggingastofnunina og ég fór hér yfir, virðulegi forseti, verður ekki borið undir dómstóla fyrr en eftir að úrskurðarnefnd velferðarmála hefur úrskurðað í málinu nema í þeim málum þar sem sjúkratryggingastofnunin hefur greitt hámarksbætur samkvæmt lögum. Þá er lagt til að sektarákvæði verði fellt úr gildi þar sem því hefur ekki verið beitt frá setningu gildandi laga og ekki skýrt hvernig ákvæðinu skal beitt raunverulega í framkvæmd.

Þetta eru svona samandregið helstu atriði hér, virðulegi forseti. Kostnaðarmatið á frumvarpinu liggur fyrst og fremst í því umfangi sem mögulega kemur til greina varðandi bætur vegna bólusetninga og er áætlað að það geti orðið viðbótarkostnaður hér fyrir Sjúkratryggingar, um 10 millj. kr.

Ég hef nú gert hér held ég ágætlega, virðulegi forseti, grein fyrir meginatriðum, komið inn á þau nánast öll og leyfi mér hér að leggja til að frumvarpinu verði að lokinni þessari 1. umræðu vísað til hv. velferðarnefndar og 2. umræðu.


Ræðumaður: Halla Signý Kristjánsdóttir

Virðulegur forseti. Fyrir um ári átti ég samtal í munnlegu fyrirspurn við hæstv. umhverfis-, orku- og loftslagsráðherra um förgun dýraafurða og dýrahræja. Staðan er þannig að núverandi lög og reglur ganga hreinlega ekki upp sökum þess að úrræðin vantar. Það er einungis  einn brennsluofn til staðar til að brenna hræ og annar hann ekki þörf. Söfnun hræja og förgun er bæði mjög dýr og erfið í framkvæmd, m.a. vegna varnarlína.

Samkvæmt svari frá hæstv. ráðherra þá eru  þessi málefni lögbundin hlutverk sveitarfélaganna þar sem þessi mál falla undir úrgangsmál. En er það svo? Fyrir liggur úrskurður frá EFTA-dómstólnum um að Ísland hafi ekki uppfyllt skuldbindingar sínar samkvæmt innleiddu EES-regluverki. Í kjölfar þessa úrskurðar hefur verið umræða innan sveitarfélaganna um hvar ábyrgð á verkefninu liggi. Skilningur minn var að þetta væri að finna undir lögum um meðhöndlun úrgangs en réttara er að þetta fellur undir lög um dýrasjúkdóma og varnir gegn þeim. Þetta málefni er því ekki eingöngu á ábyrgð sveitarfélaganna. Hjá nágrannalöndum okkar koma sveitarfélög ekki að söfnun eða fjármögnun þeirra innviða sem þarf til þessara verkefna heldur er það framtak frá sláturleyfishöfum  að sjá til þess að koma dýraleifum í lóg. Þar er því líka komið þannig fyrir að dýraleifar eru endurunnar í bæði fóður og fitu sem  nýtt er til brennslu sem orkugjafi.

Virðulegi forseti. Sögunni um hver beri ábyrgð á  förgun dýraleifa má líkja við söguna um litlu gulu hænuna. Ríkið segir: Ekki ég, og sveitarfélögin segja: Ekki ég. En við þurfum að taka hænuna okkur  til fyrirmyndar og sýna ábyrgð í þessum efnum. Í dýraleifum felast líka verðmæti sem hægt er að nýta og draga þar með úr kostnaði sem annars fellur að fullu á bændur og neytendur.


Ræðumaður: Líneik Anna Sævarsdóttir

Virðulegi forseti. Ég vil fagna þeirri heildarsýn í málefnum útlendinga og innflytjenda sem ríkisstjórnin kynnti í gær ásamt aðgerðum til að ná markmiðum sem sett eru fram undir þeirri sýn. Á síðustu árum hafa verið stigin alla vega skref í málaflokknum en þau hafa ekki alltaf verið stigin í takt. Nú er hér í fyrsta skipti tekið heildstætt utan um verkefnið og það skiptir máli. Áherslan sem lögð er byggir á mannúð og mikilvægi þess að fjárfesta í fólki með markvissri afgreiðslu umsókna og inngildingu þeirra sem hér setjast að. Þessar aðgerðir eru í fullu samræmi við stefnu Framsóknar og þann málflutning sem sú sem hér stendur hefur staðið fyrir á þingi í tíu ár. Verkefnin sem sjónum er beint að skipta allar byggðir landsins máli. Ég vil sérstaklega draga fram aðgengi að íslenskunni, ráðgjöf til starfsfólks skóla og umbætur við mat á menntun innflytjenda. Ég vil líka leggja áherslu á að við höfum víða góðan grunn undir þær aðgerðir sem sjónum er nú beint að. Sérstaklega vil ég vekja athygli á því sem framhaldsfræðslan hefur unnið að í meira en 20 ár, sennilega nær 25 árum, en þar hafa símenntunarmiðstöðvarnar sinnt íslenskukennslu og samfélagsfræðslu. Þær hafa unnið mikið frumkvöðlastarf og seinna kom Fræðslumiðstöð atvinnulífsins inn í verkefnið. Þær unnu frumkvöðlastarf þar sem skorti þekkingu og reynslu. Byggjum á þeirri vinnu sem þar hefur verið unnin til þessa. Köstum ekki barninu út með baðvatninu.


Ræðumaður: Jóhann Friðrik Friðriksson

Virðulegi forseti. Í gær kynnti ríkisstjórnin gríðarlega mikilvægar aðgerðir sem byggjast á því að horft verði á málaflokk útlendingamála á heildrænan hátt með skilvirkni, mannúð og inngildingu að leiðarljósi. Ég er sammála þessum aðgerðum enda ríma þær við stefnu Framsóknarflokksins í málaflokknum. Þetta er yfirgripsmikið og efni í langa ræðu en svo að ég minnist nú á nokkra þætti þá á þarna m.a. að efla virkni fólks af erlendum uppruna með menntabrú inn á vinnumarkað sem annast mat á menntun, eflingu raunfærnimats, starfstengda íslenskukennslu o.fl. Einnig verður afgreiðslutími umsókna um alþjóðlega vernd styttur í 90 daga að meðaltali á hvoru stjórnsýslustigi um sig. Aukin áhersla verður lögð á landamæraeftirlit með þeim sem fengið hafa endurkomubann. Ráðist verður í breytingar á regluverki á sviði verndarmála til samræmingar við löggjöf á Norðurlöndunum, m.a. með afnámi séríslenskra málsmeðferðarreglna. Áherslan verður á að tryggja að verndarkerfið þjóni fyrst og fremst þeim sem búa við hvað mesta neyð. Forgangsraða á móttöku flóttafólks og fjölskyldum í viðkvæmri stöðu sem ég er að sjálfsögðu sammála og þar verður horft til kvótaflóttafólks.

Virðulegi forseti. Það er alveg klárt að þegar gerðar voru nauðsynlegar breytingar á málaflokknum á síðasta þingi voru hér stjórnmálamenn sem studdu hvorki þær breytingar né virtust gera sér grein fyrir því hversu mikilvægt er að málaflokkurinn verði reglulega endurskoðaður. Við þurftum líka að sitja undir einu lengsta málþófi sögunnar. Ég hef ekki hugmynd um það hvort þeir flokkar sem greiddu atkvæði gegn því frumvarpi eða höfðu uppi stór orð séu að huga að einhvers konar stefnubreytingu. Það er bara þeirra mál. Ég vil þó taka fram hversu mikilvægt það er að umræðan um málaflokkinn sé bæði málefnaleg og byggist á staðreyndum hér á næstu misserum.


Ræðumaður: Líneik Anna Sævarsdóttir

Virðulegi forseti. Hér á landi hefur ÁTVR einkaleyfi til smásölu áfengis. Einkasölufyrirkomulag áfengis á smásölustigi er hér liður í forvarnastefnu eins og víðar um lönd. Markmið laga um verslun með áfengi og tóbak er m.a. að skilgreina umgjörð um smásölu áfengis og heildsölu tóbaks sem byggist á bættri lýðheilsu, samfélagslegri ábyrgð og vernd ungs fólks.

Í Svíþjóð er þetta sambærilegt og Systembolaget sér um söluna. Þar eins og hér hafa risið álita- og ágreiningsmál vegna netsölu.  Í júlí 2023 féll dómur í hæstarétti Svíþjóðar sem er áhugaverður í því samhengi. Systembolaget höfðaði mál gegn fyrirtækjum í netsölu. Í málinu var deilt um hvort fyrirkomulag fyrirtækjanna á sölu áfengis væri í trássi við einkarétt eða hvort um væri að ræða einkainnflutning einstaklinga á áfengi frá öðru landi innan ESB sem væri heimill samkvæmt sænskum áfengislögum eins og þeim íslensku.

Niðurstaða Hæstaréttar var sú að einkainnflutningur sænskra neytenda á áfengi frá Danmörku væri heimill en athyglisvert er að skoða á hverju sú niðurstaða byggist en það var einkum að áfengið væri selt af dönsku félagi til sænskra neytenda af lager sem væri staðsettur í Danmörku og flutt inn til Svíþjóðar af óháðum flutningsaðila, danska félagið sem var seljandinn starfaði sannarlega í Danmörku og var ekki með starfsemi í Svíþjóð og félögin stunduðu ekki beina sölustarfsemi í Svíþjóð.

Það er ljóst af því að fyrirkomulag netverslunar með áfengi á Íslandi er í mörgum atriðum frábrugðið þessu, og í mörgum tilfellum, og mörg dæmi eru um að hún brjóti flestar ef ekki allar þessar forsendur og því vandséð að sú netsala falli undir undanþáguákvæðið.


Ræðumaður: Ingibjörg Isaksen

Virðulegi forseti. Það er óhætt að segja að framkomnar þjóðlendukröfur fjármála- og efnahagsráðherra í allar eyjar og sker umhverfis landið sem eru ofan sjávar á stórstraumsfjöru veki gríðarlega mikil viðbrögð almennings. Sveitarstjórnarfólk víða um land hefur verulegar áhyggjur af málinu og segir kröfulýsinguna vera gríðarstórt inngrip í mat á eignarrétti og framtíðarsýn fjölmargra íbúa og landeigenda um land allt. Auk þess hefur borið á gagnrýni að ekkert samráð hafi verið haft við eigendur þessara eyja. Í staðinn fyrir samráð eða póst frá óbyggðanefnd frétta eigendur af kröfunni í gegnum fjölmiðla. Flestar eyjar sem kröfurnar beinast að eru þinglýstar eignir einstaklinga, sveitarfélaga og annarra aðila og í sumum tilvikum hefur ríkið selt eyjar sem það ætlar nú að taka aftur til sín.

Virðulegi forseti. Upphaflegur tilgangur með setningu laga um þjóðlendur var að leysa úr ágreiningi sem ríkt hafði í áratugi um eignarhald á hálendisvegum landsins eða þau svæði sem lengst hafa verið nefnd afréttir og almenningar. Þvert á upphaflegar áætlanir eru þessar kröfulýsingar ríkisins nú að skapa óvissu þar sem engin óvissa var fyrir auk þess sem þær leggja stein í götu hugmynda einkaframtaks um framkvæmdir og sköpun, enda ná þessar kröfur inn á byggð svæði. Að mínu mati er nú fulllangt seilst frá upphaflegum markmiðum laganna. Nú þegar er verið að sækjast eftir landsvæðum þar sem nú eru m.a. fasteignir og rúmast innan deiliskipulags sveitarfélaga. Það er eðlilegt að fólk sé ósátt því að ljóst er að þetta mun hafa töluverðan kostnað í för með sér fyrir sveitarstjórnir og eigendur þessara landsvæða. Þessar hugmyndir óbyggðanefndar hefðu þurft að fara í gegnum mun grófara sigti auk þess sem horfa hefði mátt á gömul skjöl sem þegar eru til staðar, því að þannig hefði mátt koma í veg fyrir óþarfaupphlaup.


Ræðumaður: Ingibjörg Isaksen

Virðulegi forseti. Ég þakka hæstv. ráðherra fyrir heiðarleg svör því að við vitum að það er fljótt að fréttast úti í hinum stóra heimi ef við höfum ekki það sem til þarf til að standa vörð um landamærin okkar.

Mig langar aðeins að vinda mér að Norðausturkjördæmi. Mikil uppbygging hefur verið síðustu misseri á flugvöllunum, bæði á Akureyri og Egilsstöðum. Millilandaflug kallar á aukna landamæravörslu en aukin hætta er á að einstaklingar sem hingað eiga ekkert erindi eða í tengslum við fíkniefni eigi auðveldara aðgengi í gegnum flugvelli landsbyggðarinnar. Mig langaði því til að spyrja hæstv. ráðherra: Telur ráðherra landamæraeftirlit nægjanlegt á umræddum flugvöllum? Einnig, hvernig ætlar ráðherra að tryggja landamærin? Þá er ég líka að horfa t.d. á Keflavíkurflugvöll. Telur ráðherra tilefni til að herða landamæraeftirlitið enn frekar og það strax?


Ræðumaður: Ingibjörg Isaksen

Virðulegi forseti. Ég ætla að gera líkt og flestir hér í dag og beina fyrirspurn minni til hæstv. dómsmálaráðherra. Núna um helgina voru fréttir í fjölmiðlum af einstaklingi sem hafði sótt hér um hæli sem pólitískur flóttamaður. Honum hafði verið synjað um vernd hér á þeim grundvelli að hafa þegar fengið vernd í Grikklandi. Manninum var vísað úr landi og sökum þeirrar hættu sem af honum var talin stafa var honum vísað brott í lögreglufylgd auk þess sem hann fékk á sig endurkomubann. Daginn eftir var hann þó aftur kominn til landsins og er hér enn. Hér er því svo sannarlega ekki um að ræða skilvirka brottför. En við spyrjum okkur eflaust: Hvernig má þetta vera? Hver er tilgangurinn við að leggja út í kostnaðarsaman brottflutning fyrir íslenska ríkið á einstaklingi með skýru endurkomubanni þegar landamærin eru, eins og margir segja, hriplek eins og gatasigti? Ég vil spyrja hæstv. ráðherra hvort eitthvað sé að gert til að koma einstaklingnum aftur úr landi og hvort það sé mögulegt að þetta sé eitt af fleiri sambærilegum dæmum úr kerfinu. Hvernig er eftirliti með landamærunum háttað og hvernig má vera að þetta sé sú staða sem uppi er?




Ræðumaður: Jóhann Friðrik Friðriksson

Frú forseti. Ég fagna því að þetta frumvarp sé fram komið. Það er gríðarlega mikilvægt og auðvitað bara eitt skref í viðbót til að reyna að koma til móts við stöðu Grindvíkinga en er klárlega það stærsta hingað til, leyfi ég mér að segja. Það er fagnaðarefni að það skuli vera þverpólitísk samstaða og vinna sem býr að baki þessum frumvarpsdrögum sem nú fara inn í efnahags- og viðskiptanefnd. Ég hef sagt það hér í ræðustóli Alþingis að staðan í Grindavík og á Suðurnesjum er samfélagsleg, hún er fjárhagsleg, en hún er líka bundin því að gríðarleg óvissa ríkir á svæðinu. Forsætisráðherra nefndi það í umræðu hér í fyrradag að þetta væri eitt stærsta verkefni sem við sem samfélag höfum tekist á við á lýðveldistímanum og ég held að það sé rétt. Það er mikil ábyrgð fólgin í því fyrir Alþingi og stjórnvöld að taka þétt utan um Grindvíkinga, líka að huga að þeim þáttum sem snúa að vörnum gegn náttúruvá.

Við erum komin með frumvarp sem snýr að því að reyna eftir fremsta megni að koma til móts við sem flesta íbúa í Grindavík. Það er sannarlega markmiðið að enginn verði skilinn eftir í þeirri vegferð. Auðvitað þarf að setja ákveðin viðmið í svona vinnu. Það hefur verið ánægjulegt að sjá þá sem hafa fagnað þessu frumvarpi en ég skil mjög vel alla þá sem hafa áhyggjur. Því var mjög brýnt að fá málið inn í samráðsgátt og við munum taka og við höfum tekið nú þegar til greina þær athugasemdir sem þar hafa borist. Á vegum efnahags- og viðskiptanefndar verður einnig tækifæri til þess að koma með umsagnir og við munum fá helstu aðila til okkar til að reifa málið, enda er markmiðið að það verði eins vel úr garði gert og mögulegt er.

Heimilið okkar er yfirleitt stærsta og veigamesta fjárfesting fjölskyldunnar og aleigan okkar í mjög mörgum tilfellum. Það að koma til móts við Grindvíkinga og gefa þeim færi á því að hefja nýtt líf annars staðar, vonandi tímabundið ef náttúran leyfir, er gríðarlega stórt skref í rétta átt. En það hefur verið reifað hér í umræðunni að við þurfum að huga að eins mörgum íbúum og við getum. Það hefur verið nefnt hér að þeir einstaklingar sem eiga búseturétt í íbúðarhúsnæði í Grindavík séu í þannig stöðu að núverandi frumvarp taki ekki nógu vel utan um þann þátt. Ég held að það sé mikilvægt að efnahags- og viðskiptanefnd skoði það sérstaklega. Hvort það gerist innan þessa frumvarps eða í sérfrumvarpi á eftir að koma í ljós en ég skil þær áhyggjur og við munum reyna eftir fremsta megni að skoða hvernig er hægt að koma til móts við þá einstaklinga.

Það er rétt að hér er ekki verið að leggja fram frumvarp sem kemur til móts við lögaðila. Við höfum á undanförnum vikum og um langt skeið verið að leggja áherslu á fjölbreytt úrræði fyrir Grindvíkinga og reyna að koma til móts við samfélagið þar. Rekstrarstuðningur við fyrirtæki er einn partur af því en óvissan er svo sannarlega mikil og við reynum eftir fremsta megni að koma til móts við þarfir. Eins og hv. þm. Vilhjálmur Árnason benti á þá erum við líka að upplifa alls kyns breytingar á þeirri vegferð. Við erum að stíga hér stórt skref, hið veigameira á eftir að koma í ljós, hvernig við glímum við náttúruna og komum til móts við hana eftir því hvernig hún hegðar sér. Það gefur augaleið að það er mín von að við endurbyggjum Grindavík og fólk geti flutt aftur heim til sín. Mér finnst að við eigum aldrei að missa sjónar á því markmiði.

Þetta er gríðarleg áskorun og það er flókið að útbúa frumvarp sem þetta. Þá skiptir máli að samvinnan sé góð þvert á flokka, upplýsingagjöfin sé góð og við veitum þeim sem frumvarpið snýr að góðan aðgang að upplýsingum og tækifæri til að koma sínum sjónarmiðum á framfæri í þeirri vinnu. Styrkur íslensks samfélags er mikill. Við stöndum í stormi eins og staðan er núna hvað snýr að náttúruvá á Reykjanesskaga en ég er þess fullviss að við munum vinna vel úr þeirri stöðu sem blasir við okkur. Við komum til með að klára þetta frumvarp hér fljótt og vel en vegferðinni er ekki lokið. Við munum halda áfram í okkar vinnu hér á þingi og reyna eftir fremsta megni að mæta öllum áskorunum sem fram undan eru.

Ég vil sérstaklega ljúka máli mínu á að þakka bæjarfulltrúum í Grindavík og öllu því góða starfsfólki sem vinnur hjá sveitarfélaginu. Ég er þess fullviss að þau eru eftir fremsta megni að mæta öllum þeim röddum sem eru í Grindavík og hafa komið m.a. á öllum stigum upplýsingum til mín sem þingmanns kjördæmisins og stjórnvalda um sínar áherslur. Við munum án efa fá þau til skrafs og ráðagerða í nefndinni þegar frumvarpið verður komið þangað en ég vil líka bara þakka þeim sérstaklega fyrir og öllum þeim Grindvíkingum sem hafa nú þegar lagt inn umsagnir um málið og vænti þess að okkur takist að koma til móts við sem allra flesta í Grindavík hvað það varðar.

Frú forseti. Í þessum samráðshópi sitja einmitt þingmenn kjördæmisins og þeir sitja líka í efnahags- og viðskiptanefnd. Eins og hér hefur komið fram þá höfum við verið vakin og sofin yfir því að reyna að koma til móts við þá stöðu sem við erum búin að vera að ganga í gegnum á Suðurnesjum og í Grindavík. Allur þingheimur hefur verið einhuga um það að vinna hratt og vel að málefnum Grindvíkinga. 63 þingmenn hafa hér verið á grænu í öllum þeim málum sem þegar hafa komið fram og hafa verið kláruð. Ég er þess fullviss að sú samvinna í þeirri vegferð mun halda áfram og við munum gera allt sem í okkar valdi stendur til að tryggja það að við léttum eins og mögulegt er áhyggjum af Grindvíkingum á þessum erfiða tíma.


Ræðumaður: Hafdís Hrönn Hafsteinsdóttir

Virðulegi forseti. Farið hefur mikið fyrir umræðu um svokallaða bókun 35. Í þeirri umræðu er mikilvægt að við höldum uppi staðreyndum tengdum bókuninni. Í víðu samhengi snýst hún um þjóðréttarlegar skuldbindingar sem Ísland hefur samþykkt. Í samningaviðræðum um EES-samninginn var lögð á það áhersla af hálfu Evrópusambandsins að reglan um forgangsáhrif ESB-réttar yrði einnig hluti EES-réttar. EFTA-ríkin gátu ekki fallist á að reglan um forgangsáhrif yrði hluti EES-samningsins. EES-rétturinn er mun flóknara en ESB-rétturinn svo ákveðin ríki töldu þetta ekki samræmast fullveldi þeirra.

Í okkar tilfelli er hér um að ræða 2. gr. stjórnarskrár lýðveldisins Íslands en þar segir:

„Alþingi og forseti Íslands fara saman með löggjafarvaldið. Forseti og önnur stjórnarvöld samkvæmt stjórnarskrá þessari og öðrum landslögum fara með framkvæmdarvaldið. Dómendur fara með dómsvaldið.“

Við leit sína að lausn á málinu komu ríkin fram með bókun 35 og með bókuninni var leitast við að fara einhvers konar milliveg milli sjónarmiða ESB og EFTA-ríkjanna um forgangsáhrif. Í bókuninni kemur fram að hún eigi aðeins við um ákvæði EES-réttar sem þegar eru komin til framkvæmdar. Til þess að ákvæði sem innleiðir EES-reglu njóti forgangs þegar lagaákvæði rekast á þarf EES-reglan að leiða af gerð sem er orðin hluti af EES-samningnum. EES-reglan þarf að vera í gildi og innleidd réttilega í íslenskan rétt. Með því er verið að kveða á um hvernig skuli fara með þegar saman lýstur íslenskum lagareglum sem hafa verið settar með stjórnskipulega réttum hætti af Alþingi eða stjórnvöldum með fullnægjandi lagaheimild en eiga sér ólíkan uppruna.

Með EES-samningnum er stefnt að einsleitu Evrópsku efnahagssvæði sem byggist á sameiginlegum reglum án þess að samningsaðila sé gert að framselja löggjafarvald sitt til stofnana Evrópska efnahagssvæðisins. Þessum markmiðum verður að ná með þeirri málsmeðferð sem gildir í hverju landi um sig. Ef skýrt og óskilyrt lagaákvæði sem réttilega innleiðir skuldbindingu samkvæmt EES-samningnum er ósamrýmanlegt öðru almennu lagaákvæði skal hið fyrrnefnda ganga framar nema Alþingi hafi mælt fyrir um annað. Sama á við um skuldbindingar sem eru innleiddar með stjórnvaldsfyrirmælum.

Markmiðið með bókuninni er að tryggja samræmi í framkvæmd innan EES-svæðisins með þeim hætti að íslenskir ríkisborgarar sé í sömu stöðu og ríkisborgarar annarra landa innan EES-svæðisins frammi fyrir dómstólum.

Virðulegur forseti. Mikið hefur verið rætt um að við séum með þessari breytingu að binda hendur Alþingis til framtíðar. Svarið við því er einfaldlega að svo er ekki. Í ákvæðum frumvarpsins sem var lagt fram hér á síðasta löggjafarþingi er sérstaklega tekið fram að EES-ákvæði gangi framar almennu lagaákvæðið nema Alþingi hafi mælt fyrir um annað. Framangreindur fyrirvari tryggir það að hendur Alþingis bindist ekki til framtíðar því löggjafinn getur á hvaða tímapunkti sem er sett lög sem eru ósamrýmanleg EES-skuldbindingum, svo framarlega sem það sé tekið skýrt fram í lögskýringargögnum. Vald til lagasetningar er og verður því alltaf hjá Alþingi.

Því hefur einnig verið fleygt fram að með frumvarpinu sé verið að veita EES-reglu sambærilega stöðu og stjórnarskrá en svo er ekki þar sem frumvarpið hefur engin áhrif á rétthæð réttarheimilda og við erum heldur ekki að framselja lagasetningarvald til ESB þar sem Alþingi þarf alltaf að innleiða EES-gerðir í íslenskan rétt til að þær öðlist gildi að landsrétti. Gerðir EES og ESB verða því aldrei sjálfkrafa hluti íslensks réttarkerfis. Réttilega innleidd EES-löggjöf hefur forgang umfram almenn lög ef ákvæði skarast á en alltaf er um að ræða íslensk lög sem þegar hafa verið samþykkt af Alþingi. Í frumvarpinu sem lagt var fyrir á 153. löggjafarþingi kom einnig fram að þær EES-reglur sem ekki hafa verið innleiddar í íslenskan rétt sem lög frá Alþingi hafi ekki áhrif

EFTA-dómstóllinn hefur í framkvæmd staðfest þá grunnforsendu bókunar 35 að EFTA-ríkin hafi ekki framselt löggjafarvald og að bókunin eigi einungis við um EES-reglur sem hafa réttilega verið innleiddar í landsrétt. Dómaframkvæmd EFTA bendir einnig til þess að efnisregla bókunar 35 sé kjarnaregla í EES-rétti sem sé nauðsynleg til að tryggja einsleitni reglna á Evrópska efnahagssvæðinu og mikilvæg út frá trúnaðarskyldum samningsaðila EES-samningsins á grundvelli 3. gr. hans. Líkt og segir í skýrslu þeirri sem við ræðum hér er mikilvægt á forræði stjórnvalda á málinu sé tryggt og að lausnin sé á forsendum Íslands. Það er skýrt af öllu því sem fram hefur komið við ítarlega athugun á þessu máli að við erum ekki að brjóta gegn stjórnarskrá Íslands og það sem mikilvægast er að halda uppi er að við erum ekki með þessari bókun að framselja löggjafarvald okkar til Evrópusambandsins.

Virðulegur forseti. Ég fagna framkominni skýrslu og að við fáum tækifæri til að ræða þetta hér í dag. Það skiptir máli að við tökum málefnalega umræðu, að við spyrjum gagnrýnna spurninga og séum að halda uppi okkar sönnu gildum sem fullvalda ríki. En ég hvet okkur öll til að halda uppi staðreyndum og rökrænni umræðu þegar kemur að málum sem þessum sem við fáum til úrlausnar hér á þinginu.


Ræðumaður: Jóhann Friðrik Friðriksson

Frú forseti. Ég vil byrja á því að þakka forseta Alþingis fyrir að koma til móts við beiðni mína um þá umræðu sem fer hér fram í dag og ekki síst forsætisráðherra fyrir sína yfirferð. Ég taldi mjög mikilvægt að við myndum ræða hér á þingi sem allra fyrst þá stöðu sem við glímum við á Reykjanesi, sérstaklega í ljósi síðustu atburða þar, en eins og alþjóð veit höfum við verið að glíma við náttúruvá á Reykjanesi í langan tíma og virðist ekkert lát vera á.

Það er þessi tími, virðulegi forseti. Stundum er því fleygt að fólk virðist þreytt á endurteknum atburðum, það tala sumir um stríðsleiða þegar langvarandi stríð skellur á og við erum sannarlega í stríði við náttúruna nú um stundir. Þess vegna er mikilvægt að missa ekki sjónar á verkefnunum. Sex eldgos á Reykjanesi geta kannski flokkast undir það svakalegasta sem við höfum tekist á við hér á Íslandi og minna okkur á að þetta eru viðvarandi atburðir. Að mínu mati hafa stjórnvöld svo sannarlega staðið sína plikt og unnið af fullum þunga og gera enn í glímu sinni við náttúruöflin. Við aðstæður sem þessar kemur þó ótti upp í hugann og gildir þá einu hvort um börn eða fullorðna er að ræða. Því nær sem við erum atburðum, því meiri er óttinn. Í mínu tilfelli, sem íbúi á svæðinu, hefur sá ótti fyrst og fremst snúist að okkar innviðum, enda hafa stjórnvöld, almannavarnir og viðbragðsaðilar staðið sig frábærlega í því að tryggja líf og heilsu fólks. Okkur hefur gengið mjög vel að beisla náttúruna á Reykjanesi. Eru það ein af lykillífsgæðum á því landshorni og sama má segja um beislun jarðhita á öðrum stöðum á landinu sem er grundvöllurinn fyrir lífsgæðum fólks.

Ég hef nefnt það í ræðum mínum að það er mikilvægt að við undirbúum og endurskoðuðum allar áætlanir þegar atburðir raungerast og mikilvægt er að kynna þær áætlanir fyrir íbúum og tryggja eftir fremsta megni þátttöku allra sem þar að koma. Því vil ég nefna að það var 8. nóvember síðastliðinn sem íbúafundur var haldinn í Hljómahöll í Reykjanesbæ til að kynna fyrir íbúum milliliðalaust þær áætlanir sem lágu fyrir til að mæta þeirri náttúruvá sem hefur blasað við og gæti raungerst. Almannavarnir undirbúa fjölmargar leiðir til að bregðast við náttúruhamförum í samstarfi við stóran hóp sérfræðinga og hagaðila. Það er ekki bara gert til að bregðast við einni sviðsmynd heldur fjölmörgum og tryggja að allir séu undirbúnir undir þær bjargir og til að tryggja þær bjargir sem gæti þurft að grípa til. Fram kom á fundinum umrædda að rafkynding væri skynsamlegasta leiðin til að verja verðmæti kæmi til þess að heitt vatn bærist ekki til byggða. Sú áætlun byggist þó mjög og að mörgu leyti á samstilltu átaki og verulegri þátttöku íbúa svo að vel megi til takast. Um hádegisbil á fimmtudag var ljóst að hraun myndi renna yfir heitavatnsæð frá Svartsengi. Eins og hér hefur komið fram voru þar fyrir mjög mikilvægir innviðir en búið var að vinna þrotlaust að því að reyna að koma varalögn í jörð og var stutt í að slíkt myndi klárast. Sambærileg lögn var einnig lögð til Grindavíkur og þoldi hún álagið þegar hraun fór yfir hana og er sú æð enn nothæf. En því miður brást hún í þetta skipti og þá var nauðsynlegt að grípa til þess að fara í plan B.

Auðvitað eru aðrir innviðir á svæðinu einnig sem búið var að vinna að alls kyns forvörnum í kringum. Má þar nefna að verja háspennumöstur raforku til þess að verja línur fyrir glóandi hrauni. Strax í nóvember var hafist handa við að klára varavatnsból í Árnarétt í Garði og er það varavatnsból tilbúið til notkunar og svo má lengi telja. HS Veitur hafa unnið þrotlaust að því að styrkja dreifikerfi raforku til að geta mætt rafkyndingu. Staðreyndin er sú að á þeim svæðum þar sem við njótum háhitans eru slík kerfi ekki búin til fyrir húshitun þannig að ljóst var að mikið átak þyrfti og samheldni íbúa væri þar lykilatriði. Viðgerð á þeirri lögn sem fór undir hraun hófst strax, eins og ég nefndi, en seinna kom í ljós að hún fór í sundur undir miðju hrauni og þá var strax hafist handa við að koma nýrri lög yfir hraunið á 600 metra kafla. Það er virkilega ánægjulegt að sjá hversu snurðulaust það gekk fyrir sig þótt átakið hafi verið gríðarlegt og verður seint fullþakkað það framtak allra þeirra sem tóku þátt í þeirri aðgerð. Að sjálfsögðu var unnið nótt og dag og almannavarnir stóðu vaktina ásamt lykilaðilum á svæðinu. Farið var í ýmsar aðgerðir sem styrktu dreifikerfi raforku, hafist var handa við að flytja gríðarlegt magn af vatni frá höfuðborgarsvæðinu til að verja vatnsdreifikerfi fyrir skemmdum og hraða því ferli að hægt væri að koma vatni aftur á. Almannavarnanefnd svæðisins stóð sig frábærlega eins og ég hef nefnt. Upplýsingagjöf var til fyrirmyndar og raunin varð að verkefnið tók skemmri tíma en óttast var í fyrstu.

Ég er stoltur af öllu þessu frábæra fólki og veit að það eru íbúar á Suðurnesjum og landsmenn allir. En hér hefur verið nefnt: Og hvað svo? Nú þegar þessum viðburði er lokið í bili verðum við að fara yfir það sem betur mætti fara. Við eigum að taka þá umræðu á heiðarlegan hátt og halda ótrauð áfram. Suðurnesjamenn hafa gengið í gegnum ýmislegt í gegnum tíðina en gríðarlegar jarðhræringar og eldgos í námunda við byggð hafa ekki ógnað tilveru okkar og lífsgæðum frá því að land byggðist. Sú byrði hefur lent af ómældum þunga á Grindvíkingum sem nú búa fjarri heimilum sínum og við þeim blasir óvissa sem stjórnvöld þurfa að mæta eftir fremsta megni. Það orðatiltæki að enginn viti hvað átt hefur fyrr en misst hefur, hefur verið mjög ofarlega í huga á undanförnum dögum. Það er gríðarlega mikilvægt fyrir okkur að huga að okkar innviðum til lengri tíma. Ég er stoltur af þeim verkefnum sem stjórnvöld hafa farið í á undanförnum mánuðum og árum til að bregðast við þeirri náttúruvá sem hefur blasað við okkur og ég er þess fullviss að sú vinna mun halda áfram. Ég vil nýta þetta tækifæri undir lok ræðu minnar til að segja aftur: Takk, kæru íbúar á Suðurnesjum, fyrir þolgæði ykkar, dugnað og samkennd á þessum tíma. Við munum áfram standa þétt við bakið á ykkur.


Ræðumaður: Sigurður Ingi Jóhannsson

Virðulegur forseti. Ég vil nú byrja á því að þakka fyrir þessa umræðu og þakka öllum þeim sem hafa á síðustu dögum og vikum unnið kraftaverk í að bjarga verðmætum og byggja upp þegar náttúruvá hefur gengið yfir, og viðurkenna það fyrir okkur öllum að við munum auðvitað ekki ráða við náttúruna. Við höfum hins vegar allt frá fyrstu dögum þessara umbrota á Suðurnesjum horft til þess að undirbúa okkur. Og eins og kom ágætlega fram í skýrslu forsætisráðherra var settur á laggirnar sérstakur starfshópur.

Í fyrsta eldgosinu prófuðum við að byggja varnargarða til að sjá hvernig við gætum haft stjórn á hraunflæði. Sú reynsla nýttist okkur vel þegar við tókum ákvarðanir um að byggja varnargarða vegna þess að það var talið mikilvægt að vera búin að því, af því það tekur vissulega tíma, þó að það hafi gengið ótrúlega hratt, að reisa varnargarða, m.a. í kringum Svartsengi. Við vorum ekki bara í upphafi þessara umbrota að horfa á Grindavík heldur á Suðurnesin og á þessa mikilvægu innviði sem eru til að mynda í Svartsengi. Og ég hélt satt best að segja að þessi umræða ætti ekki að fara að snúast um pólitíska stöðu og líf ríkisstjórnarinnar, enda væri það fáránlegt, vegna þess að staðreyndin er sú að við höfum frá fyrstu dögum, eins og ég nefndi, kallað fullt af fólki til vinnu og verka til að skipuleggja hvernig er hægt að takast á við náttúruna, undirbúa plan A, plan B, plan C jafnvel, og vera jafnvel tilbúin til að gera fleiri hluti þegar það þarf vegna þess að stundum leikur náttúran á okkur. Stundum vinnum við en stundum vinnur náttúran og þá þurfum við að vera með viðbótarplan. Þess vegna hafa menn getað brugðist við svo hratt sem raun ber vitni í þeim atburðum sem við erum að horfa á núna í baksýnisspeglinum næst okkur.

En það eru vissulega fleiri hlutir. Við þurfum að horfa fram á við og við þurfum að horfast í augu við það að þessir atburðir eru komnir til að vera um einhvern tiltekinn tíma, þangað til kvikuflæðið hættir inn í kvikuhólfið, sem getur auðvitað gerst. Það getur enginn fullyrt það við okkur að það gerist ekki. En við getum hins vegar ekki látið okkur dreyma um að vonast til að það sé lausnin. Við verðum að vera búin að undirbúa okkur fyrir næsta atburð og reyna að teikna upp eins líklegar sviðsmyndir og hægt er og reyna að bregðast við þeim. Það getur verið að okkur takist það. En við skulum ekki vera svo sjálfbirgingsleg að halda að við vitum nákvæmlega hvað gerist næst. Við verðum hreinlega að búa okkur undir eins ólíkar sviðsmyndir og hægt er og forgangsraða síðan þeim fjármunum, þeim tíma, þeim mannafla sem við höfum til að bregðast við á þeim stöðum þar sem líklegast er að tjónið verði og forða því., og síðan að byggja upp til framtíðar og það hefur sannarlega verið gert, alltaf.

Hér var minnst á óveðrið 2019. Í kjölfarið á því var sett fram gríðarleg skýrsla og mikil vinna unnin, m.a. að því að hringtengja alla hluti, hvort sem það er rafmagn, hvort sem það eru veitur, hvort sem það eru fjarskipti eða vegir. Þetta skiptir allt gríðarlegu máli en við getum auðvitað ekki gert allt í einu alls staðar. Það er ekki þannig, ef við horfum nú bara fimm eða tíu ár aftur í tímann, að það hefði átt að setja alla fjármuni til alls á Suðurnesjum. Það eru jú fleiri staðir sem við þurfum að horfa til. Við þurfum að horfa til alls landsins og viðurkenna að það er náttúruvá mjög víða og við þurfum að horfa til þess í skipulagi núna í framtíðinni.

Hér var líka minnst á það sem hefur komið fram að við höfum kannski bara sem þjóð, skipulagsaðilar, sveitarfélögin, ríkið, stofnanir, svolítið sofnað á verðinum vegna þess að það var rólegur tími í náttúruvá á síðustu öld. Við byggðum upp þéttbýli og alls konar veitur og aðra innviði. Ég hef nefnt sem dæmi að það kom flóð í Hvítá árið 2006 sem varð vakning um að flóð gæti meira að segja komið í veg fyrir að það væri skynsamlegt að reisa byggð úti um allar koppagrundir á bökkum Hvítár, sem menn tóku tillit til. Svo liðu reyndar nokkur ár og þá tók einhver sveitarstjórn sig til og gaf síðan leyfi. Ég óttast það þegar næsta flóð kemur að það muni fara illa fyrir þeirri frístundabyggð, svo dæmi sé tekið. Ég ætla bara að segja það úr þessum ræðustól af því að ég horfi upp á það í hvert sinn sem ég keyri fram hjá. Kannski tóku menn nægilega skynsamlegar ákvarðanir og komu í veg fyrir það. En það er það sem við þurfum að gera í framtíðinni.

Við þurfum úti um allt land að átta okkur á því að náttúruváin er til staðar þó að hún hafi ekki ógnað okkur í 100 ár. Hún getur gert það á næstu 50 árum, getur gert það eftir nokkur ár, hún getur gert það þess vegna á næstu mánuðum. Það er mikilvægt til þess að hugsa, hér í þessari umræðu um hamfarirnar á Suðurnesjum, að við erum búin að undirbúa okkur gríðarlega vel. En við getum hins vegar ekki komið hér og fullyrt að við séum búin að koma í veg fyrir allt sem gerist af því að þrátt fyrir okkar virtu vísindamenn og þekkingu þá getum við ekki vitað hvað nákvæmlega gerist. Við getum spáð fyrir um það. Við getum undirbúið það eins og var gert svo vel í þessum hamförum síðustu daga og þess vegna var hægt að grípa til plans B þegar A gekk ekki og vera tilbúin með plan C ef það myndi ekki ganga.

En að lokum bara hrós til íbúa og allra aðila á Suðurnesjum sem að þessum málum hafa komið fyrir frábæra vinnu, fyrir frábæra seiglu, fyrir frábært æðruleysi og bara fyrir verkfræðilegt og atorkulegt afrek að koma þessu í höfn sem við erum með núna. Svo munum við gera allt sem við mögulega getum til að tryggja að við höldum þessari stöðu. En við erum stundum í kappi við náttúruna, stundum vinnum við en stundum verðum við að sætta okkur við að grípa til plans B, C, jafnvel D.


Ræðumaður: Hafdís Hrönn Hafsteinsdóttir

Virðulegi forseti. Ég mæli fyrir hönd utanríkismálanefndar fyrir nefndaráliti um tillögu til þingsályktunar um fullgildingu fríverslunarsamnings milli EFTA-ríkjanna og Moldóvu. Nefndin fjallaði um málið og fékk gesti á sinn fund eins og fram kemur í nefndaráliti sem liggur frammi.

Með tillögunni er leitað heimildar Alþingis til fullgildingar á fríverslunarsamningi milli EFTA-ríkjanna og Moldóvu sem undirritaður var 27. júní 2023 í Schaan í Liechtenstein. Í greinargerð með tillögunni kemur fram að fríverslunarsamningurinn við Moldóvu kveði á um gagnkvæma niðurfellingu, lækkun og bindingu tolla á iðnaðarvörur, sjávarafurðir og unnar og óunnar landbúnaðarvörur. Þannig muni tollar á hvers kyns sjávarafurðir og iðnaðarvörur, sem fluttar eru út frá Íslandi til Moldóvu, falla niður frá gildistöku samningsins og sama á við um tilteknar landbúnaðarvörur sem framleiddar eru hér á landi til útflutnings.

Þá kemur fram í greinargerð að útflutningur frá Íslandi til Moldóvu hafi verið lítill í gegnum tíðina þó að merkja megi aukningu undanfarin ár sem samanstendur nær alfarið af sjávarafurðum. Innflutningur frá Moldóvu hefur verið lítill. Með gagnkvæmri niðurfellingu og lækkun tolla skapi samningurinn forsendur fyrir auknum viðskiptum milli ríkjanna. Gerð samningsins feli einnig í sér stuðning EFTA-ríkjanna við viðleitni stjórnvalda í Moldóvu til vestrænnar samvinnu.

Að framansögðu virtu leggur nefndin til að tillagan verði samþykkt. Undir nefndarálitið rita, auk þeirrar sem hér stendur, hv. þingmenn Diljá Mist Einarsdóttir, formaður utanríkismálanefndar, Jakob Frímann Magnússon, Jón Gunnarsson og Magnús Árni Skjöld Magnússon. Þá lýsir Gísli Rafn Ólafsson, áheyrnarfulltrúi í nefndinni, sig samþykkan álitinu.


Ræðumaður: Ágúst Bjarni Garðarsson

Virðulegur forseti. Ríkið greiddi 27 milljarða í leigu á húsnæði árið 2023. Þetta eru háar tölur og ég tel að þarna sé svigrúm til þess að fara betur með opinbert fé og ná meiri hagræðingu með samnýtingu. Mér varð hugsað til þingsályktunartillögu sem ég lagði fram á sínum tíma sem fjallaði einmitt um þetta, hvernig nýta mætti hugmyndafræði klasasamstarfs til að efla samvinnu opinberra fyrirtækja og stofnana ásamt því að stuðla að hagræðingu, minnka yfirbyggingu og auka sameiginlegan rekstur tölvukerfa, móttöku, mötuneytis, húsnæðis o.s.frv. Ég hef heyrt það víða að þegar ríkið hefur auglýst eftir leiguhúsnæði fyrir hinar ýmsu stofnanir hafi ekki alltaf verið samið við lægstbjóðendur. Þetta var tilefni fyrirspurnar til þáverandi hæstv. fjármála- og efnahagsráðherra á sínum tíma þar sem m.a. var óskað eftir yfirliti yfir það hversu oft á síðustu árum ríkið hefði gert samninga við aðra en lægstbjóðendur, sundurliðað eftir árum, tilvikum og röksemdum fyrir því hvers vegna ekki hefði verið samið við lægstbjóðanda. Svarið staðfesti það að í tíu tilfellum hafði ekki verið samið við lægstbjóðanda og ástæðurnar voru einu sinni nálægð við samstarfsaðila en níu sinnum hafði lægstbjóðandi ekki staðist kröfur húslýsingar. Gott og vel, en þetta eru ansi þunn rök þegar við berum þetta saman við meðferð á opinberu fé.

Svarið var því tilefni til seinni fyrirspurnar minnar um sama mál þar sem ég óskaði eftir frekari skýringum á því hvaða kröfur það voru nákvæmlega sem lægstbjóðendur hefðu ekki uppfyllt ásamt upphæð lægstbjóðanda og þess tilboðs sem þá var tekið. Þeirri fyrirspurn minni var ekki svarað og í ljósi þess sem ég hef farið yfir þá tel ég fullt tilefni til að endurvekja hana og fá þá upp á yfirborðið hvað það er sem veldur því að ríkið hafi gert leigusamninga við aðila sem buðu hærra verð.


Ræðumaður: Halla Signý Kristjánsdóttir

Virðulegi forseti. Banaslys í umferðinni sem af er þessu ári eru orðin sjö en þau voru átta í heildina allt árið í fyrra. Þessar staðreyndir kalla á að við stöldrum við og íhugum hvað við getum gert betur. Árið 2000 voru banaslys í umferðinni 32. Flest þeirra voru í kringum höfuðborgarsvæðið og á Akureyri og sömu sögu er að segja árið á eftir. Margt hefur sannarlega breyst á þessari öld, bæði hvað varðar framfarir í samgönguframkvæmdum og umferðarmenningu. Við höfum sett mikið átak í að tvöfalda og bæta vegi á suðvestursvæðinu sem hefur skilað sér í að færri banaslys hafa orðið á þessum fjölförnu vegum. Við höfum farið í gríðarmikið átak við að bæta öryggi á vegum landsins, farið í aukna vegagerð, bætt vetrarþjónustu á vegum víða og aukið ofanflóðaeftirlit sem eru allt liðir í bættu öryggi. Banaslysum hefur fækkað ár frá ári þótt hlutfallslega séu fleiri slys á vegum landsins núna síðustu ár. En hvað hefur breyst á þessum árum, á þessari öld? Í dag eru uppi allt aðrar aðstæður en voru fyrir aldarfjórðungi. Á þeim tíma var samfélagsgerðin allt önnur. Þá var innan hvers byggðarlags eitt samfélag þar sem íbúar sóttu sína vinnu, skóla, heilsugæslu og félagslíf. Í dag eru landfræðileg mörk byggðarlaganna og samfélaga mun stærri. Atvinnusóknarsvæði eru stöðugt að stækka, fólk sækir vinnu lengra, keyrir börnin í skólann lengri leið og jafnvel í leikskóla um langan veg og þjónustan færist svo sífellt á færri staði. Breytingar í atvinnulífi þjóðarinnar hafa kallað á gríðarlega aukningu á stórflutningum á vegum landsins. Þetta gengur allt vel í heimi þar sem samgöngur eru greiðar allan ársins hring en öflug vetrarþjónusta á vegum landsins er mikið öryggisatriði fyrir okkur öll. Við skulum muna það að eitt banaslys á vegum úti er einu banaslysi of mikið. Stöldrum við og íhugum málið.


Ræðumaður: Lilja Rannveig Sigurgeirsdóttir

Hæstv. forseti. Á síðasta kjörtímabili var mjög mikið rætt um langan biðlista hjá barna- og unglingageðdeild Landspítalans sem er í daglegu tali kallað BUGL. Árið 2021 bárust fréttir þar sem vitnað var í yfirlækni á BUGL sem sagði að geðheilbrigðismál barna og ungmenna hefðu verið í ólestri í áratugi og stjórnvöld virtust hafa lítinn áhuga á að bæta þar úr. En í síðustu viku bárust fréttir úr heilbrigðisráðuneytinu um að með auknu fjármagni hefði tekist að stytta bið barna eftir göngudeildarþjónustu barna- og unglingageðdeildar Landspítalans, og það er stórt framfaraskref.

Heyr, heyr.Við höfum sett okkur markmið um að ekkert barn þurfi að bíða lengur en í 90 daga eftir þjónustu frá því að beiðni þess efnis hefur verið samþykkt og markmiðið náðist um nýliðin áramót. Hæstv. heilbrigðisráðherra Willum Þór Þórsson tók ákvörðun um að ráðstafa árlega 55 millj. kr. til málaflokksins. Sú ákvörðun ásamt breyttu skipulagi hefur sannarlega skilað sér í umbreytingu á þjónustustigi fyrir það öfluga starfsfólk sem á deildinni starfar og á mikið hrós skilið fyrir. Fyrir tilkomu aukna fjárframlagsins biðu að jafnaði 100–130 börn eftir þjónustu og biðin var oft talin í mörgum mánuðum. Aukið fjárframlag gerði það kleift að hægt var að ráða fleiri sérfræðinga og fjölga meðferðarteymum göngudeildar úr tveimur í þrjú, þannig að í lok janúar voru 26 börn á þessum biðlista og biðin eftir þjónustu var einungis um einn til tveir mánuðir. Það skiptir miklu máli fyrir börnin og velferð þeirra að við náum að tryggja þeim þjónustu eins fljótt og auðið er. Stytting biðlistans er ákveðinn áfangasigur sem við eigum að gleðjast yfir. Nú þurfum við í sameiningu að halda áfram að gera vel og gera gott enn betra.


Ræðumaður: Lilja Alfreðsdóttir

Virðulegi forseti. Ég held að  þingheimur sé nokkuð sammála því að það sé mikilvægt að þetta frumvarp nái fram að ganga. Nú er frumvarpið að fara til nefndar og það kann að vera að hv. þingmaður sé kominn með einhverja nýja nálgun á  að það sé hægt að fara í svona íþyngjandi aðgerðir afturvirkt án þess að ríkissjóður sé kominn með bótaskyldu. Ég hvet hv. þingmann til þess að fara í þá vinnu í nefndinni og sjá hvort það sé eitthvað þarna.

Ég er hins vegar á þeirri skoðun að það sé alveg gríðarlega mikilvægt að um allt sem við gerum, framkvæmdarvaldið og löggjafinn,  ríki gagnsæi. Við þurfum að passa upp á að þegar það eru komnar ákveðnar réttmætar væntingar um ákveðna starfsemi sem féll undir þá löggjöf sem var við lýði, að jafnvel þótt við séum mögulega ósammála því og teljum að þarna sé löggjöf eða reglugerð sem sé ekki góð fyrir samfélagsþróunina þá er það auðvitað bara svo að þá þarf að breyta lögum. Við gerum það á ákveðinn hátt þar sem fyrirsjáanleiki og gagnsæi ræður för. Við göngum ekki á réttmætar væntingar en höfum þó skilning á því að geri ríkisvaldið það eða framkvæmdarvaldið, og löggjafinn er sammála því, þá kunni það  að baka ríkissjóði ákveðna skaðabótakröfu. Ég tel að ríkissjóður þurfi að passa upp á hverja einustu krónu, sérstaklega núna á þessum tímum. En ég fullvissa hv. þingmann um að nú er málið að fara til nefndar og þá kann að vera að það séu einhverjar nýjar nálganir sem okkur er ekki kunnugt um í ráðuneytinu og við erum nú þeirrar gerðar að ef það kemur einhver nýsköpun sem við teljum að sé góð fyrir samfélagið okkar þá lítum við til hennar.


Ræðumaður: Lilja Alfreðsdóttir

Virðulegur forseti. Það er nú svo að það er ekki hægt að afturkalla þegar útgefin leyfi nema að baka ríkissjóði bótaskyldu. Það eru þær upplýsingar sem við höfum í ráðuneytinu. Jafnframt að þetta brjóti gegn lögmætum væntingum og lögmætisreglunni. Leyfin eru fengin í góðri trú og það er ákveðinn fyrirsjáanleiki og gagnsæi sem verður að gilda í opinberri stjórnsýslu, virðulegur forseti. Þetta eru hrein og hefðbundin lagaskil í frumvarpinu. Við getum sett íþyngjandi reglur til framtíðar en ekki afturvirkt. Þetta eru þær upplýsingar sem ég hef úr mínu ráðuneyti  þannig að ef hv. þingmaður er með ríkan vilja til að greiða bætur til handa þeim sem hafa fengið þessi leyfi og það sé í anda jafnaðarmannastefnunnar þá eru það alveg nýjar upplýsingar fyrir okkur í Framsókn. En við skulum alveg hafa það á hreinu að hér er mjög mikilvægt frumvarp þar sem er verið að taka á starfsemi sem hefur ekki verið að greiða ákveðna skatta eins og henni ber að gera. Ég verð að segja að það kemur dálítið á óvart hvernig hv. þingmaður nálgast viðfangsefnið því að næstu skrefin er þau að taka miklu heldur  ákveðin skref til þess að ná enn betur utan um þetta mál sem er frekara átak í eftirliti með þessari starfsemi. Eins höfum við verið að skoða hvort það eigi að hækka hámarkssektargreiðslur og annað slíkt. Þannig að ég vísa því algjörlega á bug hér að við séum í fyrsta lagi að vernda einhverja ákveðna hópa eða   að hér sé ekki um að ræða einhverjar breytingar því að það er af og frá, eins og hv. þingmaður hlýtur að átta sig á eftir að hún er búin að lesa frumvarpið.


Ræðumaður: Lilja Alfreðsdóttir

Virðulegur forseti. Það er alveg ljóst að hér er verið að taka á ákveðnum ágöllum í þeirri reglugerð og þeim lögum sem við voru höfð fyrir þetta frumvarp, þannig að ég held að hv. þingmaður hljóti nú að virða það að hér er verið að taka skref fram á við í því að til framtíðar er í fyrsta lagi verið að auka framboðið. Í öðru lagi þá heimilar þetta frumvarp að sjálfsögðu  að þegar búið er að gera þessar breytingar þá fer auðvitað  þessi atvinnustarfsemi í réttan flokk varðandi skattlagningu. Þannig að ég hafna því að sjálfsögðu alfarið að ekki sé verið að taka á því í þessu frumvarpi, eins og mátti mögulega skilja orð hv. þingmanns.

Í þriðja lagi vil ég nefna það að þetta eru ekki einu aðgerðirnar sem við erum að fara í varðandi heimagistingu. Við erum að fara í aukið samstarf með sýslumanninum til að auka eftirlit með heimagistingu hér á höfuðborgarsvæðinu og víðar og hvetja til þess að það sé allt uppi á borðum hvað það varðar. Við höfum áður farið í svona samstarf og það hefur skilað mjög miklu. Það er hins vegar ekki hægt að horfa fram hjá því varðandi þetta fyrirkomulag að samkvæmt höfðatölu er mjög mikið af íbúðarhúsnæði í heimagistingu. Þessi starfsemi hefur verið nokkuð áberandi og þess vegna erum við að taka á henni og ég tel að það sé mjög jákvætt. Eins og ég hef sagt áður þá erum við líka að fara að kynna  frekari aðgerðir til þess að efla framboðshliðina.

Svo vil ég líka nefna að eftir að Hagstofan leiðrétti sínar tölur um mannfjölda þá er þessi  skortur á framboði  aðeins búinn að minnka, sem er auðvitað ágætt. Það má líka geta þess að það  hefur komið í ljós  að hagvöxtur á hvern einstakling er talsvert hærri en margir höfðu áhyggjur af.


Ræðumaður: Lilja Alfreðsdóttir

Virðulegi forseti. Eins og fram kom í framsögu minni er það svo, eins og hv. þingmanni er líklega kunnugt um, að mjög erfitt er að vera með áhrifin afturvirk og er það í samræmi við almenn ákvæði stjórnarskrár um atvinnufrelsi og eignarréttindi. Við getum að sjálfsögðu fjallað um það og stjórnarskrána og mikilvægi þess að hér ríki atvinnufrelsi og að við virðum eignarréttindi þeirra sem hafa til þeirra unnið.

Ég  er alveg sammála hv. þingmanni að auðvitað skiptir  gríðarlegu máli að framboðshlið húsnæðismarkaðarins sé í eins miklu jafnvægi og við getum mögulega haft hana. Hér er bara um eina aðgerð stjórnvalda að ræða varðandi framboðshliðina og það er ljóst að ríkisstjórnin er að fara í fleiri aðgerðir til að sinna þessari framboðshlið vegna þess að við sjáum að það hefur þrengst verulega um á húsnæðismarkaði og horfurnar næstu 2–3 árin eru heldur ekkert sérstaklega bjartar. En hafandi sagt það þá er ég ekki í nokkrum vafa um að hér er verið að taka mjög mikilvægt skref vegna þess að mikið af því íbúðarhúsnæði sem var hugsað fyrir íbúðir og leigumarkaðinn fór í aðra starfsemi og við erum auðvitað að koma í veg fyrir með þessu frumvarpi að svo verði áfram. En ég vísa í atvinnufrelsi og stjórnarskrána varðandi það hvers vegna við höfum ekki farið í það að gera þetta afturvirkt.


Ræðumaður: Lilja Alfreðsdóttir

Virðulegur forseti. Ég mæli hér fyrir frumvarpi til laga um breytingu á lögum nr. 85/2007, um veitingastaði, gististaði og skemmtanahald (rekstrarleyfisskyld gististarfsemi), þskj. 1032, 690. mál. Með frumvarpinu er kveðið á um að rekstrarleyfisskyld gististarfsemi skuli vera í samþykktu atvinnuhúsnæði. Verði frumvarpið að lögum verður því ekki lengur heimilt að gefa út leyfi til reksturs gististaða í íbúðarhúsnæði eins og núgildandi lög heimila og eitthvað hefur borið á. Til að tryggja að umrædd breyting nái markmiði sínu er einnig með frumvarpinu kveðið á um skyldu til að tilgreina á aðaluppdráttum húsnæðis að húsnæðið tilheyri notkunarflokki 4 samkvæmt byggingarreglugerð þegar sótt er um rekstrarleyfi fyrir gististarfsemi. Með þessu verða skýrari skil á milli íbúðarhúsnæðis og atvinnuhúsnæðis þegar kemur að gistingu og horft til raunverulegrar notkunar húsnæðis.

Frumvarpið er hluti af mótvægisaðgerðum ríkisstjórnarinnar á framboðshlið íbúðarhúsnæðis á suðvesturhorni landsins og liður í því að mæta eftirspurn eftir íbúðarhúsnæði. Með frumvarpinu er þannig þrengt að þeim skilyrðum sem gilda um útgáfu rekstrarleyfis til gististarfsemi og tryggt að það verði í samþykktu atvinnuhúsnæði. Til framtíðar er líklegt að þessi breyting leiði til þess að rekstraraðilar breyti starfsemi sinni til samræmis við lögin og að framboð íbúðarhúsnæðis muni í kjölfarið aukast. Rétt er að geta þess að frumvarpið hefur ekki áhrif á skráningarskylda heimagistingu til 90 daga, þ.e. gistingu sem heimilar einstaklingum að leigja út heimili sitt í allt að 90 daga á hverju almanaksári.

Virðulegur forseti. Með frumvarpi þessu er stigið mikilvægt skref í að tryggja að starfsemi rekstrarleyfisskyldra gististaða falli að skipulagi sveitarfélaga hverju sinni og er frumvarpið m.a. í samræmi við ábendingar sem borist hafa frá sveitarfélögum. Með frumvarpinu er sveitarfélögum auðveldað að stýra rekstrarleyfisskyldri gististarfsemi innan svæðis þar sem gert er ráð fyrir blandaðri byggð íbúðar- og atvinnuhúsnæðis.

Verði frumvarpið að lögum er horft til raunverulegrar notkunar húsnæðis og mun það stuðla að því að álagning skatta verði í samræmi við raunverulega notkun húsnæðis. Ólíkt heimagistingu er litið á rekstrarleyfisskylda gististarfsemi sem atvinnustarfsemi og er tekjuskattur af slíkri starfsemi því hærri en af heimagistingu. Samkvæmt upplýsingum frá byggingarfulltrúa Reykjavíkurborgar er 301 rekstrarleyfi skráð á höfuðborgarsvæðinu fyrir gististaði í samþykktu íbúðarhúsnæði. Er því ljóst að sveitarfélögin eru að verða af tekjum vegna þessa og er m.a. verið að bregðast við því með frumvarpi þessu.

Verði frumvarpið að lögum mun það enn fremur tryggja fullnægjandi eldvarnareftirlit, forvarnir og viðbúnað við eldsvoða til verndar lífi og heilsu fólks, eignum og umhverfi. Er það gert með því að kveða á um skyldu til að tilgreina á aðaluppdráttum að húsnæði tilheyri notkunarflokki 4 samkvæmt byggingarreglugerð þegar sótt er um rekstrarleyfi fyrir gististarfsemi. Þannig er tryggt að húsnæði sem fyrirhugað er undir rekstrarleyfisskylda gististarfsemi þurfi undantekningarlaust að uppfylla kröfur í samræmi við notkunarflokk 4 í byggingarreglugerð, svo sem hvað brunahólfun milli gistiherbergja varðar. Breytingin mun auðvelda slökkviliði að sinna fullnægjandi úttektum og brunaeftirliti í samræmi við raunverulega notkun húsnæðis á grundvelli reglugerðar um eldvarnir og eldvarnareftirlit, nr. 723/2017.

Virðulegur forseti. Verði frumvarpið að lögum mun það ekki hafa áhrif á útgefin rekstrarleyfi fyrir gististarfsemi sem eru 1.907 á landsvísu og eru gefin út á kennitölu einstaklings eða félags, þ.e. frumvarpið mun ekki hafa afturvirk áhrif og er það í samræmi við almenn ákvæði stjórnarskrár um atvinnufrelsi og eignarréttindi. Frumvarpið er, eins og áður hefur komið fram, liður í mótvægisaðgerðum ríkisstjórnarinnar á framboðshlið íbúðarhúsnæðis. Til skoðunar eru frekari aðgerðir á því sviði sem snúa m.a. að aukinni áherslu og framlagi til eftirlits með heimagistingu og rekstrarleyfisskyldri gististarfsemi sem kynntar verða síðar í þessari viku sem og endurskoðun á ákveðnum þáttum er varða heimagistingu til allt að 90 daga með það fyrir augum að unnið verði að því að losa um íbúðir sem nýttar eru í skammtímaleigu til að mæta eftirspurn á húsnæðismarkaði.

Frumvarpið var unnið í góðri samvinnu við sýslumanninn á höfuðborgarsvæðinu og slökkviliðið á höfuðborgarsvæðinu. Auk þess var við gerð frumvarpsins fundað með fulltrúum innviðaráðuneytis, Mannvirkjastofnunar og Sambands íslenskra sveitarfélaga.

Virðulegur forseti. Að lokinni þessari umræðu legg ég til að frumvarpinu verði vísað til hv. atvinnuveganefndar.


Ræðumaður: Jóhann Friðrik Friðriksson

Virðulegi forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á lögum um staðgreiðslu opinberra gjalda, lögum um tryggingagjald og lögum um tekjuskatt, er snúa að náttúruhamförum í Grindavíkurbæ.

Með frumvarpinu er lagt til að heimild launagreiðanda í Grindavíkurbæ til að fresta staðgreiðslu tekjuskatts, útsvars og tryggingagjalds verði framlengd. Jafnframt kveður frumvarpið á um framlengingu til loka aprílmánaðar 2024 á ákvæði til bráðabirgða í lögum um tekjuskatt, nr. 90/2003, þess efnis að sérstök eftirgjöf vaxta og verðbóta af skuldum manna utan atvinnurekstrar, vegna nóvember og desember 2023 og janúar 2024, af lánum sem tekin hafa verið vegna kaupa eða byggingar á íbúðarhúsnæði til eigin nota, teljist ekki til skattskyldra tekna við álagningu opinberra gjalda á árunum 2024 og 2025, að því gefnu að um sé að ræða vexti og verðbætur vegna áhvílandi lána á íbúðarhúsnæði.

Efnahags- og viðskiptanefnd fjallaði um málið og fékk á sinn fund þá aðila sem sendu inn umsögn vegna málsins. Annars vegar var um að ræða fulltrúa frá Grindavíkurbæ og Verkalýðsfélagi Grindavíkur og hins vegar fulltrúa Samtaka atvinnulífsins en þeir aðilar tóku heils hugar undir frumvarpið. Nánar er greint frá því í nefndaráliti að venju.

Til frekari glöggvunar fyrir þingmenn er vert að reifa stuttlega innihald frumvarpsins en því er ætlað að milda neikvæð áhrif á lausafjárstöðu rekstraraðila vegna jarðhræringa og eldsumbrota sem hófust í og við Grindavíkurbæ 10. nóvember 2023. Meiri hlutinn í efnahags- og viðskiptanefnd telur áríðandi að frumvarp þetta nái fram að ganga sem fyrst enda feli það í sér aðgerðir sem ætlað er að koma til móts við þarfir Grindvíkinga og rekstraraðila í bænum vegna þess hættu- og óvissuástands sem þar ríkir. Jafnframt telur meiri hlutinn mikilvægt að úrræðin verði endurskoðuð tímanlega og metið hvort þörf sé á frekari framlengingu á gildistímum.

Meiri hluti efnahags- og viðskiptanefndar leggur til breytingar á frumvarpinu sem þó eru ekki stórvægilegar. Annars vegar er lögð til breyting á c-lið 1. gr. frumvarpsins en þar er kveðið á um heimild launagreiðanda sem frestað hefur greiðslum til eindaga 15. janúar 2025 að sækja um að fresta þeim greiðslum þannig að þær skiptist á fjóra gjalddaga og verða gjalddagar og eindagar þeirra 15. september, 15. október, 17. nóvember og 15. desember 2025. Umsókn um aukinn frest skal beina til Skattsins eigi síðar en 31. janúar 2025. Í umsögn Samtaka atvinnulífsins sagði um ákvæðið að eðlilegast væri að fresturinn yrði framlengdur áður en eindagi gengi í garð. Að höfðu samráði við ráðuneytið leggur meiri hlutinn því til að sú breyting verði gerð að umsóknir um aukinn frest skuli berast eigi síðar en 10. janúar 2025 til Skattsins og skal Skatturinn afgreiða umsókn fyrir 15. janúar 2025. Þar af leiðandi yrðu umsóknir afgreiddar fyrir eindaga 15. janúar 2025.

Hins vegar er lögð til orðalagsbreyting á 3. mgr. c-liðar 1. gr. frumvarpsins. Í umsögn Samtaka atvinnulífsins var bent á að ekki verði litið til arðsúthlutana, kaupa á eigin hlutum á árinu 2025 eða úttekta eigenda innan ársins 2025 við afgreiðslu umsókna um framlengingu á fresti enda yrði að afgreiða umsóknir í upphafi árs 2025. Meiri hlutinn fellst á það með ráðuneytinu að óvenjulegt sé að skilyrða heimild til frestunar á greiðslum við atriði sem ekki eru komin til framkvæmda og gerir því viðeigandi orðalagsbreytingar sem ekki hafa í för með sér efnislega breytingu á skilyrðum.

Þá eru lagðar til minni háttar breytingar sem þarfnast ekki sérstakrar umfjöllunar.

Af framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem gerðar sem gerð hefur verið grein fyrir.

Undir nefndarálit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Ásthildur Lóa Þórsdóttir, Diljá Mist Einarsdóttir, Guðbrandur Einarsson, Steinunn Þóra Árnadóttir, Guðrún Sigríður Ágústsdóttir og Inger Erla Thomsen.

Umrætt frumvarp er aðeins eitt skref af mörgum til að koma til móts við samfélagið í Grindavík sem eins og alþjóð veit hefur orðið fyrir gríðarlegum áföllum. Önnur úrræði snúa að launastyrk, leigustyrk, rekstrarstyrk og svo kaupum á húsnæði í Grindavík svo eitthvað sé nefnt. Þetta eru allt úrræði sem eru gríðarlega mikilvæg. Hef ég nú gert grein fyrir þessu skrefi og framlagningu þess og vænti þess að málið fái framgang sem fyrst. Það verður ekki ofsögum sagt að mikið hefur verið lagt á Grindvíkinga og raunar Suðurnesjamenn alla á undanförnum mánuðum og misserum og ég vænti þess að þetta ágæta frumvarp fái snögga afgreiðslu hér í þinginu og málefnalega umræðu eins og verið hefur um þau frumvörp sem snúa að aðstoð við Grindavík, Grindvíkinga og atvinnulífið þar.


Ræðumaður: Jóhann Friðrik Friðriksson

Virðulegi forseti. Neyðarstigi var lýst yfir af hálfu almannavarna 8. febrúar og hafa fyrirtæki og heimili verið heitavatnslaus eftir að eldgos tók í sundur Njarðvíkuræð. Unnið hefur verið myrkranna á milli við að koma heitu vatni aftur á Reykjanesbæ, Suðurnesjabæ og Voga og samvinna og samheldni íbúa verið aðdáunarverð. Það má eiginlega segja að það sé hreint kraftaverk að heitt vatn sé nú að flæða til svæðisins. Sem íbúi í Reykjanesbæ þekki ég frá fyrstu hendi þær hamfarir sem hafa gengið yfir Reykjanesskagann en þetta er, og ég vil segja það hér, viðvarandi náttúruvá. Ég vil því þakka forseta fyrir að vel hafi verið tekið í bón mína um að viðkomandi ráðherra eða ráðherrar komi fyrir þingið og upplýsi okkur um stöðuna, hvað hefur verið farið í, hvað er fram undan og hvernig við getum tryggt öryggi íbúa og innviða á svæðinu. Það er ástæðan fyrir að ég kem hér upp og ég vænti þess að þetta verði sett á dagskrá þingsins hið allra fyrsta enda mjög mikilvægt að sú umræða fari fram hér á Alþingi.


Ræðumaður: Sigurður Ingi Jóhannsson

Virðulegi forseti. Það er einmitt ágætt að geta endað  á þessu. Það er nefnilega svo mikilvægt að við höfum þá sterku sýn að þó að við þurfum virkilega að takast á við skemmdir og gera við alls konar skemmdir í innviðum veitna, vega eða hvað það er, þá er það einmitt verkefnið því að fram á við erum við að horfa til þess að á einhverjum tímapunkti gengur þetta yfir og ef þetta gengur yfir með þeim hætti að það verður ekki búið að skemma og eyðileggja hreinlega allt — tölum bara um Grindavík — þá eru gríðarleg verðmæti fólgin í því sem er í Grindavík. Þess vegna kem ég aftur að tillögu almannavarna: Það kom tillaga til dómsmálaráðherra um að halda áfram með þá varnargarða sem þar eru og það er verið að því og það er verið að gera við af því að ef við getum tryggt atvinnustarfsemina með einhverjum hætti, sem er þá þessi hafnsækni sem Grindavík  byggðist upp í kringum fyrst, þá eigum við að gera allt sem við mögulega getum til þess. Það eru hreinlega svo mikil þjóðfélagsleg verðmæti fólgin í því og það er lykillinn að því að viðhalda verðmætunum í samfélaginu í Grindavík. Síðan erum við með ýmsar aðrar leiðir til að koma til móts við Grindavík og styrkja stjórnsýslu, fjárhag og annað í gegnum bæjarstjórnina, samkomulag sem við erum að gera, samningur sem við erum að gera við Grindavíkurbæ, samskipti við almannavarnir o.s.frv. En ég vil bara taka undir með hv. þingmanni að það er mikilvægt að við horfumst í augu við að það getur farið svo að allt fari nokkuð vel þrátt fyrir að það hafi gengið illa um tíma og þá eigum við að eiga möguleika á að halda áfram þeirri starfsemi sem þarna er.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir fyrirspurnina sem var af svipuðum meiði og fyrri umræða í síðustu fyrirspurn. Ég tek undir og ítreka þakkir til einmitt samfélagsins og aðdáunarvert hvernig það tókst á við þetta á jákvæðan og skynsamlegan og samheldinn hátt og í raun eina leiðin til að takast á við svona. En það er rétt hjá hv. þingmanni að þetta er ekki alveg nýtt. Þegar eldgos hófst fyrst þá prófuðum við og settum af stað vinnu við að búa til varnargarða. Í kjölfarið var okkur öllum ljóst að við værum að fara að horfa á einhverja stærri tímalínu og þess vegna var að frumkvæði forsætisráðherra sett á laggirnar samráðsteymi, m.a. um afhendingaröryggi orku og vatns á Reykjanesskaga. Í teyminu voru auðvitað líka fulltrúar frá umhverfis-, orku- og loftslagsráðuneyti og innviðaráðuneyti og í teyminu störfuðu einnig sérfræðingar almannavarnadeildar ríkislögreglustjóra og frá Verkís. Þessi vinna kláraðist að mestu leyti á fyrri hluta ársins 2023 og við höfum síðan verið að vinna á grunni þessa og tekið ákvarðanir um þetta. Greining þessa hóps var kynnt fyrir ríkisstjórn. Hún sýndi þá að fjölmargar aðgerðir voru í gangi hjá öllum aðilum sem styrkja innviði í rekstri og í vá. Ýmsar hugmyndir komu fram um flýtingu eða frekari styrkingu núverandi aðgerða og nýjar aðgerðir sem falla undir ábyrgðarsvið stjórnvalda, sveitarfélaga eða fyrirtækja vegna þess að þetta er heil keðja, þetta eru fjölmargir aðilar. Varnargarðarnir eru gott dæmi um þetta, hvernig slík ákvörðun er tekin, vegna þess að vísindamennirnir og allt kerfið okkar þar á bak við er búið að velta vöngum yfir þessari áhættu, hvort það sé hægt að koma einhvers staðar í veg fyrir hana og svo kemur verkfræðin inn og fyrirtækin. Það kemur tillaga frá almannavörnum til dómsmálaráðherra í þessu tilviki sem kemur með þá tillögu inn í ríkisstjórn og þá verður pólitísk samstaða um að taka þá ákvörðun að byggja varnargarða. Þeir eru gerðir með þessum hætti vegna þess að sérfræðingar eru búnir að liggja yfir því í langan tíma og telja að þetta hafi verið gáfulegasta leiðin.


Ræðumaður: Sigurður Ingi Jóhannsson

Virðulegi forseti. Hér spruttu fram mjög margar spurningar sem er alveg hægt að taka í heila sérstaka umræðu og jafnvel tvöfalda, vegna þess að þetta eru sannarlega áskoranir. En ég vil bara segja eins og er að ég hef ekki séð það í þessu ferli núna að það hafi skipt máli. Mér sýnist öll fyrirtæki vinna hörðum höndum að því að tryggja þessa þjónustu. Það reynir hins vegar á og mér finnst eðlilegt að við í þessum sal og víðar tökum þessa umræðu almennt en ekki endilega hér til að svara stuttri fyrirspurn á hálfri mínútu. Ég vil nefnilega koma því að að það var rangt sem kom fram að hefði verið farið að tillögum um varahitaveitu þá hefði verið nóg vatn. Það hefði tekið miklu lengri tíma þó að sú ákvörðun hefði verið tekin um miðjan nóvember, það hefði ekki verið hér vatn.  — Það var ekki hv. þingmaður sem spurði, það var hérna fyrra andsvar. Það er verið að koma því á framfæri vegna þess að það er rangt. Við fórum hins vegar í að tryggja varavatnsból þar, nóg af köldu vatni á Suðurnesjum og bæði búið að tryggja nýtt varavatnsból og önnur vatnsból sem eru til þannig að það verður ekki vandamál. Það verður vissulega vandamál ef einhver sú sviðsmynd birtist okkur þar sem rafmagn og hiti er aftur undir áskorun. Það er unnið að því að koma upp fleiri varaleiðum en við erum auðvitað svolítið í kappi við náttúruna og verðum líka stundum að vona það besta.


Ræðumaður: Sigurður Ingi Jóhannsson

Virðulegi forseti. Ég vil byrja á því að taka undir með hv. þingmanni að það hefur verið unnin kraftaverkavinna, bæði verkfræðilega og bara af atorku síðustu sólarhringana á Suðurnesjum. Við hvað var verið að vinna? Jú, það var verið að vinna við þau plön sem var búið að setja. Plan A var auðvitað að byggja varnargarða í kringum Svartsengi. Plan B var kannski hluti af plani A því varnargarðarnir voru gerðir með þeim hætti að það var lögð lögn sem hafði reynt á sambærilega við Grindavík og hún þolað það. Þess vegna urðu það mikil vonbrigði að hún þoldi ekki hraunið. Það var til plan B, það var að leggja lögn yfir hraunið og sú vinna hefur gengið hraðar, held ég, en við höfðum öll væntingar til, sem er frábært og það er bara því fólki að þakka sem þarna var. Þannig að það er alltaf verið að vinna samkvæmt plani og það voru til fleiri plön ef þetta hefði ekki gengið.

Varðandi heildarmyndina, af því að það er rétt hjá hv. þingmanni að þegar svona náttúruvá er fyrir hendi þá vitum við auðvitað ekki nákvæmlega hvar gýs og hvar hraunið er, þá er þó búið að kortleggja það eins mikið og hægt er og þær sviðsmyndir teiknaðar upp. Varnaraðgerðir miðast við það. Þetta heyrir undir fjölmörg ráðuneyti og vinnan hófst auðvitað bara þegar eldgosin hófust. Þá var settur á laggirnar innviðahópur. Þetta varðar mörg ráðuneyti, margar stofnanir og marga hluti. Það er fyrst og fremst verið að skoða auðvitað orku og vatn og reyna að tryggja það og allar aðgerðir hafa miðast við það að hafa plan A, plan B og plan B eftir því hvaða atburður verður, hvar veikleikarnir koma fram eða skemmdirnar koma fram, svo hægt sé að bregðast við því.

Ég get kannski í síðara andsvari farið örlítið yfir þær aðgerðir sem eru akkúrat í gangi núna.


Ræðumaður: Willum Þór Þórsson

Hæstv. forseti. Ég þakka hv. þingmanni. Ég vil fyrst segja varðandi barnatilvísanir að þá bað ég um það fyrir nokkrum mánuðum að taka saman umfangið þannig að ég áttaði mig á því af því að við erum vissulega meðvituð um að það gangi ekki lengur. Þó að upphaflega væri mjög mikill skilningur fyrir því að beita þessu tilvísanakerfi, af því að þetta fer síðan áfram til sérgreinalækna og það skiptir bara miklu máli, þá er því miður umfangið orðið þannig að það er ekki alveg að skila þeim markmiðum sem af stað var lagt með og þá verðum við að bregðast við. Við erum alveg á þeim stað. Sú vinna gengur að mínu mati bara alveg ágætlega.

Varðandi þetta aukna álag, og það er talað um aðgengi, ætla ég bara að benda á að Heilsuvera, þó að hún hafi kallað á aukaverkanir, skriffinnsku, þá erum við að tala um samskipti frá 2015, talandi um stafrænt aðgengi, úr 0 nánast og í um 600.000. Þetta er aðgengi. Um helming af þeim næst að afgreiða þannig að viðkomandi þarf ekki á frekari þjónustu að halda. Þetta kalla ég aukið aðgengi að þjónustu.

Forseti minnir hv. þingmenn og hæstv. ráðherra á að ræðutími er takmarkaður í óundirbúnum fyrirspurnum; tvær mínútur í fyrri ræðu og ein mínúta í síðari.


Ræðumaður: Willum Þór Þórsson

Hæstv. forseti. Ég vil þakka hv. þm. Hönnu Katrínu Friðriksson fyrir þessa fyrirspurn. Í henni fólust auðvitað nokkrar spurningar. Ég ætla að byrja á kannski þeirri sem tengir flest af þessu, þ.e. heilt yfir er bara aukið álag, alveg gríðarlega aukið álag. Við erum akkúrat á þeim árstíma þar sem álagið er hvað mest, bæði á heilsugæslu og á bráðamóttöku og á stofnanir almennt og í þeim stormi sem gengur yfir árlega og er að gefa í ár frá ári. Þá þarf að ráða í það. Varðandi þetta erindi um skriffinnsku og aukna skriffinnsku sem tengist þeim kerfum sem við höfum byggt upp, eins og Heilsuveru, vottorðum og tilvísanakerfum, er það líka tengt því að upphaflega var heilsugæslunni ætlað það mikilvæga hlutverk í heilbrigðiskerfinu að vera leiðsagnaraðilinn, að vera fyrsti viðkomustaður, að tryggja það að sjúklingurinn sé á réttum stað á réttum tíma í kerfinu þannig að við nýtum auðlindirnar, auðvitað takmarkaðar, sem best.

Við höfum móttekið þetta erindi frá Félagi íslenskra heimilislækna. Ég verð að segja það varðandi tilvísanir barna, sem hv. þingmaður kom inn á, að við höfum líka farið í gegnum þetta í fjölmörgum skýrslum með læknum við borðið og leitað lausna. Við erum með í vinnu núna og búin að vera með í nokkra mánuði að ráða í þessar tilvísanir barna sem eru orðnar mjög miklar og erum bara að vinna að lausn í því máli og með lækna við borðið. Auðvitað munum við bregðast við þessari beiðni Félags íslenskra heimilislækna og leysa þetta mál vegna þess að það skiptir miklu máli. Ég vildi að ég hefði meiri tíma hér, hæstv. forseti, til að koma inn á það  og svo þetta aukna aðgengi sem snýr að kerfunum og hvernig við höfum brugðist við.


Ræðumaður: Willum Þór Þórsson

Hæstv. forseti. Ég vil þakka hv. þingmanni fyrir að taka þetta mál á dagskrá. Við ræðum þetta allt of sjaldan. Þetta er víðfeðmur málaflokkur og snertir mjög margt í okkar þjónustu og okkar þjónustukerfum. Ég vil draga fram jákvæða hluti sem hafa verið að gerast, til að mynda skipulagsbreytingar og ótrúlega útsjónarsemi og nálgun á að efla og skerpa á þjónustunni hjá starfsfólki BUGL þar sem hefur tekist mjög vel að ná niður biðlistum og efla þjónustuna og ég hrósa þeim fyrir það. Svo verðum við alltaf að horfa inn í tiltekin mál og sjá hvað fer úrskeiðis og hvað við getum gert betur. Það er þannig sem þetta virkar. Ég vil líka nefna að í vímuefnavörnum erum við búin að taka upp stóran og breiðan samráðsvettvang í því að efla vímuvarnir og efla stefnumótunina og uppfæra hana. Við erum líka að vinna í samráði við aðila um að efla viðhaldsmeðferðir, fjölga þeim og afeitrunarplássum — sem hefur komið í ljós í miklu samráði við aðila. Við erum búin að setja skaðaminnkunarhóp af stað. Svo er ég með grænbókarvinnu núna sem snýr að öllu þessu umhverfi sem snýr að ADHD-málum.


Ræðumaður: Willum Þór Þórsson

Hæstv. forseti. Ég þakka hv. þm. Ingu Sæland fyrir taka hér upp umræðu, kannski án þess að koma með neinar sérstakar beinar spurningar í umræðunni, var helst hér að benda á að allt væri nú bara að hruni komið og ræddi tiltekin mál. Það er rétt sem hv. þingmaður segir, það er erfitt fyrir þann sem hér stendur að stíga inn í einstök mál vegna þess að þar skortir forsendur til þess að meta. Ég geri alls ekki lítið úr því að þetta eru erfið mál og við þurfum að taka utan um þau en ég þyrfti þá að afla mér upplýsinga um það hvað það er raunverulega sem við getum gert umfram það sem við höfum byggt upp í kerfunum okkar. Það er nú oft þannig líka að þeir sem eru að sinna þessum málum hjá okkur þurfa þá að fá tækifæri til að fara yfir þau mál.

Ef ég kem að því hvernig við höfum byggt upp núna, þá höfum við gert svo ótal margt til að efla aðgengi að þjónustu í geðheilbrigðismálum að ég þyrfti bara sérstaka umræðu um það með hv. þingmanni. En við höfum samþykkt hér geðheilbrigðisstefnu þar sem kjarninn í þeirri stefnu er að efla og auka aðgengið og ekki síst að taka þetta út frá gagnreyndum aðferðum og inn í kerfin okkar og skipuleggja kerfið okkar í heild. Eitt af því sem við ákváðum að gera til að vinna í samræmi við þessar nýjustu aðferðir um samráð við notendur og aðkomu notenda að þessari þjónustu er að setja á fót geðráð. Það erum við búin að gera. Geðráð verður núna  stjórnvöldum ráðgefandi í allri stefnumótun og í aðgerðaáætluninni sem við erum komin á fulla ferð með og ég skal koma aðeins betur inn á hér í seinna andsvari.


Ræðumaður: Stefán Vagn Stefánsson

Virðulegur forseti. Ég þakka hv. þm. Eyjólfi Ármannssyni sérstaklega fyrir þetta síðara andsvar og fyrir að leiðrétta þennan misskilning sem var í kollinum á mér eftir hans ræðu. En það er alveg rétt, það eru um 1.200 eignir sem þarna eru undir og ég held að það sé bara mjög mikilvægt að reyna að meta stöðuna eftir næstu aðgerðir ríkisstjórnarinnar, þessa uppkaupaleið sem menn hafa boðað. En alveg eins og ég og hv. þingmaður ræddum eftir mína ræðu þegar hann var í mínum sporum í andsvörum, við ræddum um framboðshliðina og að það væri mikilvægt að ríkisstjórnin og ríkið kæmi með einhvers konar mótvægisaðgerðir á sama tíma og menn kæmu fram með þennan pakka varðandi uppkaupin. Ég held að það sé algjört lykilatriði að menn reyni með einhverju móti að koma inn á framboðshlið markaðarins til að tryggja akkúrat að þetta gerist ekki sem hv. þingmaður fór hér yfir áðan, að verðbólga fari upp. Ég þakka hv. þingmann fyrir ræðu sína og andsvörin. Ég held að við séum nú í þessu máli ekkert rosalega langt hvor frá öðrum.


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir sína ræðu og yfirferð um málið. Kannski áður en ég kem að því sem ég ætlaði að spyrja hv. þingmann vil ég koma að því að hann talaði um það í sinni ræðu að væntingar væru til þess að verðbólga væri á uppleið. Ég var einmitt að lesa frá Seðlabankanum ástæður og skýringar á stýrivaxtaákvörðun bankans í gærmorgun þar sem kemur fram, ef ég man rétt, að verðbólga sé á niðurleið og verðbólguvæntingar sömuleiðis séu minni og eru á niðurleið. Það sé spáð slaka í hagkerfinu á seinni hluta ársins. Það er kannski ekki alveg í takt við það sem hv. þingmaður sagði hér. En vissulega, ef ég reyni að túlka það sem hv. þingmaður var að reyna að segja; ef okkur tekst illa til gagnvart Grindavík getur það haft áhrif á verðbólguna. Það er kannski þaðan sem hann var að koma. Þar erum við sammála alveg eins og við ræddum hér áðan þegar hv. þingmaður fór í andsvör við mig eftir mína ræðu.

Það sem mig langar hins vegar að spyrja hv. þingmann að, ég misskildi það kannski, er um þessar íbúðir. Hann talaði um 200 íbúðir sem Bríet er búin að kaupa núna, reyndar er Bjarg búið að kaupa um 60 ef ég man rétt. En segjum sem svo að það séu þessar 200 íbúðir sem hv. þingmaður talaði um og hann talaði um að það vantaði 1.000 til viðbótar til að koma til móts við þá þörf sem metin er í Grindavík, sem eru um 1.200 íbúðir. Er það vilji hv. þingmanns að við hefðum fjárfest í þessum 1.200 íbúðum? Skildi ég rétt?


Ræðumaður: Stefán Vagn Stefánsson

Það var hætt við tímabundið.Nei, nei.Virðulegur forseti. Ég þakka hv. þingmanni fyrir þetta. Ég sit ekki í stjórn Bríetar en eins og ég hef verið að reyna að skýra hér — það er alveg rétt að ég kom inn á það áðan að fjárlaganefnd gerði athugasemdir við samþykktir Bríetar fyrir áramót og þar voru menn með lögfræðiálit sem sagði þeim að samþykktirnar dygðu og væru nægilegar til þess að þeir mættu kaupa íbúðir á höfuðborgarsvæðinu. Það er nú kannski ekki alveg rétt að íbúðirnar hafi verið keyptar aftur. Þær voru keyptar á höfuðborgarsvæðinu, ekki keyptar aftur. Þær voru ekki keyptar aftur, hv. þingmaður. Eins og ég skil þetta þá eru menn einfaldlega að taka tillit til þess og þeirrar gagnrýni sem kom fram fyrir jól og aftur núna í janúar þegar við vorum að ræða um seinni hlutann um að það væri hreinna og skýrara að breyta samþykktunum þannig að þetta væri algerlega skýrt. Ég held að menn séu bara að reyna að taka af allan vafa því að eins og kom fram í ræðu hv. þingmanns þá held ég að við öll sem erum hér inni í þessum sal styðjum þessi mál, viljum vera á þessum málum og styðja Grindvíkinga. Ef þetta, að breyta samþykktum Bríetar, verður til þess að ná meiri sátt og samstöðu innan þingsins um þessi mál þá er þess virði að fara þá vegferð.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir fína ræðu og skýringar á afstöðu sinni og síns flokks varðandi þennan fjárauka. Varðandi samþykktir Bríetar, svo að það sé sagt, þá var ég ekki að reyna að koma að í minni ræðu réttlætingu á einhverjum vinnubrögðum eða hvort þau væru góð eða slæm. Ég var hins vegar að benda á þá staðreynd og þá stöðu að eftir umræður í fjárlaganefnd, m.a. eftir athugasemdir frá hv. þingmanni og fleiri þingmönnum í fjárlaganefnd sem kölluðu eftir því að samþykktum yrði breytt — það er algjörlega rétt að þessar athugasemdir komu líka fram í afgreiðslu málsins fyrir jól þar sem efasemdir komu upp varðandi samþykktir Bríetar og heimild félagsins til að eignast fasteignir á höfuðborgarsvæðinu. Það eina sem mér gekk til í þessari ræðu minni áðan var að benda á það að á þessar athugasemdir hefði verið hlustað þrátt fyrir að Bríet teldi með því lögfræðiáliti sem gert var í innviðaráðuneytinu að heimildirnar dygðu og samþykktirnar væru nægar, en til þess að taka af allan vafa hefðu menn ákveðið að fara þessa leið.

Varðandi söluna eftir þrjú ár verð ég að viðurkenna að eins og staðan á húsnæðismarkaðnum er í dag, og sú þróun sem við sjáum á næstu árum er kannski svolítið óljós, þá vitum við ekki hverju þessi aðgerð mun skila í raun og veru, sérstaklega þessi uppkaup sem fyrirhuguð eru. Ég verð bara að taka undir með hv. þingmanni og held að það komi alveg til skoðunar að endurskoða þessa ákvörðun eftir þrjú ár ef tilefni er til.


Ræðumaður: Stefán Vagn Stefánsson

Virðulegur forseti. Ég  deili áhyggjum með hv. þingmanni, ég held að allir sem eru  í þessum sal geri það. Ég veit að það er verið að teikna upp leiðir til að mæta þeirri áskorun sem við stöndum frammi fyrir á húsnæðismarkaði í dag. Ég hef væntingar og vonir til þess að fljótlega komi eitthvað út úr því sem við getum skoðað og haft skoðun á. Ég hef ekki miklu öðru við mitt fyrra andsvar að bæta en því að staðan var ekkert sérstaklega góð fyrir eldsumbrotin í Grindavík hvað varðar húsnæðismál á landinu. Staðan í Grindavík hefur klárlega ekki gert neitt til að bæta þá stöðu og við erum á fordæmalausum tímum hvað þetta varðar. Lausnin felst að stórum hluta í framboðshlið kerfisins og þar þurfum við að finna leiðir til að koma með einhvers konar innspýtingu sem mun fjölga fasteignum, sérstaklega á þessu svæði hér, á höfuðborgarsvæðinu, á Suðurnesjum, þar sem kannanir hafa leitt í ljós að stærstur hluti þess fólks sem býr í Grindavík hefur áhuga á að flytja þangað. Það er rétt, það er risaverkefni fram undan. Við erum með stórt verkefni í höndunum sem við þurfum að leysa og það eru flóknar áskoranir í því. Ég hef trú á því að eitthvað af því skýrist fljótlega. En vandamálið er stórt og flókið og er algerlega á framboðshlið markaðarins.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir andsvarið. Þetta er rétt sem hv. þingmaður segir, ég held að allir séu sammála um þetta. Það er enginn ágreiningur uppi og ég hef ekki heyrt neinn ræða þessi mál á öðrum nótum en þeim að menn hafi verulegar áhyggjur af því að þegar þessi hópur kemur inn á markaðinn muni það hafa áhrif á fasteignaverð hér í landinu, bæði leigu- og fasteignaverð. Og besta leiðin til að koma til móts við það er að styrkja framboðshliðina og það er það verkefni sem ég veit að er í gangi núna, að athuga hvaða leiðir við eigum til að setja innspýtingu þar inn svo að um muni. Það er langskilvirkasta leiðin til að reyna að stemma stigu við þessari þróun sem ég held engu að síður að verði óhjákvæmileg. Spurningin er bara hvort við náum að stíga á hana, hvort við náum henni niður. En hún mun fara upp, markaðurinn segir það, það er nánast óumflýjanlegt. Staðan er vissulega snúin. Það er erfitt og ómögulegt að gera ekki neitt en þetta er hliðarafurð sem við þurfum með einhverjum hætti að koma böndum á eins og hægt er.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir andsvarið og það er bara mjög gott að taka þessa umræðu. Við ræddum þetta töluvert í fjárlaganefnd og það er mjög gott að geta tekið þetta fyrir hér og skýrt þetta betur út ef einhver misskilningur er í málinu. Það var alveg rétt að fulltrúar innviðaráðuneytisins og Bríetar töldu sig hafa heimild til að kaupa þessar eignir á höfuðborgarsvæðinu samkvæmt þeim samþykktum sem fyrir liggja um félagið Bríet. Það kom fram í minnisblaði ráðuneytisins þar sem farið var yfir það. Það var hins vegar ljóst, held ég, að við sem sátum í fjárlaganefnd skildum ekki alveg af hverju þessum samþykktum var ekki breytt til þess að taka af allan vafa. Við lögðum mjög hart að Bríeti að fara í þá vinnu. En leyndarmálið sem ég er að uppljóstra hér var sent í tölvupósti til fjárlaganefndar kl. 9.26 í morgun þar sem það var upplýst að leigufélagið Bríet myndi taka þetta mál upp á næsta aðalfundi eða á næsta fundi félagsins þar sem þessar samþykktir yrðu endurskoðaðar til að koma betur til móts við, og taka af allan vafa,  þau sjónarmið sem komu svo sannarlega sterkt upp í meðförum málsins í fjárlaganefnd þar sem mjög sterkt var kallað eftir því að farið yrði í þessa vinnu. Nú sé ég ekki betur en að það verði gert, sem er gott, þ.e. að hlustað sé á okkur í fjárlaganefnd.


Ræðumaður: Stefán Vagn Stefánsson

Virðulegur forseti. Ég þakka hv. þingmanni spurninguna. Ég held að hv. þingmanni hafi misheyrst. Það sem ég sagði í ræðu minni var að ég hefði upplýsingar um að stjórn Bríetar ætlaði að fara í breytingar á samþykktum sínum til að koma betur til móts við þær umræður sem hafa orðið í fjárlaganefnd um að félagið þurfi skýrari heimildir í sínum samþykktum til að geta fjárfest í þessum íbúðum í Reykjavík. Það var það sem ég sagði áðan. Ég held að þingmanninum hafi misheyrst eða ég ekki verið nægilega skýr.


Ræðumaður: Stefán Vagn Stefánsson

Virðulegur forseti. Ég ætla að gera grein fyrir nefndaráliti meiri hluta fjárlaganefndar um frumvarp til fjáraukalaga fyrir árið 2024. Nefndin fékk gesti á fund sinn, m.a. frá innviðaráðuneyti, Húsnæðis- og mannvirkjastofnun, Leigufélaginu Bríeti, auk þess sem fulltrúar fjármála- og efnahagsráðuneytisins komu og kynntu frumvarpið og svöruðu spurningum nefndarmanna.

Nefndin kallaði ekki eftir sérstökum umsögnum um málið þar sem efni þess snýr alfarið að tímabundnum ráðstöfunum til að auka stuðning við íbúa Grindavíkur.

Vegna viðvarandi óvissuástands í kjölfar eldsumbrota og jarðhræringa við Grindavík er lagt til í þessu frumvarpi að fjármagna aðgerðir vegna þessa. Í fjárlögum ársins er nú þegar gert ráð fyrir um 3 milljörðum kr. vegna ástandsins í Grindavík.

Lagt er til að auka fjárheimildir um samtals 7,4 milljarða kr. Þar vegur þyngst 4,8 milljarða kr. fjármögnun á framlengingu á stuðningi við launagreiðslur um fjóra mánuði. Nýtt úrræði um rekstrarstuðning til fyrirtækja sem ætlað er að ná til loka aprílmánaðar nemur 1,5 milljörðum kr. Í þriðja lagi er húsnæðisstuðningur framlengdur til júníloka og reglum um hámarksstuðning breytt þannig að þak stuðnings miðist við 90% af húsnæðiskostnaði í stað 75%.

Gert er ráð fyrir að ríkissjóður greiði um 140 milljónir kr. í vexti og verðbætur af lífeyrissjóðsfélagalánum vegna fasteigna í Grindavík og styðji þar með við hóp íbúa Grindavíkur sem fallið hefur utan við úrræði bankanna um niðurfellingu á vöxtum og verðbótum af húsnæðislánum. Stuðningurinn tekur til vaxta og verðbóta en ekki til afborgana af lánum.

Gert er ráð fyrir að veita 84 millj. kr. heimild til að mæta niðurgreiðslu vaxta við lánsfjármögnun hjá Leigufélaginu Bríeti vegna fyrirhugaðra kaupa á allt að 120 íbúðum sem verða leigðar til Grindvíkinga. Bríet er dótturfélag Húsnæðis- og mannvirkjastofnunar. Miðað er við að Húsnæðissjóður HMS láni Bríeti á 4,35% vöxtum en ávöxtun eigin fjár félagsins væri á bilinu 2,4–3%.

Ríkissjóður fjármagnar þá mismuninn sem áætlað er að verði 84 millj. kr. á árinu. Þetta framlag er talið nauðsynlegt til þess að gera Bríeti kleift að bjóða Grindvíkingum leigu sem taki mið af leiguverði á markaði en ekki er gert ráð fyrir niðurgreiðslu í leiguverðinu sjálfu. Með þessu er stuðlað að jafnræði leigjenda, hvort sem þeir leigja hjá Bríeti eða á almennum markaði, en öllum Grindvíkingum stendur til boða sérstakur leigustyrkur.

Miðað er við að uppgjör vegna vaxtaniðurgreiðslu verði hluti af heildaruppgjöri vegna úrræðisins þar sem þörf á niðurgreiðslu mun taka mið af því hvaða eignir verða keyptar hjá Bríeti.

Loks er gerð tillaga um viðbót við 6. gr. fjárlaga til þess að heimila að auka hlutafé í Leigufélaginu Bríeti ehf. til þess að fjármagna kaup félagsins á íbúðunum. Tillagan miðast við að hlutaféð verði endurgreitt innan þriggja ára.

Gert er ráð fyrir að fjármagna öll úrræðin af varasjóði fjárlaga og er því einnig gerð tillaga um lækkun hans um 7,4 milljarða kr. Nettófjárheimildir hækka því ekki frá því sem ákveðið var í fjárlögum. Almennum varasjóði er ætlað að bregðast við útgjöldum sem eru tímabundin, ófyrirsjáanleg, óhjákvæmileg og ekki unnt að bregðast við með öðrum hætti. Varasjóðnum er þannig ætlað að bregðast við útgjöldum vegna eldgosa og náttúruhamfara.

Ekki er skylt að lækka varasjóðinn sem nemur kostnaði við úrræðin en í þessu tilfelli var metið svo að það væri eðlilegt í ljósi þess að fjárveiting hans er mun hærri en sem nemur því 1% af fjárlögum sem tiltekið er sem lágmark lögum samkvæmt. Í fjárlögum ársins nemur varasjóðurinn um 46 milljörðum kr. og þrátt fyrir lækkunina sem lögð er til í frumvarpinu og aðra nýtingu sjóðsins innan ársins er eftir sem áður áætlað að eftirstöðvarnar verði vel umfram þá tæpu 15 milljarða kr. sem er lágmarksviðmið samkvæmt 24. gr. laga um opinber fjármál.

Við lok úrræðisins eða að þremur árum liðnum kemur að heildaruppgjöri vegna kaupanna. Gert er ráð fyrir að Bríet selji þá eignirnar, geri upp lán hjá Húsnæðissjóði og endurgreiði ríkissjóði hlutaféð, að teknu tilliti til umsýslukostnaðar.

Tillaga um aukningu hlutafjár hjá Bríeti var sérstaklega rædd á fundum nefndarinnar og tengist hún einnig sambærilegri ákvörðun sem fram kom í breytingartillögu við fjáraukalög ársins 2023 um kaup á 80 íbúðum sem keyptar voru fyrir jól.

Fram kom að til stendur að kaupa eignir bæði á landsbyggðinni og á höfuðborgarsvæðinu og áætlað er að heildarfjárfesting gæti numið um 8,6 milljörðum kr. Nefndin leggur áherslu á að samþykktum Bríetar verði nú þegar breytt á þann veg að félaginu verði heimilt að kaupa íbúðir til útleigu á höfuðborgarsvæðinu ekki síður en á landsbyggðinni og hefur vilyrði innviðaráðuneytisins fyrir því að það verði gert sem allra fyrst. Og hefur sá sem hér stendur vitneskju um það að þetta verður lagt fyrir á næsta hluthafafundi Bríetar, breyting á þessu, til að taka af allan vafa um þessa heimild Bríetar til að kaupa eignir á höfuðborgarsvæðinu sem er jákvætt. Það er gott að skilaboð fjárlaganefndar komi þar í gegn.

Áætlað er að fjármögnun verkefnisins verði þannig að Bríet taki lán hjá Húsnæðissjóði fyrir sem nemur um 60% af kaupverði, eða um 5,2 milljörðum kr., en 40%, eða 3,4 milljörðum kr., verði fjármögnuð með eiginfjárframlagi ríkissjóðs sem hækkar hlutafé félagsins. Ekki er gerð arðsemiskrafa á eigið fé félagsins sem með aukningunni sem samþykkt var í fyrra verður um 5 milljarðar kr.

Nefndin hefur kallað eftir svörum við því hvort taka beri tillit til ívilnunarinnar í reikningshaldi ríkissjóðs en svar við því liggur enn ekki fyrir. Gert er ráð fyrir að reikningsskilaráð ríkisins taki afstöðu til málsins. Ef gjaldfærsla reynist niðurstaðan þá þarf að gera leiðréttingu í seinni fjáraukalögum ársins. Miðað við lánskjör ríkissjóðs gæti slík ívilnun verið metin á um 400 milljónir kr. á ári.

Fram kom að kaup Bríetar ásamt samdrætti í fjölda nýbygginga milli ára geti leitt til þess að leigu- og húsnæðisverð hækki verulega á næstu mánuðum. Nefndin hefur kallað eftir því að gerð verði greining á áhrifum þess að eftirspurn eftir húsnæði eykst óhjákvæmilega í ljósi náttúruhamfaranna í Grindavík. Húsnæðis- og mannvirkjastofnun gegnir lykilhlutverki í því verkefni og hefur nú þegar bent á að nýjum fullbúnum íbúðum fjölgaði um 3.097 í fyrra, sem var of lítið til að svala íbúðaþörf upp á 4.000 íbúðir samkvæmt þarfagreiningu HMS frá því í fyrrahaust. Með kaupum á nýjum íbúðum til langtímaútleigu fyrir Grindvíkinga í gegnum leigufélögin Bríeti og Bjarg hefur tekist að draga úr bráðum húsnæðisvanda Grindvíkinga. Aukin íbúðaþörf sem skapaðist vegna atburðanna í Grindavík nemur allt að 1.200 íbúðum. Kaupin beinast að því að sjá hluta Grindvíkinga fyrir húsnæði, sem þeir þyrftu annars að fá hjá öðrum leigufélögum eða með kaupum. Í ljósi þess að íbúðauppbygging fylgir ekki þörf er þó mikilvægt að stuðlað verði að aukinni uppbyggingu sem fylgir aukinni eftirspurn vegna kaupa á húsnæði fyrir Grindvíkinga.

Húsnæðis- og mannvirkjastofnun býst við að uppbygging nýrra íbúða verði svipuð í ár en dragist svo saman á árunum 2025 og 2026, þar sem samdráttur mælist í nýjum uppbyggingarverkefnum innan byggingargeirans. Eins og staðan er nú spáir HMS því að 1.500 íbúðum verði lokið á árinu 2025 og einungis 1.000 á árinu 2026, sem er langt undir þörf og mikið áhyggjuefni. Með áætlaðri innkomu um 3.000 nýrra íbúða á markaði í ár býst HMS því við að uppbygging nýrra íbúða muni einungis uppfylla tæplega 60% íbúðaþarfar ársins.

Í frumvarpinu var ekki búið að taka tillit til þess að í nýsamþykktum lögum um sértækan húsnæðisstuðning vegna náttúruhamfara í Grindavíkurbæ var gerð breyting í meðförum Alþingis sem fólst í því að hámarksfjárhæðir stuðningsins eftir fjölskyldustærð voru hækkaðar. Einnig var ákveðið að framlengja stuðninginn þannig að hann gildi til loka ágústmánaðar í stað júníloka.

Framlenging á stuðningnum sem fyrir var um tvo mánuði er talin geta kostað ríkissjóð um 450 milljónir kr. Áætlað er að hækkunin á hámarksfjárhæðum kosti um 40–50 milljónir kr. á mánuði og nær hún yfir sjö mánaða tímabil. Samtals er því áætlað að um 750 milljóna kr. hækkun verði að ræða.

Ég hef nú farið yfir frumvarpið eins og það stendur með greinargerð.

Meiri hlutinn leggur til að frumvarpið verði samþykkt með eftirfarandi breytingu:

1.   Heildarfjárheimild málaflokksins 31.10 Húsnæðismál hjá innviðaráðuneyti hækki um 750 milljónir kr.

2.   Heildarfjárheimild málaflokksins 34.10 Almennur varasjóður lækki um 750 milljónir kr.

Ég hef þá lokið yfirferð minni á þessum fjárauka fyrir árið 2024.


Ræðumaður: Stefán Vagn Stefánsson

Virðulegur forseti. Það er afar ánægjulegt að fá að taka þátt í þessari umræðu í dag í þessum sal um stöðu lögreglunnar og sérstaklega stöðu lögreglunnar á höfuðborgarsvæðinu. Vil ég þakka málshefjanda, hv. þm. Þorbjörgu Sigríði Gunnlaugsdóttur, sérstaklega fyrir koma með þetta mál hér inn í þingsal þó að það sé erfitt að tæma sig á þeim tveimur mínútum sem okkur eru gefnar í það. Það er öllum ljóst að verkefni lögreglunnar hafa breyst mikið á síðustu árum; meiri harka, aukið ofbeldi, stærri mál og oft og tíðum flóknari er sá veruleiki sem við okkur og lögreglunni blasir. Það sjáum við í fjölmiðlum alla daga. Í samtölum við lögregluna er ljóst að við núverandi ástand verður ekki unað öllu lengur enda eykur það aukna álag sem starfsmenn lögreglu finna vel fyrir á hverjum degi hættu á brotthvarfi úr starfi, kulnun og óöryggi í vinnunni þar sem óvíst er hvenær liðsauki berst í þeim málum sem eru þess eðlis að þess er þörf. Þeim málum fer hratt fjölgandi.

Öryggi lögreglumanna þarf að vera eins tryggt og kostur er og gera þarf lögreglu kleift að sinna þeim verkefnum sem ætlast er til að lögreglan sinni á hverjum tíma. Að því sögðu er ljóst að sú staða sem uppi er og hefur verið um nokkurt skeið er mikið áhyggjuefni, þar sem fjölgun lögreglumanna hefur ekki haldið í við þær áætlanir sem gerðar hafa verið. Sérstaklega er þróunin á höfuðborgarsvæðinu mikið áhyggjuefni þar sem þungi verkefna er hvað mestur. Ég held samt að það sé mikilvægt í þessari umræðu að við reynum að horfa til framtíðar og leita lausna um hvernig við getum snúið þessari þróun við. Þar vega þungt starfsumhverfi, öryggi, launakjör og menntun lögreglumanna. Auk þess, virðulegur forseti, þar sem tími minn er á þrotum, þá held ég að við þurfum líka að skoða með hvaða hætti við getum fengið þá fjölmörgu lögreglumenn sem lagt hafa skóna á hilluna aftur til starfa, vegna þess að þar er mikill mannauður sem við erum ekki að nýta í dag.


Ræðumaður: Líneik Anna Sævarsdóttir

Virðulegi forseti. Ég vil þakka þessa umræðu sem er mikilvæg. Í forsendum hennar er fullyrt að lögreglan yfir landið sé fámenn í samanburði við önnur ríki og ég tek undir það. En ég vil líka leggja áherslu á að mikilvægt er að horfa ekki bara á lögreglumenn á íbúa. Það þarf líka að horfa á ferkílómetra, fjölda þéttbýlisstaða og lengd vega á bak við hvern lögreglumann og þar með vegalengdir á milli starfsstöðva, horfa til óbyggða og byggða og möguleika á samgöngum á milli svæða í hverju umdæmi. Þá er lykilatriði að á öllum starfsstöðvum starfi a.m.k. tveir lögreglumenn og kostir fjarvinnu verði nýttir til að búa til fjölbreytni í verkefnum á starfsstöðvum sem liggja fjarri þéttbýlustu svæðunum.

Ég vil hér líka víkja að aðstöðu fyrir löggæslu á Seyðisfirði en aðstöðumál eru auðvitað mjög mikilvæg. Mig langar að spyrja hvernig vinnu við umbætur á aðstöðunni á Seyðisfirði miðar, hvort sem það svar fæst hér í dag eða síðar. Starfsaðstaða þar hefur verið í undirbúningi árum saman og ég veit ekki betur en að samhljómur sé um verkefnið.

Næst langar mig að víkja að forvörnum og samfélagslögreglu sem ég tel mjög mikilvæga og fagna nýlegum viðbótarframlögum til hennar. Ég velti hins vegar fyrir mér hvort þurfi að sérgreina þau framlög þannig að alls staðar verði lögð áhersla á tengsl við nærsamfélagið í gegnum starf samfélagslögreglunnar, einkum við ungt fólk í samstarfi við alla þá sem sinna forvörnum í hverri byggð og hverju samfélagi. Fjármagn og stöðugildi í samfélagslögreglu eru mikilvægur liður í afbrotaforvörnum.

Þá langar mig að lokum að víkja almannavarnadeild ríkislögreglustjóra sem við ræddum hér í sérstakri umræðu á mánudaginn, en þar held ég að öllum sé ljóst að þarf að fara yfir mönnun og tækifæri til að sinna öllum þeim verkefnum sem eru á því borði.


Ræðumaður: Líneik Anna Sævarsdóttir

Virðulegi forseti. Innflytjendur eru tæpur fimmtungur landsmanna en hlutfallið er mjög breytilegt á milli byggðarlaga. Sveitarfélögin með hæst hlutfall innflytjenda eru öll á landsbyggðinni en ekkert sveitarfélag á höfuðborgarsvæðinu fer yfir 20% nema Reykjavík. Ég hef allt mitt sextíu ára líf búið í samfélagi með innflytjendum. Lengst af fannst mér viðhorf stjórnvalda vera: Innflytjendur eru margir úti á landi en það reddast því að návígið þar er svo mikið. En loksins erum við að vakna sem samfélag og í gær sáum við virkilega góða umfjöllun í þættinum Torgið hjá RÚV.

Ef við viljum búa í samfélagi inngildingar eða samlögunar í stað stéttaskiptingar og skautunar þarf markvissa vinnu. Sem betur fer er nú unnið að fjölbreyttum umbótum. Þjónustugátt fyrir mat á námi og starfsréttindum opnaði á island.is í byrjun febrúar. Þar með batnar aðgengi fólks að þjónustu og upplýsingum. Í framhaldinu er hægt að fara í frekari úrbætur verkferla. Það er ótrúlega stutt síðan við fórum að skoða hvernig best væri að kenna og læra íslensku sem annað tungumál. Þar þurfum við að halda áfram að afla þekkingar um íslensku sem annað mál, bæta tækifæri allra kennara á öllum skólastigum til símenntunar og auka framboð af námsefni. Leik-, grunn-, framhalds- og háskólar, framhaldsfræðslan, starfsmenntasjóðir, verkalýðsfélög, atvinnurekendur, sveitarfélög og ríki hafa öll formlegt hlutverk í móttöku og inngildingu innflytjenda og þurfa að vinna saman. Starfstengd íslenska er mikilvæg og gleymum ekki mikilvægasta viðfangsefni allra foreldra, uppeldishlutverkinu. Við þurfum að tryggja aðgang að námskeiðum um grundvallarorðaforða íslenskunnar fyrir foreldra. Innflytjendur eru undirstaða hagvaxtar á Íslandi síðustu ár og eru hluti af bjartri framtíð Íslands ef við stöndum okkur næstu árin.


Ræðumaður: Lilja Rannveig Sigurgeirsdóttir

Hæstv. forseti. Nú eru 37 dagar liðnir af árinu og á þessum stutta tíma hafa orðið fjögur alvarleg umferðarslys þar sem margir hafa slasast og sex manns hafa hlotið bana. Ég votta aðstandendum þeirra samúð mína. Nú byrja ég hvern einasta vinnudag á því að keyra hingað á höfuðborgarsvæðið úr Borgarfirðinum. Á þessu ári hefur nær alltaf verið nýr bíll í kantinum sem hefur lent í vandræðum á veginum og jafnvel keyrt út af og jafnvel oltið, af því að við búum á hættulegu landi þegar kemur að veðurfari og umferð. Í gær féllu tvö snjóflóð, í Súðavíkurhlíð og í Ólafsfjarðarmúla. Súðavíkurhlíð er reyndar hættuleg allt árið því að þar er einnig grjóthrun úr hlíðinni. Á Vestfjörðum eru oft mjög erfiðar aðstæður og margir sem veigra sér við því að keyra á milli staða. Á hringveginum er síðan gríðarlega þung umferð og oft er þar fólk að keyra um íslenska vegi í fyrsta sinn. Við hér á þingi getum gert margt til að vernda fólk í umferðinni; með betra undirlagi, jarðgöngum, vegriðum og hreinlega að loka vegum þegar þeir eru hvað hættulegastir. Við erum að vinna að samgönguáætlun í umhverfis- og samgöngunefnd hér á þingi og ég veit að hæstv. innviðaráðherra sem fer með samgöngumálin brennur fyrir því að vegir hér á landi séu eins öruggir og hugsast getur. En þetta tekur allt tíma og slysin gera ekki boð á undan sér. Því vil ég biðla til þeirra sem eru hér að hlusta: Keyrið varlega og sýnið þeim þolinmæði sem eru ekki jafn örugg í umferðinni og þið, því að við viljum öll komast heil heim.


Ræðumaður: Líneik Anna Sævarsdóttir

Ég þakka hv. þm. Sigmari Guðmundssyni svarið. Ég er nú ekki búin að rýna þetta skjal frá Alþjóðaheilbrigðismálastofnuninni í smáatriðum en ég held að það sé margt þangað að sækja og ekki síst mikilvægi þess að horfa á heildarmyndina. Þar held ég að við gætum nýtt okkur nokkuð sem hefur verið kallað lýðheilsumat á öll frumvörp og ályktanir sem við fjöllum um hér í þinginu. Mig langar að kalla eftir sýn þingmannsins á það hvernig við getum nýtt okkur lýðheilsumat einmitt í forvörnum og vinnu á þessu sviði, áfengis- og vímuvörnum.


Ræðumaður: Líneik Anna Sævarsdóttir

Virðulegi forseti. Ég kem hér m.a. til að fagna þessari tillögu sem ég held að sé mjög mikilvægt innlegg óháð því hvað kann að vera í mótun í ráðuneyti heilbrigðismála eins og hv. þm. Sigmar Guðmundsson kom inn á. Ég held að það sé mikilvægt að við ræðum einmitt stefnu og heildarsýn í forvörnum í áfengis- og vímuvarnamálum hér í þinginu. Mig langar í því ljósi að spyrja hv. þingmann hvort hann þekki til skýrslu eða skjals Alþjóðaheilbrigðismálastofnunarinnar, á íslensku mætti þýða heiti hennar þannig: Að minnka áfengisflæðið, bakgrunnsskjal með ábendingum um evrópskan ramma um forvarnir í áfengismálum 2022–2025. Þar eru dregnir fram sex þættir og undir hverjum eru ábendingar og ráðleggingar um aðgerðir á hverju sviði eða undir hverjum þætti. Þessir sex þættir eru verðlagning áfengis, takmarkað aðgengi að áfengi, takmörkun á markaðssetningu áfengis, upplýsingar um skaðsemi áfengis, m.a. með viðvörunarmerkingum á vörum, og svo eru viðbrögð og þjónusta heilbrigðiskerfisins og síðan samfélagslegar aðgerðir. Undir hverjum af þessum sex þáttum eru mjög margar mikilvægar ábendingar en líka lögð áhersla á að það þarf að horfa á þessa sex þætti heildstætt og aðgerðirnar undir þeim. Við þurfum að vera að vinna á öllum þessum sviðum. Þess vegna spyr ég: Hvernig getum við bætt okkur hér á þinginu við að horfa á alla þessa þætti við okkar ákvarðanatöku í ólíkum málefnum?


Ræðumaður: Halla Signý Kristjánsdóttir

Virðulegi forseti. Ég kem hér upp til þess að fjalla um frumvarp um nafnagjöf á Íslandi og frelsi til að gefa börnum þau nöfn sem foreldrum býr í brjósti. Ég kem hér upp til að taka undir. Ég er sammála þeim breytingum sem hér eru settar fram. Vissulega eru þær í þinglegri meðferð, ég hef ekki alveg lesið þetta frá orði til orðs en sjálfsagt er hægt að sníða af einhverja agnúa í þessu, einhverjar hættur sem ég kem nú reyndar ekki auga á í fljótu bragði. Ég held að íslensk nafnahefð sé það rík í okkar hugum að íslenskum foreldrum og þeim sem fæða börn á Íslandi sé alveg treystandi til að gefa börnum sínum nafn sem þau koma til með að vilja bera sem fullorðnar manneskjur.

Eins og hér hefur komið fram þá þykir öllum virkilega vænt um nafnið sitt. Hefði ég verið spurð þegar ég var skírð hvort ég vildi bera þetta nafn þá hefði ég kannski valið eitthvað annað en með tímanum er þetta náttúrlega mitt einkenni og mitt nafn. Ég hugsa að ég hefði ekki gefið annað eftirnafn en föður míns því að annað hefði verið einkennilegt og ég er ekki til í að skipta því út þó að ég gæti t.d. í dag kannski hugsað mér að bera nafn móður minnar líka, ég hef ekki farið út í þá breytingu.

GrunnvíkingabókMér finnst þetta skipta máli og þar sem ég kem nú frá Vestfjörðum þá ríkir þar sérstök nafnahefð og ekki þarf að leita lengi að sérstökum nöfnum á Vestfjörðum. Ég man að þegar ég átti barn árið 1992 var mannanafnanefnd eins árs. Hún var sett á stofn 1991. Í kringum mig voru konur að eiga börn og þetta var heljarinnar mál því að vestfirsku nöfnin fóru svo illa í þessa nefnd. Hálfdán var t.d. ekki með séríslenska beygingu. Það mátti ekki skíra Patrek, það varð að vera Patrekur. Ég man eftir því að presturinn kom til mín fyrir skírnina og spurði hvað barnið ætti að heita. Ég sagði honum það og hann andvarpaði: Gott, ég er búinn að standa í svo miklu veseni núna síðustu mánuði. Þetta voru bara íslensk vestfirsk nöfn sem þeim hugnaðist ekki, sem höfðu verið á Vestfjörðum um aldir. Í skemmtilegri bók, , um fólk og búskap í Grunnavíkurhreppi, er nafnalisti þar sem finna má nöfn neins og Líkafrón og ein kona hét Freðsvunta. Svuntan fraus á ljósmóðurinni þegar hún fæddist. Afkomendur hennar hafa svo sem ekki borið það nafn. Evlalía; ég get endalaust talið upp nöfn sem ekki myndu hljóta náð fyrir augum mannanafnanefndar í dag, en svo sér maður einstaka nöfn sem eru bara mjög furðuleg. Amma mín taldi víst að það hefði verið til kona fyrir vestan sem hét 25. Júlíana fimm sinnum Trína, af því að hún var fædd á þeim degi, alltaf kölluð Trína.

Við eigum svo sterka hefð í þessum nafnagjöfum að ég held að okkur sé treystandi til að bera hana áfram til næstu kynslóðar. Mér finnst alla vega ungt fólk í kringum mig ríghalda í að skíra eftir og bera íslensk nöfn. Og ég hef ekki enn hitt neinn sem lætur barnið sitt bera eitthvert nafn sem barnið stendur ekki undir. Ég er því alveg viss um það að markmiðið með þessu frumvarpi er að tryggja rétt einstaklinga til að bera það nafn eða þau nöfn sem þeir kjósa og tryggja að lög um mannanöfn takmarki ekki persónufrelsi fólks eða frelsi fólks til að skilgreina sig.

Síðan er fólk síðustu misseri eða ár farið að skilgreina sig með ýmsum hætti og fólk hefur komið til mín sem hefur annaðhvort farið í gegnum ýmsar breytingar eða hefur viljað skilgreina sig á annan veg. Þá eru það þessi lög sem koma í veg fyrir að það geti fengið fullnægjandi mannréttindi. Það er eitthvað sem við eigum ekki að skrifa undir. Ég er kannski ekki sú fyrsta þegar kemur að breytingum á hefðum, ég stend ekki fyrir þeim. Ég vil halda í íslenskar hefðir og held að við getum gert það og tryggt það með því að veita þetta frelsi enn frekar. Síðan erum við, með því að breyta þessu, að taka undir þá fjölmenningu sem hér er. Það er t.d. ekkert svo langt síðan að þegar einhver fékk íslenskan ríkisborgararétt þá þurfti hann að bera íslenskt nafn. Allt í einu hét kona frá Taílandi Rósa eða Sigríður, og hún gat ekki einu sinni borið það fram. Hvað erum við að gera þarna? Ég hefði ekki viljað flytja til Taílands og heita — mér dettur bara ekkert í hug — eitthvað. En ég hefði viljað halda í mitt fallega nafn sem foreldrar mínir kusu. Það er t.d. svolítið sérstök hefð hér á landi að flest börn bera tvö nöfn í dag. Svo er ekki alls staðar annars staðar og því erum við alltaf að taka upp og viðhalda ákveðnum hefðum. Við verðum bara að ætla að það verði til frambúðar, eða alla vega vona ég það, og þetta frumvarp mun ekki koma í veg fyrir það.


Ræðumaður: Lilja Alfreðsdóttir

Virðulegur forseti. Ég mæli fyrir frumvarpi til laga um breytingu á lögum um fyrirtækjaskrá, lögum um hlutafélög, lögum um einkahlutafélög, lögum um ársreikninga og lögum um skráningu raunverulegra eigenda, fyrirtækjaskrá,  á þskj. 924, 627. mál. Með þeim breytingum sem lagðar eru til í frumvarpinu eru innleidd ákvæði tilskipana Evrópusambandsins sem fjalla um samtengingarkerfi fyrirtækja og félagaskrá aðildarríkja ESB. Þær breytingar sem frumvarpið kveður á um eru þríþættar: Í fyrsta lagi eru í frumvarpinu lagðar til breytingar á lögum um fyrirtækjaskrá, lögum um hlutafélög, lögum um einkahlutafélög og lögum um ársreikninga. Breytingarnar sem lagðar eru til miða að því að veita ríkisskattstjóra heimild til að miðla og taka á móti upplýsingum og gögnum úr fyrirtækjaskrám annarra EES-ríkja í gegnum samtengingarkerfi fyrirtækja og félagaskrá aðildarríkjanna, en samtengingarkerfið var sett á fót í samræmi við 22. gr. tilskipunar Evrópuþingsins og ráðsins (ESB) 2017/1132 frá 14. júní 2017 um tiltekna þætti félagaréttar.

Virðulegur forseti. Samkvæmt umræddri tilskipun ber aðildarríkjum að tryggja að veittur sé aðgangur að ákveðnum upplýsingum og gögnum í fyrirtækja- og félagaskrám ríkjanna í gegnum samtengingarkerfið, svo sem upplýsingum um heiti félags, lögheimili, skráningarnúmer og fleira. Með frumvarpinu er lagt til að ráðherra hafi heimild til að setja reglugerð um nauðsynlegar tækniforskriftir og verklagsreglur fyrir samtengingarkerfi miðlægra skráa í samræmi við umrædda tilskipun (ESB) 2017/1132, sem og um almennan aðgang að upplýsingum úr fyrirtækjaskrá sem birtast í vefgátt samtengingarkerfis skráa.

Í öðru lagi eru í frumvarpinu lagðar til breytingar á lögum um fyrirtækjaskrá og lögum um skráningu raunverulegra eigenda sem lúta að samtengingarkerfi skráa. Lagt er til að ríkisskattstjóri veiti upplýsingar um raunverulegt eignarhald samkvæmt tilskipun Evrópuþingsins og ráðsins (ESB) 2015/849 frá 20. maí 2015 um ráðstafanir gegn því að fjármálakerfið sé notað til peningaþvættis eða til fjármögnunar hryðjuverka. Samkvæmt tilskipuninni ber aðildarríkjum að tryggja að miðlægar skrár um raunverulega eigendur lögaðila og um fjárvörslusjóði og sambærilega aðila verði  samtengdar í gegnum evrópska miðlæga vettvanginn sem komið var á fót í samræmi við tilskipun (ESB) 2017/1132. Með frumvarpinu er lagt til að ríkisskattstjóri veiti lögbærum yfirvöldum og skrifstofu fjármálagreininga lögreglu í aðildarríkjum EES-ríkjanna tímanlega óheftan aðgang að öllum skráðum upplýsingum um raunverulega eigendur án þess að hlutaðeigandi aðilum sé gert viðvart. Einnig er lagt til að tilkynningarskyldir aðilar skv. 2. gr. tilskipunar (ESB) 2015/849 hafi við framkvæmd áreiðanleikakönnunar skv. II. kafla tilskipunarinnar tímanlega aðgang að nauðsynlegum upplýsingum.

Skilgreiningu á tilgreindum tilkynningarskyldum aðilum er að finna í 17. tölulið 3. gr. laga um aðgerðir gegn peningaþvætti og fjármögnun hryðjuverka, nr. 140/2018, en m.a. er þar um að ræða fjármálafyrirtæki, tryggingafélög, endurskoðendur, lögmenn, skattaráðgjafa, aðila sem færa bókhald og fasteignasala.

Í þriðja lagi er með frumvarpinu lagt til að í lögum um fyrirtækjaskrá, lögum um hlutafélög og lögum um einkahlutafélög verði kveðið á um heimildir ríkisskattstjóra til að vinna með persónulegar upplýsingar að því marki sem honum er það nauðsynlegt til að sinna hlutverki sínu samkvæmt lögunum, svo sem vegna skráningar upplýsinga í fyrirtækjaskrá og við að veita aðgang að þeim upplýsingum.

Virðulegur forseti. Verði frumvarp það sem ég mæli hér fyrir óbreytt að lögum hlýst af því einhver kostnaður fyrir ríkissjóð og fellur sá kostnaður til hjá embætti ríkisskattstjóra, en ríkisskattstjóri starfrækir fyrirtækjaskrá. Kostnaðurinn hlýst annars vegar af vinnu við tæknilegar útfærslur og breytingar á tölvukerfum embættisins svo hægt sé að tengja fyrirtækjaskrá í gegnum samtengingarkerfið og hins vegar af almennri  starfrækslu kerfisins.

Verði frumvarpið að lögum mun lagasetningin hafa í för með sér samfélagslegan ávinning, annars vegar vegna aukins gagnsæis sem eykur almennt traust og trúverðugleika viðskiptalífsins, og hins vegar vegna aukins aðgangs tiltekinna aðila sem taka við tilkynningum og sinna rannsóknum á peningaþvættisbrotum og gera áreiðanleikakannanir á viðskiptavinum sínum með því að skoða raunverulegt eignarhald lögaðila og afla upplýsinga um uppruna fjár viðskiptavina sinna.

Virðulegur forseti. Ég tel að hér sé á ferðinni þýðingarmikið frumvarp sem muni hafa jákvæð áhrif í för með sér og stuðla að auknu trausti til viðskiptalífsins og auknu gagnsæi. Mikilvægt er að Ísland taki þátt í miðlægu samtengingarkerfi skráa á sviði félagaréttar innan EES og innleiði viðkomandi gerðir á því sviði eins og hér er lagt til án þess að í því felist kostnaður fyrir íslenskt atvinnulíf eða aukin reglubyrði. Frumvarpið er  eðlilegt framhald af afar farsælli þátttöku okkar í EES-samstarfinu á sviði félagaréttar undanfarna áratugi sem og til að koma í veg fyrir peningaþvætti og fjármögnun hryðjuverka.

Að lokinni þessari umræðu legg ég til að frumvarpinu verði vísað til hæstv. efnahags- og viðskiptanefndar til umfjöllunar.


Ræðumaður: Líneik Anna Sævarsdóttir

Virðulegi forseti. Hér fyrir hönd meiri hluta velferðarnefndar mæli ég fyrir nefndaráliti um frumvarp til laga um breytingu á barnaverndarlögum og lögum um félagsþjónustu sveitarfélaga og það geri ég fyrir hönd framsögumanns, Lilju Rannveigar Sigurgeirsdóttur.

Markmið frumvarpsins er fyrst og fremst að skýra ábyrgð mennta- og barnamálaráðherra þegar kemur að reglugerðum sem varða gæði þjónustu sem lýtur eftirliti Gæða- og eftirlitsstofnunar velferðarmála. Þannig felur frumvarpið í sér afmarkaðar breytingar á barnaverndarlögum og lögum um félagsþjónustu sveitarfélaga í því skyni að tryggja að sá ráðherra sem fer með mál er varða barnavernd og málefni barna og ungmenna samkvæmt lögum um félagsþjónustu sveitarfélaga hafi viðeigandi heimildir til að setja reglugerðir á því málefnasviði sem undir hann heyrir.

Nefndin hefur fjallað um málið og meiri hluti nefndarinnar styður frumvarpið og leggur til að það verði samþykkt óbreytt.

Undir álit meiri hluta velferðarnefndar rita, auk þeirrar sem hér stendur, hv. þingmenn Ásmundur Friðriksson, Bjarkey Olsen Gunnarsdóttir, Bryndís Haraldsdóttir, Lilja Rannveig Sigurgeirsdóttir og Óli Björn Kárason. Þá er Guðbrandur Einarsson áheyrnarfulltrúi jafnframt samþykkur áliti þessu.


Ræðumaður: Líneik Anna Sævarsdóttir

Virðulegi forseti. Fyrir hönd meiri hluta hv. velferðarnefndar mæli ég fyrir nefndaráliti um frumvarp til laga um breytingu á lögum um tímabundinn stuðning til greiðslu launa vegna náttúruhamfara í Grindavíkurbæ, nr. 87/2023. Ég mæli fyrir þessu nefndaráliti í fjarveru framsögumanns meiri hluta, hv. þm. Bjarkeyjar Olsen Gunnarsdóttur.

Frumvarpið felur í sér að tímabil launastuðnings samkvæmt lögunum verði lengt til loka júní, til 30. júní næstkomandi. Samhliða er lagt til að umsóknarfrestur um stuðning samkvæmt lögunum verði framlengdur til loka september.

Nefndin hefur fjallað um málið og fengið á sinn fund góða gesti frá félags- og vinnumarkaðsráðuneyti. Meiri hluti nefndarinnar tekur undir mikilvægi þess að afkoma þeirra sem ekki geta sótt atvinnu í Grindavík vegna aðstæðna verði áfram tryggð með lengingu stuðningstímabils til loka júnímánaðar.

Undir álit meiri hluta velferðarnefndar rita, auk þeirrar sem hér stendur, hv. þingmenn Magnús Árni Skjöld Magnússon, Ásmundur Friðriksson, Bjarkey Olsen Gunnarsdóttir, formaður og framsögumaður, Sigþrúður Ármann, Lilja Rannveig Sigurgeirsdóttir og Óli Björn Kárason. Þá er Guðbrandur Einarsson áheyrnarfulltrúi jafnframt samþykkur áliti þessu.

Virðulegi forseti. Að lokum vil ég geta þess að eftir afgreiðslu málsins barst nefndinni ábending eða ósk um að sá sem fær greiddan stuðning samkvæmt lögunum og frumvarpinu geti fengið heimild til að óska eftir því að halda áfram að greiða til stéttarfélags, eins og dæmi eru um í sambærilegum greiðslum frá Vinnumálastofnun. Í þeim tilfellum sér Vinnumálastofnun um að koma greiðslunni til hlutaðeigandi stéttarfélags. Því má vænta þess að við þessari ábendingu verði brugðist af hálfu nefndarinnar við 3. umræðu málsins. Þó er ekki, hæstv. forseti, verið að óska eftir því að málið gangi til nefndar á milli umræðna.


Ræðumaður: Líneik Anna Sævarsdóttir

Virðulegi forseti. Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á vopnalögum, nr. 16/1998. Ég flyt þessa framsögu í fjarveru framsögumanns, hv. þm. Bryndísar Haraldsdóttur. Ég vil byrja á því að rifja upp að málinu var vísað á ný til allsherjar- og menntamálanefndar á milli 2. og 3. umræðu. Það var gert m.a. til að rýna breytingartillögu nefndarinnar frekar, einkum tillögur varðandi safnvopn. Skemmst er frá því að segja að niðurstaða meiri hluta nefndarinnar varð að falla frá þeirri breytingartillögu sem fram var komin við 2. umræðu varðandi safnvopnin.

Nú sný ég mér að nefndarálitinu sem liggur frammi. Nefndin fjallaði um málið á ný og fékk á sinn fund gesti eins og gert er grein fyrir í umræddu nefndaráliti. Með frumvarpinu er lagt til að gerðar verði breytingar á vopnalögum þannig að ekki verði lengur veittar undanþágur frá banni við innflutningi á hálfsjálfvirkum og sjálfvirkum skotvopnum á grundvelli þess að um safnvopn sé að ræða. Þá verði reglum um skráningar skotvopna breytt þannig að ávallt sé tryggt að skráður verði eigandi eða ábyrgðarmaður hvers vopns. Jafnframt er lagt til að skotvopn verði geymd í sérútbúnum skáp sem og að ákvæði tilskipunar Evrópuþingsins og ráðsins nr. 2021/555 um eftirlit með öflun og eign vopna verði innleidd í íslenskan rétt á grundvelli Schengen-samstarfsins.

Eins og áður sagði var málinu vísað til nefndar á milli 2. og 3. umræðu. Nefndin fjallaði á ný um málið og fékk til sín gesti. Í kjölfar umfjöllunar nefndarinnar um málið vill meiri hlutinn árétta sérstaklega eftirfarandi atriði, sem lúta að banni við innflutningi á hálfsjálfvirkum og sjálfvirkum skotvopnum sem safnvopnum. Með frumvarpinu var m.a. lagt til að núgildandi ákvæði 2. málsliðar 7. mgr. 5. gr. vopnalaga um undanþágu frá banni við innflutningi á sjálfvirkum og hálfsjálfvirkum skotvopnum á grundvelli söfnunar falli brott. Ákvæðið mælir fyrir um að lögreglustjórinn á höfuðborgarsvæðinu geti, að fenginni umsögn ríkislögreglustjóra, heimilað innflutning slíkra vopna hafi þau ótvírætt söfnunargildi vegna aldurs þeirra eða tengsla við sögu landsins. Með frumvarpinu er tekið fyrir þessa heimild en á hinn bóginn verður áfram heimilt, með leyfi lögreglustjóra, að flytja inn hálfsjálfvirkar skammbyssur og hálfsjálfvirka riffla séu vopnin sérhönnuð og sannanlega ætluð til íþróttaiðkunar.

Nefndin tók til skoðunar hvort rétt væri að heimila áfram innflutning hálfsjálfvirkra skotvopna með vísan til söfnunargildis þeirra og að ströngum skilyrðum uppfylltum, svo sem vegna aldurs þeirra og tengsla við sögu landsins eins og í tengslum við hernámsliðið á Íslandi í síðari heimsstyrjöld. Við nánari athugun málsins telur meiri hlutinn á hinn bóginn ljóst að ekki sé tímabært eins og sakir standa að heimila áfram innflutning á hálfsjálfvirkum skotvopnum í söfnunarskyni. Að mati meiri hlutans er afar brýnt að sporna gegn auknum innflutningi sjálfvirkra og hálfsjálfvirkra skotvopna með vísan til þeirra röksemda sem raktar eru í greinargerð með frumvarpinu. Þá telur meiri hlutinn jafnframt nauðsynlegt að bregðast við þeim ábendingum sem fram komu í áhættumatsskýrslu greiningardeildar ríkislögreglustjóra frá 2019 um skipulagða brotastarfsemi á Íslandi og ábendingum í skýrslu þjóðaröryggisráðs frá 2021 um fjölgun slíkra vopna.

Við umfjöllun málsins kom fram, eins og kemur fram í greinargerð með frumvarpinu, að fyrirhuguð er heildarendurskoðun vopnalaga og er hún að einhverju leyti hafin. Í ljósi þess beinir meiri hlutinn því til ráðuneytisins að taka mið af framkomnum sjónarmiðum umsagnaraðila um að heimila innflutning á safnvopnum og kanna vandlega við fyrirhugaða heildarendurskoðun laganna hvort tilefni sé til að leyfa takmarkaðan innflutning slíkra vopna á grundvelli skýrt afmarkaðra undanþáguheimilda. Meiri hlutinn leggur jafnframt áherslu á að komi til þess að leyfa slíkan innflutning verði það gert að vel athuguðu máli og að viðhöfðu ítarlegu samráði við löggæsluyfirvöld og hagsmunaaðila, líkt og félög vopnasafnara. Að öðru leyti vísast til umfjöllunar nefndarinnar um málið í nefndaráliti meiri hluta allsherjar- og menntamálanefndar við 2. umræðu.

Þá að breytingartillögum meiri hlutans. Við 2. umræðu málsins voru breytingartillögur á þskj. 754 og 755 kallaðar aftur og komu ekki til atkvæða. Málinu var í kjölfar vísað til nefndarinnar líkt og rakið hefur verið og nú leggur meiri hlutinn til eftirfarandi breytingar á frumvarpinu:

Í fyrsta lagi eru breytingar er lúta að samræmingu orðanotkunar um viðurkennd skotfélög annars vegar og viðurkennd skotíþróttafélög hins vegar. Rætt var um þessa hugtakanotkun um mismunandi félög samkvæmt frumvarpinu. Í samráði við dómsmálaráðuneytið telur meiri hlutinn að betur fari á því að samræma hugtakanotkun yfir viðurkennd skotfélög og viðurkennd skotíþróttafélög svo að eingöngu verði mælt fyrir um viðurkennd skotfélög. Leggur meiri hlutinn til breytingartillögu þess efnis.

Þá leggur meiri hlutinn í öðru lagi til breytingar er lúta að orðalagi í lögum nr. 20/1991, um skipti á dánarbúum, en í 32. gr. frumvarpsins eru lagðar til ýmsar breytingar á lögum um skipti á dánarbúum og á erfðalögum. Í umsögn sýslumannaráðs eru lagðar til nokkrar minni háttar orðalagsbreytingar á lögum um skipti á dánarbúum í því skyni að samræma heiti stofnana, gæta að réttri hugtakanotkun og auka skýrleika ákvæðanna. Meiri hlutinn tekur undir þessar ábendingar, telur þessar breytingar vera til bóta og leggur þær því til. Að auki eru lagðar til breytingar sem eru tæknilegs eðlis og þarfnast ekki skýringa.

Að framansögðu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til á þskj. 990.

Undir nefndarálit þetta rita, auk þeirrar sem hér stendur, hv. þingmenn Bryndís Haraldsdóttir, formaður nefndar og framsögumaður, Berglind Ósk Guðmundsdóttir, Brynhildur Björnsdóttir, Dagbjört Hákonardóttir og Hafdís Hrönn Hafsteinsdóttir ritar undir álitið samkvæmt heimild í 2. mgr. 29. gr. þingskapa.

Virðulegi forseti. Að lokum vil ég ítreka að málinu var vísað til allsherjar- og menntamálanefndar á milli 2. og 3. umræðu. Það var gert til að rýna breytingartillögu nefndarinnar frekar, einkum varðandi safnvopn. Niðurstaða meiri hlutans varð að falla frá þeirri breytingartillögu sem áður hafði verið lögð fram varðandi safnvopnin en leggja í stað þess áherslu á að dómsmálaráðuneytið tæki mið af framkomnum sjónarmiðum umsagnaraðila um að heimila innflutning á skotvopnum og kanna vandlega við fyrirhugaða heildarendurskoðun laganna hvort tilefni sé til að leyfa takmarkaðan innflutning slíkra vopna á grundvelli skýrt afmarkaðra heimilda.


Ræðumaður: Líneik Anna Sævarsdóttir

Virðulegi forseti. Í þessum þingsal hefur þeirri spurningu ítrekað verið velt upp á síðustu þingum hvort dauðsföll hér á landi á meðan sóttvarnaaðgerðum á tímum heimsfaraldurs Covid stóð hafi verið umfram samanburðarlönd. Af þeirri umræðu að dæma var greinilegt að fólk las á mjög mismunandi hátt út úr fyrirliggjandi tölfræði í rauntíma. Það var þess vegna mjög ánægjulegt að sjá í nýlegri skýrslu Efnahags- og framfarastofnunarinnar, OECD, að sóttvarnaaðgerðir á Íslandi á tímum heimsfaraldurs hafi verið mjög árangursríkar. Niðurstaða skýrslunnar sem byggir á ítarlegum greiningum leiðir í ljós að af OECD-ríkjum voru dauðsföll á Íslandi færri en búast hefði mátt við miðað við fólksfjölda og aldurssamsetningu þjóðar. Aðeins á Nýja-Sjálandi var hlutfall umframdauðsfalla lægra en hér á landi. Þegar leiðrétt hefur verið fyrir lýðfræðilegum breytum og tekið tillit til fólksfjölgunar og aldurssamsetningar voru að meðaltali 5,3% fleiri dauðsföll í OECD-ríkjunum á árunum 2020–2022 en á samanburðarárum fyrir faraldurinn. Munur milli landa var hins vegar verulegur og níu lönd af 41 skera sig úr þar sem dauðsföll á Covid-árunum voru færri en búast mátti við miðað við árin á undan. Þeirra á meðal eru Nýja-Sjáland, Ísland, Noregur, Írland og Austurríki. Mér finnst mikilvægt að draga þessar upplýsingar fram hér og hrósa um leið þeim sem stóðu í stafni í sóttvarnaaðgerðum, starfsfólki í heilbrigðiskerfinu og öllum þeim sem lögðu sitt af mörkum til að við gætum sinnt ábyrgðinni um að vera öll almannavarnir.


Ræðumaður: Halla Signý Kristjánsdóttir

Virðulegi forseti. Við sem neytendur gerum miklar kröfur til innlendrar matvælaframleiðslu og við treystum og trúum að þeim kröfum sé framfylgt hér á landi. Það hlýtur einnig að vera sjálfsögð krafa að við neytendur getum treyst því að sömu kröfur séu gerðar til innfluttra matvæla. Við í Framsókn höfum síðustu misseri tekið okkur stöðu og verið óhrædd við benda á þá ógn sem við stöndum frammi fyrir hvað varðar fjölónæmar bakteríur. Samkvæmt Alþjóðaheilbrigðismálastofnuninni er sýklalyfjaónæmi einhver mesta ógn við heilsufar manna í dag. Þeir hafa brýnt fyrir okkur að verja þurfi þá sérstöðu sem við búum við hér á Íslandi.

Virðulegi forseti. Nú er það þannig að innflutningur á nautakjöti jókst um 48% á síðasta ári og á kjöti í heild um 17%. Kjötframleiðsla innan lands var svipuð og á árinu á undan og dróst saman í kinda- og nautakjöti en salan dróst saman um 2%. Staðreyndin er sú að innflutt kjötvara er nú orðin stærri hluti af sölunni í heild. Samkeppnisstaða íslenskra bænda er sífellt að versna og matvælaöryggi landsins um leið. Samkeppnin er hörð, ekki bara hér á landi heldur einnig úti í hinum stóra heimi. Bændur í Evrópu eru farnir að mótmæla kröftuglega þar sem innfluttar landbúnaðarafurðir flæða yfir landamæri og veikja markaðsaðstæður. Í nágrannalöndunum mótmæla bændur stjórnvöldum vegna stöðu sinnar og vekja athygli á að samkeppnisstaða þeirra sé sífellt að veikjast gagnvart innflutningi á matvöru frá nágrannalöndunum. Bændur í Frakklandi óttast að mikill innflutningur frá Spáni á grænmeti og ávöxtum dragi úr sölu innlendra framleiðsluvara, enda þær falar fyrir mun lægra verð. En það er ekki að ástæðulausu því að á Spáni eru ekki gerðar eins ríkar kröfur um umhverfissjónarmið og þar er notað mun meira af eiturefnum við framleiðsluna. Er það framtíðin sem við viljum; lægra verð fyrir minni gæði?


Ræðumaður: Halla Signý Kristjánsdóttir

Virðulegi forseti. Ég vil þakka hæstv. ráðherra fyrir svörin. Það er akkúrat þetta sem hann kom inn á varðandi endurmat á hættu á Flateyri sem hefur knúið mig hingað upp því að þegar snjóflóðin féllu árið 2020 kom það Önfirðingum öllum í opna skjöldu hverju það áorkaði. Þar er búið að fara fram endurmat og eru áætlanir um að styrkja þær varnir og þess vegna er ég að huga að þessu á öðrum stöðum. Það var einmitt fundur um daginn á Flateyri þar sem var kynnt þessi viðbragðsáætlun samkvæmt nýju hættumati og þetta er bara svo gríðarlega mikilvægt. Ég veit, eins og hæstv. ráðherra benti á, að skipulagsvaldið er hjá sveitarfélögum og það er á þeirra ábyrgð að skipuleggja ekki byggingarlóðir eða atvinnuhúsnæði á þeim hættumatssvæðum sem eru metin þannig en það er kannski líka þannig að sveitarstjórnir veigra sér við að skipuleggja þegar ekki er búið að endurmeta hættusvæði. Þess vegna held ég að það þurfi að hraða því á þeim stöðum sem þetta er. Við erum að tala um skriðuföll og síðan eru náttúrlega þessir atburðir á Reykjanesskaga, allt kemur þetta inn í. En þetta er mjög mikilvægt. Það kom manni á óvart þótt það hafi verið 20 eða 25 ár á milli flóða eins og á Flateyri hverju það skilaði. En mikilvægi þess að endurmeta, að vera í stöðugu endurmati á þessu hættumati er svo mikilvægt fyrir alla aðila. Þess vegna vildi ég koma hérna og brýna það og spyrjast fyrir um þetta, en enn og aftur þakka ég kærlega fyrir góð svör hjá hæstv. ráðherra.


Ræðumaður: Halla Signý Kristjánsdóttir

Virðulegi forseti. Í reglugerð um hættumat vegna ofanflóða og flokkun á nýtingu hættusvæða kveður á um að þegar fyrir liggur staðfest hættumat og viðkomandi hættumatsnefnd hefur lokið störfum en forsendur hafa breyst, svo sem vegna nýrrar þekkingar, breyttra staðhátta, tilkomu varna, skal Veðurstofa Íslands vinna endurskoðað hættumat. Okkur Íslendingum hefur verið skilað hratt í gegnum reynsluskóla náttúruhamfara á síðustu 30 árum. Eftir snjóflóðin 1995 var hraðað hættumati á ofanflóðum og varnargarðar reistir víða um land. Þeir hafa sannarlega sannað gildi sitt en líka höfum við dæmi um að þeir hafi ekki skilað fullnægjandi öryggi.

Hlutverk ofanflóðasjóðs er að vernda byggð og flokkun og nýtingu hættusvæða. Lög og reglugerðir um málið eru skýr og í reglugerðinni um hættumat vegna ofanflóða og flokkun er þetta m.a. sem ég taldi hér upp í fyrstu; að endurskoða skal uppdrætti og rýmingaráætlun er reist eru varnarmannvirki gegn ofanflóðum. Þótt landslagið breytist ekki þá eru aðrar aðstæður sem breytast, loftslagsbreytingar og samfélagslegar aðstæður sem breytast, tækniframfarir verða og einnig þekkjum við að rannsóknir hafa stutt annað heldur en er í fyrirliggjandi hættumati. Það hefur komið í ljós að ekki skapa allir varnargarðar fullnægjandi vörn fyrir byggð og það vekur falskt öryggi auk þess sem það skapar lægra fasteignaverð húseigna vegna ófullnægjandi hættumats.

Búsetuöryggi er mikilvægt íbúum. Að búa við óöryggi getur aukið á kvíða og vanlíðan auk þess sem kortleggja þarf atvinnusvæði líka þar sem fólk dvelur yfir daginn. Sveitarfélögum er bannað með lögum að skipuleggja byggð undir varnarmannvirkjum sem ætlað er að verja viðkomandi svæði þrátt fyrir að möguleiki sé að hættumörk séu undir þeim stöðlum sem miðað er við. Þar sem víða er takmarkað framboð af góðum byggingarlóðum getur dráttur á endurmati komið í veg fyrir að byggt sé á mögulegum lóðum innan byggðar sem getur leitt til enn meiri kostnaðar fyrir sveitarfélögin við að útbúa nýjar lóðir í stað þess að geta nýtt betur þá innviði sem eru til staðar undir þegar byggðum snjóflóðavörnum.

Virðulegi forseti. Því vil ég spyrja hæstv. ráðherra: Hvað líður vinnu við endurskoðun hættumats vegna ofanflóða, á þeim svæðum þar sem þegar hafa verið reist varanleg varnarvirki, samkvæmt 15. gr. reglugerðar nr. 505/2000?


Ræðumaður: Willum Þór Þórsson

Hæstv. forseti. Ég vil ítreka þakkir mínar fyrir þessa umræðu. Þetta er mikilvægt mál í öllu samhengi og ég þakka líka þeim hv. þingmönnum sem hér tóku til máls og komu einmitt inn á það hvað það skiptir miklu máli að við gefum öllum þeim sem tök hafa á því möguleika til að gefa blóð. Með tilkomu NAT-skimunar, kjarnsýruprófa,  er þetta gerlegt. Það mun ekki einvörðungu auka öryggi sjúklinga heldur einnig auka möguleika á að stækka mengi blóðgjafa. Það er, eins og fram hefur komið hér, mjög mikilvægt. Það er hægt að auka aðgengi ýmissa hópa að blóðgjöf án þess að fórna gæðum eða öryggi, svo sem þeirra sem hafa verið húðflúraðir eða gataðir eða speglaðir með sveigjanlegu speglunartæki o.s.frv. Öryggið verður meira og gefur okkur tækifæri á að sinna þessu mikilvæga máli og fjölga blóðgjöfum og það er bara í öllu samhengi mjög mikilvægt.

Ég ætla ekki að fullyrða um það af hverju hlutir hafa tafist. Auðvitað er mjög mikilvægt að þeir aðilar sem ég nefndi hér vinni þetta í sameiningu. Ég vil ítreka það hér að ég bind vonir við að þessi tímalína geti gengið eftir og það er ágætt að segja það, það setur þrýsting á að maður standi við það, að við komum þessari frávísun að sem þarf að birtast í reglugerð og birtum í samráði á næstu vikum og fáum fjármögnun í fjármálaáætlun og förum af stað í samvinnu við þessa aðila, ráðgjafarnefnd og Blóðbankann og sóttvarnalækni. Þá ætti reglugerð að geta tekið gildi fyrir allt kerfið, miðað við það sem þarf að gera, frá og með 1. janúar 2025.


Ræðumaður: Willum Þór Þórsson

Hæstv. forseti. Ég vil þakka hv. þm. Andrési Inga Jónssyni fyrir þessa fyrirspurn en ég vil líka nota tækifærið og þakka honum fyrir að halda þessu máli gangandi og á lofti. Það er líka mikilvægt. Hv. þingmaður fór hér alveg ágætlega yfir þetta sögulega samhengi og hvað þetta hefur verið lengi í ferli og verið að koma alveg á næstunni. Það er alveg rétt sem hv. þingmaður fór hér yfir. Mér fannst líka gott að hv. þingmaður kom inn á hvað væri að frétta af vinnu við það að koma á þessari reglugerð og reglugerðarbreytingu, reglugerð nr. 441/2006 og viðaukum, um söfnun, meðferð, varðveislu og dreifingu blóðs, í því skyni að afnema mismunun sem blóðgjafar hafa sætt á grundvelli kynhneigðar.

Það er alveg rétt sem hv. þingmaður kom inn á, mér fannst hann orða það vel, um ónákvæmt orðalag og reglur sem urðu til í allt öðru rými við allt aðrar aðstæður. Maður getur kannski sýnt umburðarlyndi því þekkingarleysi og fordómum sem því fylgir. Ég stend alveg jafn keikur og í þessari ágætu umræðu sem hv. þingmaður vísaði til og hef ýtt á eftir því að við klárum þetta. Nú síðast í desember var mig farið að lengja eftir því að við næðum þessu fram. En þá var komið nokkuð gott kostnaðarmat á þetta og hvað þarf að gerast í samþættingu tölvukerfa og vegna kjarnsýrugreiningar og breytinga á húsnæði og það er komið vel á veg. Blóðbankinn, Landspítali, sóttvarnalæknir og ráðgjafarnefnd um fagleg málefni blóðbankaþjónustu hafa unnið að stefnumótun og innleiðingaráætlun og þetta hefur kannski verið svolítið í því ferli. Ég get alveg rakið það, ef ég man rétt, í sjö til níu ár, þegar þessi umræða alla vega byrjar og einhverjar þjóðir voru á undan okkur í þessu.

Ég bind vonir við að þessi reglugerð verði sett í samráðsgátt núna á allra næstu vikum, ég var að þrýsta á það í desember þegar kostnaðarmatið lá fyrir. Þá ættum við að geta séð hvernig hún lítur út. Kostnaðarmatið hefur dregist í samhengi við áhættugreiningu og hugmyndir um áhættugreiningu og áherslur ráðgjafarnefndar þar um. Ég á alveg von á því, ef þetta fer nú vel með reglugerðarbreytinguna og samráðið, að við getum farið af stað á þessu ári og við verðum þá komin í fulla keyrslu á þessu mjög mikilvæga máli vegna þess að blóðbankar eru auðvitað nauðsynlegur þáttur í innviðum heilbrigðisþjónustu og við þurfum að fjölga blóðgjöfum úr 6.000 í 8.000. Það er bara mjög mikilvægt og það að breyta þessari reglugerð getur verið liður í því. Það er mjög vaxandi þörf á blóðhlutum vegna vaxandi fólksfjölda og öldrunar þjóðar og hratt vaxandi fjölda læknisfræðilegra inngripa. Þannig að það er allt sem mælir með því að við tökum upp NAT-skimunina sem mun auka öryggi allra sjúklinga og möguleika á að stækka mengi blóðgjafa.

Ég get svo sannarlega sagt það hér að við erum á þessum stað akkúrat núna, erum að koma með þessa reglugerð í samráðsgátt. Ég mun síðan auðvitað fylgja því eftir, nú er komið nákvæmara kostnaðarmat á það hvað slík skimun felur í sér og áhættumat, þannig að hægt er að setja það inn í fjármálaáætlun núna sem hangir saman við að þetta verði allt saman komið á og fyrir alla frá og með 1. janúar 2025. En við förum af stað á þessu ári með þessi kerfi. Þetta er uppleggið sem ég get séð fyrir mér eins og staðan er núna þannig að þessi reglugerðardrög sem gera myndu NAT-skimunina að skyldu fyrir allar heilblóðseiningar og blóðhluta úr blóðskilun hér á landi myndu gilda frá og með 1. janúar 2025 en við færum af stað á þessu ári.


Ræðumaður: Lilja Alfreðsdóttir

Virðulegi forseti. Ég get alveg tekið undir það hjá hv. þingmanni að það er gríðarlega mikilvægt að framkvæmdarvaldið og löggjafinn hreyfi sig eins hratt og við mögulega getum til að mæta þessu spennandi umhverfi en líka þeim áskorunum sem fylgja því. Ég tel að sú stefnumótun sem við höfum verið í og sú vinna sem við munum kynna mjög fljótlega, vonandi á næstu tveimur vikum, muni sannfæra hv. þingmann um að við séum á réttri leið. En það verður líka að viðurkennast að við viljum heldur ekki taka ákvarðanir sem við teljum að geti orkað tvímælis, þ.e. ef fljótlega er komin ný lausn og ódýrari. Við erum með, myndi ég segja, okkar færasta fólk í að fylgjast með þessu, bæði hjá hinu opinbera og í einkageiranum, og okkar vísindamenn. Ég ætla bara að hrósa öllum þeim sem tóku þátt í fyrstu máltækniáætluninni vegna þess að þetta var alveg gríðarleg samvinna og samstarf á algerlega nýju svæði og ég tel að við höfum tekið réttar ákvarðanir þá og ég hlakka til að kynna þessi næstu skref.

Aðeins varðandi kvikmyndaiðnaðinn og þá framþróun sem er að eiga sér stað þar. Já, við teljum að mjög fljótlega — við erum þegar byrjuð með tilraunaverkefni hvað varðar þessar þýðingar, samtímaþýðingar. Þið getið ímyndað ykkur hvað þetta er mikil réttindabót fyrir þá sem heyra illa eða eru heyrnarlausir o.s.frv. Þetta eru ekki bara mjög spennandi málefni samtímans, gervigreindin og máltæknin, heldur munu þau auka þjónustu við marga hópa þannig að við eigum að vera í fremstu röð og sinna þessu mjög vel.


Ræðumaður: Lilja Alfreðsdóttir

Virðulegi forseti. Ég vil þakka hv. þm. Birni Leví Gunnarssyni fyrir að vekja máls á gervigreind og spyrja út í hana og það sem ég mun fara hér yfir er samspil gervigreindar og máltækni og hvernig við erum að nálgast það. En áður en ég byrja að svara spurningum hv. þingmanns þá langar mig aðeins að greina þinginu frá því að fyrir tæpum tveimur árum þá var skipulögð heimsókn á vegum forsetaembættisins og menningar- og viðskiptaráðuneytisins til þess að hitta tæknirisa í Kaliforníu til þess að koma íslenskunni betur að. Einn slíkur fundur var hjá fyrirtækinu OpenAI og þá var maður í fyrsta sinn að fá kynningu á því hvernig hægt væri að nota gervigreindina og máltækni. Það er skemmst frá því að segja að þetta er einn af þessum fundum sem ég mun aldrei koma til með að gleyma því að ég hafði ekki áttað mig á þeim tímapunkti, og nú eru að verða komin tvö ár, hversu langt þessi tækni væri komin. Og nákvæmlega eins og hv. þingmaður sagði þá er þetta þannig breyting, eins og margir hafa sagt, að þetta er ein mesta tæknibylting sem við erum að fara að nýta okkur en við þurfum líka að horfast í augu við þær áskoranir sem fylgja henni.

Hv. þingmaður spyr hvort það sé búið að gera úttekt á því með hvaða hætti væri hægt að hagnýta gervigreind í lögbundnum verkefnum ráðherra og stofnunum á hans ábyrgð. Það er alveg ljóst, eins og ég sagði, að þetta er algerlega nýr veruleiki, gervigreindin, og það er mín skoðun að við eigum að taka á móti henni með opnum örmum. Það gerðum við strax núna fyrir rúmum tveimur árum og afrakstur þess er að sjálfsögðu sá að íslenskan komst hratt og örugglega þarna inn. Við getum séð það, m.a. vegna þess að við höfum verið að nýta okkur þessa tækni, hvað það hefur verið að þróast verulega og hvað gervigreindin er alltaf að verða færari í því að nota íslensku. Vinna við næstu máltækniáætlun hefur verið í gangi í ráðuneytinu síðustu mánuði og er nú á lokametrunum og tekur mið af því hvernig við getum hagnýtt þetta enn frekar. Í fyrstu máltækniáætluninni vorum við fyrst og síðast að byggja þessa traustu innviði, búa til orðabanka og gera þetta í svokölluðu opnu kerfi þannig að allir gætu nálgast þetta og hagnýtt sér það. Í næstu máltækniáætlun, sem við erum á lokametrunum að ganga frá og drög að skýrslu þess efnis er í prófarkalestri akkúrat þessa dagana, leggjum við megináherslu á hagnýtingu þeirrar tækni, nákvæmlega eins og hv. þingmaður er að spyrja út í. Við erum þegar búin að gera samning til skamms tíma, út septembermánuð, við sjálfseignarstofnunina Almannaróm um að sinna þessu hlutverki á meðan er verið að hrinda næstu máltækniáætlun af stað og þá munu sérfræðingar frá stofnuninni fara inn á vinnustaði og kynna möguleika þessarar tækni og hvernig fólk geti nýtt sér hana í daglegum störfum.

Þá er einnig spurt að því hvort við séum að líta á það á hvaða málefnasviðum og hjá hvaða stofnunum væri hægt að nýta gervigreind. Það hefur ekki átt sér stað nákvæm greining á því hvar hægt er að nýta gervigreind á einstaka málefnasviðum og stofnunum. Eins og hv. þingmaður þekkir mjög vel þá er auðvitað umhverfi gervigreindarinnar þannig í dag að það er alveg gríðarlega mikil framþróun. En að sumu leyti erum við í ákveðnu millibilsástandi, ekki bara hér á Íslandi heldur allur heimurinn. Við erum á þeim stað að það eru allir að prófa sig áfram með þessa nýju tækni og það sem mjög margir héldu að væri best að gera fyrir tveimur mánuðum, þar er jafnvel komin einhver ný lausn. Það verður að segjast alveg eins og er að í mörgu sem við höfum verið að líta á og ætlað að ráðast í eru komnar, eins og ég sagði rétt áðan, nýjar og betri, skilvirkari og ódýrari lausnir þannig að það flækir málið. En ég tel að nálgun okkar á verkefnið upphaflega, þegar við fórum í það, hafi verið til heilla fyrir tungumálið okkar og næstu skref sem við erum að fara að taka er varða gervigreind. En ég kem nánar inn á það hér í mínum lokaorðum.


Ræðumaður: Sigurður Ingi Jóhannsson

Frú forseti. Ekki ætla ég að láta það hljóma eins og ég geri lítið úr þessari upplifun eða löngun fólks til að fara og sjá þetta og ég veit að fólk ferðast um allan heiminn. Seint myndi sá sem hér er segja nei, takk við fjárveitingavaldi Alþingis ef hann fengi fjármuni til að gera alls konar hluti, þar á meðal að leggja góðan veg á Látrabjarg. En við erum hins vegar með skammtað fé hér á þinginu. Við forgangsröðum því eftir því hvað við teljum mikilvægast. Þar er umferðaröryggi númer eitt, tvö og þrjú og ég mun halda því áfram. Þar er samstarf við heimamenn mikilvægt. Ef þeir myndu telja að það væri mikilvægast að setja alla fjármuni sem þeir fengju í þetta þá myndum við hlusta á það. Ef þetta myndi verða til þess að tengja byggðir þá myndi innviðaráðherrann hlusta á það, ef við næðum að stækka atvinnusóknarsvæði. Ef við höfum umframfjármuni og þingið veitir af mildi sinni aukið fjármagn til þess að byggja upp góðan veg að Látrabjargi fyrir 12. ágúst 2026, þá skal innviðaráðherra sannarlega biðja sínar stofnanir um að hanna og ganga frá slíkum vegi.


Ræðumaður: Sigurður Ingi Jóhannsson

Virðulegi forseti. Ég var nú ekki alveg viss hvort hv. þingmaður væri með fyrirspurninni að meina það raunverulega og kannski ekki alveg augljóst að ríkisvaldið eigi að skipuleggja atburð á einum stað. Ég held reyndar ekki. Það er alveg rétt að væntanlega mun almyrkvinn verða á þessum tímapunkti en hvort það verði búið að skipuleggja mikið af ferðum ferðamanna til landsins skulum við láta liggja milli hluta og hvort veður verði með þeim hætti að almyrkvinn sjáist eins og við þekkjum. En hann verður jú sýnilegur frá öllu vestanverðu landinu og þá sérstaklega Snæfellsnesi og Vestfjörðum, það eru auðvitað fleiri staðir á Vestfjörðum en Látrabjarg, og þess vegna má væntanlega búast við því að ferðamannastraumurinn geti dreifst á fleiri staði.

En ég ætla nú samt að fara yfir það sem hefur verið gert í vegakerfinu um sunnanverða Vestfirði sem er umtalsvert. Ég ætla að láta þá nægja að tala um tengingarnar við Látrabjarg en ekki alla uppbygginguna sem á sér stað á suðurfjörðunum um Gufudal og þá kafla alla saman. Út að Látrabjargi um Örlygshafnarveg og frá Barðastrandarvegi að Látrabjargi er um 46 km langur vegur, þar af eru 10 km með bundnu slitlagi í dag. Það hefur verið unnið að því að lengja það og áfram verður lögð áhersla á að vinna að uppbyggingu og lagningu bundins slitlags á þann veg. Þannig er fyrirhugað á næstu árum að 5 km muni bætast við og það verður þá komið til framkvæmda á þessum tíma.

Ég held hins vegar að fyrirspurn hv. þingmanns ætti kannski líka að beinast að samtali við ferðaþjónustuna. Það er fyrirséð að mikill fjöldi gesta komi og ég er sammála hv. þingmanni að þetta er stórkostleg upplifun. Reyndar urðu menn fyrr á öldum dálítið skelkaðir þegar sólin hvarf frekar en að þeir yrðu mjög glaðir með það, fyndu fyrir hlýindum í hjarta, ég held að það hafi frekar verið skelfing sem þeir upplifðu. Sólmyrkvinn, almyrkvinn verður eftir tvö og hálft ár og það væri auðvitað hægt að stemma stigu við því ef menn óttuðust að einhver einn staður myndi verða troðinn. Sjálfur myndi ég nú helst vilja bara, ef ég ætlaði að vera á Látrabjargi eða einhverjum frægum og fallegum náttúrustaða, vera einn heldur en með 5.000 manns, svona hv. þingmanni að segja. En það væri hægt að stemma stigu við fjölda bíla með því að skipuleggja rútuferðir og annað í þeim dúr og það er nægur tími til þess. Varðandi innviði sem snúa að náttúrunni, því það þarf jú líka að gæta þess, þá er rétt að beina þeirri fyrirspurn að viðeigandi ráðuneyti.

En stutta svarið hefði sem sagt getað verið svona: Nei, það hafa ekki verið gerðar sérstakar áætlanir um ráðstafanir í vegagerð vegna almyrkva á sólu eftir tvö og hálft ár, þann 12. ágúst 2026, enda hafa nokkuð stærri atburðir kallað á athygli og vinnu starfsmanna Stjórnarráðsins og stofnana þess á síðustu mánuðum. En ég tel að það sé ágætt að taka umræðu um þetta og undirbúa sig og það er auðvitað tækifæri í því að taka á móti fólki, veita þeim þjónustu og hjálpa til við að auka upplifunina ef veðurguðirnir verða með okkur í ráðum þennan dag, 12. ágúst 2026.


Ræðumaður: Halla Signý Kristjánsdóttir

Virðulegi forseti. Mig langar bara að koma hérna upp til að þakka fyrir þessa fyrirspurn og taka undir mikilvægi þessa máls. Ég einmitt flutti hér þingsályktunartillögu á fimmtudaginn síðasta um þetta sama efni og tek undir að það þurfi að styrkja laga- og regluverkið í kringum sjálfbæra nýtingu á þörungum sem vaxa villtir og eru ræktaðir í sjó hér á landi. Við hér á Íslandi getum stutt við þörungaeldi með því að fylgja fordæmi nágrannaríkja sem hafa sett stefnur og reglur til að ýta undir sjálfbæran vöxt greinarinnar. Sértækt regluverk um smáþörungaframleiðslu á Íslandi er ekki til og vöntun á því mun sennilega hamla vexti verulega. Ég held því að það sé mjög mikilvægt að við flýtum þessari vinnu sem hæstv. ráðherra kom inn á í sinni ræðu, því að þetta gæti orðið mikil lyftistöng til útflutnings á komandi árum en nokkur fyrirtæki eru farin að vinna að því með mjög merkilegum hætti í þessum geira.


Ræðumaður: Halla Signý Kristjánsdóttir

Virðulegi forseti. Ég vil byrja á að þakka málshefjanda og hæstv. ráðherra fyrir að fjalla um þessi mikilvægu mál í þingsal. Okkur Íslendingum hefur verið skilað hratt í gegnum reynsluskóla náttúruhamfara á síðustu 30 árum og á ljóshraða síðustu fjögur ár. Þá má líka ætla að almannavarnir muni aukast á komandi árum. Á síðustu 30 árum höfum við orðið fyrir nokkrum áföllum. Fyrstu viðbrögð eru auðvitað góð viðbragðsáætlun til að bjarga lífi og eignum en það skiptir máli að sú viðbragðsáætlun taki mið af afleiðingum hverrar aðgerðar eins og hægt er.

Árið 2021 kom út skýrsla um stefnu stjórnvalda í almannavörnum og öryggismálum. Þar er komið inn á endurreisn eftir hamfarir þar sem segir, með leyfi forseta:

„Mikilvægur þáttur í endurreisn er að draga lærdóm af vá og viðbrögðum við henni til þess að stuðla að stöðugum umbótum á forvörnum og viðbragðskerfinu í heild.“

Vissulega er almannavarnastig bundið við óvissu, hættu og neyðarstig. Endurreisn samfélags sem orðið hefur fyrir stóru áfalli er líka viðamikið verkefni og því mikilvægt að í viðbragðsáætlun við hættu felist hugsun um hvernig einstaklingur eða heilt samfélag komi undan áfallinu. Sérstaklega þarf að huga að börnum og unglingum í kjölfar slíkra áfalla. Sagt er að áföll erfist og jafnvel breyti erfðaefnum fólks. Þetta er sannað og það ber að hafa í huga í endurreisn samfélaga að það taki nokkrar kynslóðir að rétta af kúrsinn, ef það gerist einhvern tíma. Við eigum hvert með öðru reynslu af slíkum dæmum og vísbendingum og rannsóknum miðar áfram í þessum efnum og sýna með skýrari rökum að þetta er rétt. Það er því mikilvægt að tryggja rýni í kjölfar áfalla til þess að læra megi af fenginni reynslu. Því þurfa almannavarnir stöðugt að vera í endurmati og við þurfum að spegla almannavarnir út frá hverju samfélagi fyrir sig.


Ræðumaður: Líneik Anna Sævarsdóttir

Virðulegi forseti. Ég vil byrja á því að þakka þessa umræðu því að það er mikilvægt að við ræðum hér almannavarnir og áfallaþol. Spurningarnar sem lagt er upp með eru víðtækar en ég ætla aðeins að koma inn á nokkur atriði sem þar koma fram. Fullyrðingin „við erum öll almannavarnir“, sem við þekkjum svo vel úr Covid, á alltaf við en það breytir því samt ekki að forysta og ábyrgð á almannavörnum þarf að vera skýrt skilgreind; forysta sem samhæfir viðbragðsaðila, ber ábyrgð á samhæfingu kerfa, á í alþjóðasamstarfi þegar við á og samhæfir upplýsingagjöf. Ég tel þess vegna að það hafi verið stigið mjög mikilvægt skref á sínum tíma þegar ríkislögreglustjóra og lögreglustjórum í hverju umdæmi var falið forystuhlutverk í þessum efnum undir yfirstjórn dómsmálaráðherra því að það er svo mikilvægt að nýta tæki, tól, verkferla og valdheimildir sem eru til staðar dagsdaglega, að það þurfi ekki að virkja eitthvert alveg nýtt kerfi þegar almannavarnaástand kemur upp. Það er skilvirkt samstarf í gangi alla daga og þekkingin er til staðar á samfélögum í hverju umdæmi. Það er þó eflaust hægt að halda áfram að bæta og ég tek undir það sem hér hefur komið fram í umræðunni að tryggja þurfi nægan mannskap í almannavarnadeild ríkislögreglustjóra.

Áfallaþol er svo eitthvað sem stjórnvöld þurfa að vera meðvituð um við allar ákvarðanir og sérstaklega við uppbyggingu innviða eins og samgöngukerfis, raforkukerfis, ljósleiðara og ég tala nú ekki um við skipulag byggðar. Og alltaf þarf að byggja ákvarðanatöku um uppbyggingu innviða á bestu þekkingu á náttúrunni. Það er líka ómetanlegt að eiga sjálfboðaliða um land allt sem eru boðnir og búnir að sinna fyrsta viðbragði en það er algjörlega tímabært að skoða hvað tekur við þegar almannavarnaástand varir til lengri tíma.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þm. Steinunnar Þóru Árnadóttur og gríp þessa hvatningu hér á lofti. Ég hef þegar átt samtöl við sóttvarnalækni um að grípa til aðgerða til að sporna gegn frekari útbreiðslu mislinga og nota einmitt tækifærið til að árétta mikilvægi bólusetninga og hjarðónæmis og þá að efla hér bólusetningarþátttöku að nýju og nota tækifærið. Þetta er áminning. Við höfum séð það og fengið fregnir af því að þessi sjúkdómur hefur verið að breiðast út í Evrópu í auknum mæli. Hér kom síðasta mislingasmit 2019 og annað 2014 þannig að þetta hefur verið að láta á sér kræla hér. Við þurfum að gera skurk í þessu og sóttvarnalæknir hefur þegar gripið til aðgerða til að sporna gegn útbreiðslu mislinga og boðið upp á tækifæri fyrir þá sem eru óbólusettir og í kjölfarið þá hyggjumst við einmitt draga lærdóm af þessu og skerpa á.


Ræðumaður: Willum Þór Þórsson

Hæstv. forseti. Ég vil þakka hv. þm. Steinunni Þóru Árnadóttur fyrir að taka upp þetta mál. Það er rétt að hér hefur verið fjallað um það í fréttum að það komu upp smit, mislingar greindust hér í fullorðnum einstaklingi 2. febrúar, sem kom erlendis frá miðvikudaginn 1. febrúar síðastliðinn. Þá veltum við því fyrir okkur hvernig við bregðumst við og hvernig kerfið okkar virkar þegar á reynir. Það hefur náðst mjög góður árangur á þessu sviði, það er rétt sem hv. þingmaður kom inn á, og það er mikilvægt að varðveita þann árangur. Hér var farið að bólusetja við mislingum árið 1976 og það tókst með bólusetningum nánast að útrýma mislingum hér á landi. Öll börn hér á landi eru bólusett í tvígang, við 18 mánaða aldur og 12 ára aldur. Komið hefur fram að til að mynda hjarðónæmi hér þurfi þátttaka að vera um 95% og var hún það lengi vel en hefur á undanförnum árum verið að gefa hægt og bítandi eftir, fyrir Covid og í kjölfar Covid. Þetta eru í kringum 90% þannig að það er viss hætta, af því að þetta er mjög smitandi og þeir sem eru nálægt eru mjög útsettir fyrir smiti. Þetta er bráðsmitandi sjúkdómur sem smitast frá öndunarfærum og er mjög mikilvægt að takast á við það strax. Það er hætta á hópsmitum og sóttvarnalæknir greip þegar til aðgerða með heilsugæslu og spítala og öllum þeim sem komu að og var þegar farið í smitrakningu  og allir þeir sem hafa verið útsettir hafa fengið skilaboð. Hér eru komnar um leið leiðbeiningar  frá Heilsugæslu höfuðborgarsvæðisins um það hvernig fólk geti, hafi það fengið skilaboð,  fengið þjónustu.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þingmanns um að taka þetta mál fyrir og verður kannski ekki alveg farið yfir allt það sem hægt er og þarf að gera í þessum málaflokki. Hér þarf auðvitað, umfram það sem við þekkjum áður, þverfaglega nálgun. Hv. þingmaður þekkir jafn vel og ég hversu mikilvægt það er að eiga í samvinnu við bæði sveitarstjórnarstigið og önnur ráðuneyti, eins og félagsmálaráðuneytið, hvað húsnæðisþátturinn spilar stóra rullu og hvað félagsleg staða er ólík innbyrðis. Við þurfum að koma með fjölmörg úrræði og þróa þjónustu fyrir notendur og við erum að vinna að nokkrum leiðum í því. Við erum farin af stað. Við þekkjum alveg viðhaldsmeðferðina, hún hentar ákveðnum hópi. Við stefnum að því að fjölga úrræðum og ná saman um það í þessum hópi. Við erum nú að vinna með heilsugæslu og apótekum að skaðaminnkandi nálgun og það eru fjölmörg úrræði og verkefni farin af stað sem við hyggjumst fylgja betur eftir og setja þessa stefnu formlega fram.


Ræðumaður: Willum Þór Þórsson

Hæstv. forseti. Ég vil byrja á því að þakka hv. þm. Arndísi Önnu Kristínardóttur Gunnarsdóttur fyrir þessa fyrirspurn og hún er ansi víðtæk fyrirspurnin, snýr að skaðaminnkun. Nýverið skipaði ég starfshóp til að taka sérstaklega fyrir skaðaminnkun og skaðaminnkunarúrræði sem hluta af stefnu í áfengis- og vímuvörnum. Það hefur ekki verið og það er út af fyrir sig stórt skref og talar inn í, getum við sagt, þá tilveru sem hv. þingmaður fór hér yfir. Já, embætti landlæknis tók þessa ákvörðun. Ég get upplýst hv. þingmann að það hefur verið vinna í gangi til að reyna að ná utan um þann hóp sem hafði fengið ávísað lyfjum og m.a. í gegnum VoR-teymið, þannig að það er verið að reyna að taka út stöðuna á því máli. Ég hef ekki upplýsingar um það hversu stór þessi hópur er enn sem komið er. Ég vil hins vegar ítreka það að við erum að taka mjög mikilvæg og drjúg skref núna í þróun og innleiðingu skaðaminnkandi úrræða. Þessi starfshópur sem ég vísaði hér til vinnur að stefnumótun í skaðaminnkun og skaðaminnkandi úrræðum út frá þeirri þekkingu og reynslu sem hefur skapast og þróast og mun byggja á og vera í samfloti við stærri stefnu og annan hóp sem er þá að vinna að því að uppfæra stefnu í áfengis- og vímuefnavörnum.


Ræðumaður: Ásmundur Einar Daðason

Virðulegur forseti. Ég er að megninu til sammála hv. þingmanni. Það er ekki að ástæðulausu sem við erum samkvæmt menntastefnu að endurskipuleggja frá grunni nýja menntamálastofnun og leggja þar aukna áherslu á þjónustu. Það er ekki að ástæðulausu sem við erum að skrifa frumvarp um heildstæða skólaþjónustu þvert á skólastig. Það er vegna þess að það er ákall eftir auknum stuðningi og þjónustu við skólakerfið allt í kringum landið. Mikið af þeirri þjónustu spyr ekki að því hvort um sé að ræða nemendur og kennara á grunnskólastigi eða framhaldsskólastigi og þess vegna er verið að horfa á heildstæða þjónustu við skólakerfið. Þar skipta námsgögn gríðarlegu máli og þess vegna erum við líka að endurskoða umgjörðina á því. Það kom fram þegar við afgreiddum málið um þessa stofnun að þetta væru frumvörpin sem kæmu svo í framhaldinu; skólaþjónustan og svo ný umgjörð í kringum námsgögnin.

Síðast en ekki síst tek ég undir með hv. þingmanni um íslenskuna. Þar  er gríðarlega mikilvægt að allir stígi inn og þar þurfum við að stíga miklu fastar til jarðar, ekki eingöngu með fjármagni heldur líka aðkomu atvinnulífsins. Við þurfum að hvetja til þess og setja það skýrt í lög og annað sem kemur héðan að íslenska sé það tungumál sem við notum og að atvinnurekendur beri þar jafna ábyrgð á innleiðingu og inngildingu og ríkið og sveitarfélögin.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þessa fyrirspurn og tek undir með þingmanninum þegar hún talar um mikilvægi menntakerfisins annars vegar og hins vegar mikilvægi þess að við tökum fast og þétt utan um niðurstöður PISA sem komu fram fyrir ekki svo löngu síðan. Það er frá því að segja varðandi PISA að við höfum verið að vinna með öllum helstu hagaðilum menntakerfisins, bæði nýrri skólaþjónustustofnun, með háskólunum, með sveitarfélögunum, með Kennarasambandi Íslands og Heimili og skóla að aðgerðaáætlun til að bregðast við PISA. Ég reikna með því að kynna hana í ríkisstjórn á morgun og í framhaldinu verður unnið eftir henni. Markmið hennar er að núna á vormisseri verði farið dýpra í vinnu er varðar PISA-greiningar og undirbúnar aðgerðir sem kæmu inn í næstu aðgerðaáætlun menntastefnu sem kynnt verður á vordögum. Þar erum við m.a. að tala um það sem hv. þingmaður nefnir, sem er að styðja betur við kennara og eins börn með erlendan tungumála- og menningarbakgrunn. Ný skólaþjónustulöggjöf er á lokametrunum í smíðum í ráðuneyti mennta- og barnamála og við vonumst til þess að hún komi inn í þingið á þessu vormisseri. Þegar kemur að skólaþjónustustofnun verður hennar hlutverk fyrst og fremst skólaþjónusta, námsgögn, matsferill og mat á skólakerfi og þessum atriðum erum við öllum að vinna að og ætlum að koma hér inn í þingið. Hvað varðar námsgagnaútgáfu þá er vinna í gangi við smíði á nýrri löggjöf þar sem við gerum ráð fyrir því að komi hér inn í þingið, líklega þó ekki fyrr en í haust. Það er spretthópur með í vinnslu núna og á að skila niðurstöðum sem meiningin er að ræða á stórum vinnufundi síðar í þessum mánuði og í framhaldinu förum við að sjá frumvarp.

Ég tek undir með hv. þingmanni að það er mikilvægt að auka fjármagn til barna af erlendum uppruna. En við þurfum líka að endurskipuleggja það hvernig við nálgumst þann þátt og þar held ég að við þurfum að taka aukasamhæfingu og árangurstengja fjármagnið meira sem við erum að setja til skólakerfisins og auka mælingar og fleiri þætti sem ég kem kannski betur inn á í seinna svari.


Ræðumaður: Jóhann Friðrik Friðriksson

Frú forseti. Ég þakka þingmanninum fyrir að eiga hér orðastað við mig um þessi mikilvægu mál. Ástæðan fyrir því að mér er þetta ofarlega í huga er kannski ekki síst sú staðreynd að núna þegar stríðið í Úkraínu dregst á langinn, eins og því miður var við að búast, með þeim hörmungum sem því fylgja fyrir íbúa Úkraínu og að einhverju leyti að sjálfsögðu óbreytta borgara í Rússlandi, þá var varað við því að þjóðir heims, og þá sérstaklega hins vestræna heims, yrðu fyrir stríðsleiða, eins og sagt er, að við myndum gleyma því sem væri að gerast og annað myndi taka yfir. Við þessu hef ég varað í ræðum hér á Alþingi en mig grunar að þetta kunni að vera málið. Þess vegna nefni ég kannski sérstaklega þessa frétt frá Noregi og Svíþjóð. Það er rétt sem þingmaðurinn nefnir hér, þjóðaröryggisráð er sannarlega að fjalla um þessa þætti. En kannski má líka bara kalla eftir meiri umræðu almennt, ekki bara hjá þinginu heldur líka úti í samfélaginu, um það hvort við séum nógu vel búin. Það gildir auðvitað einu hvort ógnin steðjar að okkur vegna stríðsátaka eða annarra áfalla sem við getum orðið fyrir og ég held að við þurfum að huga að því.

Til þess að koma með aðra spurningu til hv. þingmanns þá nefndi hann hérna netöryggismálin. Við höfum verið að taka virkan þátt í því á alþjóðagrundvelli en sem herlaus þjóð höfum við kannski minna verið að taka þátt í því sem snýr að hinum hefðbundna hernaði. Þess vegna velti ég fyrir mér hvort núna, með auknu samráði herja á Norðurlöndum, hvort hann sé sammála mér í minni skoðun að Ísland ætti að taka virkari þátt með Norðurlöndunum hvað það varðar


Ræðumaður: Jóhann Friðrik Friðriksson

Frú forseti. Ég vil þakka hv. þm. Njáli Trausta Friðbertssyni fyrir að fara skilmerkilega yfir skýrslu NATO. Ég kom þarna inn sem fulltrúi, var áður varamaður ekki alls fyrir löngu. Þar af leiðandi hef ég fengið töluverða innsýn inn í starfið á undanförnum mánuðum sem er auðvitað gríðarlega mikilvægt fyrir okkur sem aðildarríki að NATO. Svo ber við að öryggisástandið í Evrópu hefur svo sannarlega versnað á undanförnum misserum, auðvitað með innrás Rússa í Úkraínu en einnig sjáum við alls kyns annars konar ógnir sem við erum að beina sjónum okkar í auknum mæli að á undanförnum árum. Ber þar kannski fyrst að nefna netógnina en ekki síður bara undirbúning undir það ef illa fer. Það er eitthvað sem þjóðaröryggisráð hefur verið að taka til sín varðandi áfallaþol þjóðarinnar ef kæmi m.a. til stríðsátaka sem hefðu á okkur áhrif.

Vissulega hefur innrásin í Úkraínu haft mikil áhrif á okkur og við verðum að standa með Úkraínu áfram eins og við höfum gert. Fyrir vikið hefur orðið líflegri umræða um utanríkismál og ekki síst varnarmál á undanförnum mánuðum en hún hefur legið í dvala í langan tíma. Hér hafa þingmenn og ráðherrar tekið virkan þátt í þeirri umræðu. Það sem mér er efst í huga er sú spurning hvort við séum að gera nóg og hvort við séum að undirbúa okkur nóg. Þá vil ég bara koma með beina spurningu til þingmannsins og reyna að vera stuttorður: Nú hafa yfirmenn herja bæði Noregs og Svíþjóðar nefnt að þær þjóðir þurfi að undirbúa sig betur ef til stríðsátaka kæmi. Þurfum við ekki að taka þetta til okkar, hv. þingmaður?


Ræðumaður: Ingibjörg Isaksen

Virðulegi forseti. Mig langaði bara að koma hérna í lok umræðunnar og þakka hv. þingmönnum fyrir þátttökuna. Þetta er búið að vera upplýsandi og skemmtileg umræða. Oft á tíðum þegar maður er flutningsmaður einhverrar skýrslu þá er maður kannski ekki nægilega duglegur að koma einmitt inn á þetta mannlega og hvernig starfið gengur fyrir sig, en hv. þm. Bjarkey Olsen Gunnarsdóttir fór mjög vel yfir það og kann ég henni bestu þakkir fyrir það. Það er nefnilega ansi margt sem á sér stað á þessum vettvangi og það er ekki einungis hagsmunagæsla fyrir Ísland heldur er þetta líka einmitt tengingar og samstarf og samvinna, mikilvæg tenging við þingmenn Evrópusambandsins eins og hefur komið fram,  mikilvæg tenging við þingmenn EFTA-þjóðanna. Við sjáum það að t.d. samstarfið við Liechtenstein, Sviss og Noreg er orðið töluvert betra og við erum dugleg að spyrja hvert annað hvernig hlutirnir eru hjá þeim og læra af hvert öðru og miðla upplýsingum sem er einmitt afar mikilvægt því að við hér á Íslandi þurfum ekki alltaf að vera að finna upp hjólið heldur einmitt að nýta það sem vel hefur tekist. Það er afar mikilvægt.

Um leið vil ég nefna það í lokin að það sem mér finnst líka mikils um vert er að samstarf okkar þingmanna sem erum í Íslandsdeildinni er mjög gott og við vinnum í rauninni þvert á flokka. Þarna eru ekki einhverjar pólitískar línur sem stýra ferðinni heldur vinnum við sem ein heild til að gæta hagsmuna Íslands. Það er afar mikilvægt og mér þykir vænt um það og vil þakka fyrir það. Þetta eru bara mjög góðar umræður og ég held að við förum ágætlega vel nestuð úr þessari umræðu inn í starfið og m.a. næstu ferð nefndarinnar sem er í næstu viku.


Ræðumaður: Ingibjörg Isaksen

Ég þakka hv. þingmanni fyrir hans svar og tek alveg undir að umræðan er afar mikilvæg og þörf og einmitt að mismunandi skoðunum sé komið á framfæri. Við finnum það líka alveg að umræðan um Evrópusambandið tengist stöðu efnahagsmála í landinu hverju sinni. Þegar vextir og verðbólga eru með þeim hætti sem hefur verið undanfarna mánuði, þótt verðbólgan fari sem betur fer lækkandi, er farið í umræðuna í kringum samningaviðræður og inngöngu í Evrópusambandið. Svo þegar staðan er góð er það ekki mikið rætt.

Það sem mér finnst umhugsunarvert líka er að ég heyrði hv. þingmann tala um samtal, að það sé hlustað á áhyggjur þjóða innan Evrópusambandsins, að hafa rödd við borðið, vera til staðar við ákvarðanatökuna o.fl. Það sem mér finnst áhugavert er að í starfi okkar EFTA-nefndarinnar þá höfum við farið og átt mikið samtal og gott við þingmenn Evrópusambandsins um hin ýmsu mál til þess að gæta hagsmuna Íslands og við höfum rödd þar, alveg klárlega, og tengingar. En þar hafa alveg þó nokkrir þingmenn frá mismunandi þjóðum komið til mín, ég veit ekki hvort þeir hafa komið til annarra þingmanna í Íslandsdeildinni, og varað við inngöngu í Evrópusambandið. Það er svolítið áhugavert þar sem þetta eru klárlega þingmenn sinnar þjóðar þarna inni en þetta er vegna þess að þeir vilja meina að svona lítil þjóð hafi ekkert vægi. Eins og hv. þingmaður benti á áðan eru alveg litlar þjóðir þarna, einhver smáríki, en ekkert eins og Ísland og af 704 eða 706 þingmönnum Evrópusambandsins myndum við hafa sex hugsanlega.

Mig langar því aðeins að forvitnast varðandi hagsmunagæsluna, hvort henni sé betur komið innan Evrópusambandsins eða bara hreinlega með EES-samningnum sem er gríðarlega sterkur. Á fundum okkar EFTA-nefndarinnar hefur komið skýrt fram að Evrópusambandið myndi aldrei gera slíkan samning aftur eins og var gerður á sínum tíma við Ísland varðandi EES heldur yrði hann í raun í smærri bitum og ekki jafn hagkvæmum fyrir Ísland. Þannig að ég spyr hv. þingmann: Er Samfylkingin reiðubúin til þess að sleppa EES-samningnum og öllu sem því fylgir og valdi þingsins til að taka ákvarðanir varðandi það til að ganga í Evrópusambandið?


Ræðumaður: Ingibjörg Isaksen

Virðulegi forseti. Ég vil þakka hv. þm. Magnúsi Árna Skjöld Magnússyni fyrir hans ræðu og bara í rauninni söguskýringar. Það er búið að vera mjög upplýsandi og áhugavert að hlusta á hans mál. Hann fór yfir mikilvægi EES-samningsins sem einmitt verður 30 ára í ár og mikilvægi samningsins fyrir Ísland og íslenskt viðskiptalíf og hagsmuni Íslands. Það má segja að það hafi varla í sögu landsins verið gerður jafn mikilvægur samningur fyrir Íslands hönd og þessi samningur.

Það sem mig langar að spyrja hv. þingmann út í er þessi málflutningur Samfylkingarinnar varðandi Evrópusambandið og inngöngu í sambandið. Hann talaði um vettvanginn, Evrópusambandið, og að eiga rödd við borðið og geta tekið ákvarðanir og annað en á meðan hefur maður heyrt formann Samfylkingarinnar tala um það að hún leggi ekki áherslu á inngöngu í Evrópusambandið. Hver er stefna Samfylkingarinnar í þessu stóra máli?


Ræðumaður: Ingibjörg Isaksen

Frú forseti. Ég flyt hér skýrslu Íslandsdeildar þingmannanefndar EFTA og EES fyrir árið 2023. Fríverslunarsamtök Evrópu, EFTA og Evrópska efnahagssvæðið, EES, gegna veigamiklu hlutverki sem grunnstoðir íslenskrar utanríkisverslunar. Með aðildinni að EES njóta Íslendingar að langmestu leyti sömu viðskiptakjara og 30 önnur Evrópuríki með rúmlega 460 milljóna manna markað. Auk þess að koma að rekstri EES-samningsins hefur EFTA byggt upp öflugt net fríverslunarsamninga við ríki utan ESB, svonefnd þriðju ríki.

Íslandsdeild þingmannanefnda EFTA og EES myndar sendinefnd Alþingis, bæði í þingmannanefnd EFTA og þingmannanefnd EES. Þá myndar Íslandsdeildin ásamt fjórum þingmönnum úr utanríkismálanefnd sendinefnd Alþingis í sameiginlegri þingmannanefnd Íslands og ESB.

Árið 2023 áttu sæti í Íslandsdeild þingmannanefndar EFTA og EES eftirfarandi aðalmenn: Ingibjörg Isaksen formaður, Þorgerður Katrín Gunnarsdóttir varaformaður, Bjarkey Olsen Gunnarsdóttir, Diljá Mist Einarsdóttir og Gísli Rafn Ólafsson. Arndís Anna Kristínardóttir Gunnarsdóttir tók svo sæti Gísla Rafns í september síðastliðnum. Ritarar Íslandsdeildar voru Gunnþóra Elín Erlingsdóttir fram til 31. október og eftir það Eggert Ólafsson, lögfræðingur EES-mála.

Þingmannanefndin sótti alls sjö fundi á árinu og var starfsemi hennar með hefðbundnum hætti. Tveir þessara funda voru í tengslum við fundi nefndarinnar með ráðherrum EFTA og fjölluðu einkum um græna tækni, styrkjakerfi á heimsvísu og stefnu ESB á sviði efnahagsöryggis. Þá átti nefndin fund með utanríkisráðherrum EFTA-ríkjanna innan EES um EES-samstarfið. Framkvæmdastjórn þingmannanefndarinnar átti einnig fundi með þingnefndum, ráðherrum, stofnunum og hagsmunaaðilum í Nýju Delí og Mumbai um fríverslunarmál og aukið efnahagslegt samstarf í ljósi þess að fríverslunarviðræður EFTA-ríkjanna og Indlands standa yfir.

Staða Úkraínu í kjölfar innrásar Rússlands var áberandi í starfi þingmannanefndarinnar síðastliðið ár eins og árið þar á undan. Hinn 27. júní var sérstök athöfn í Schaan í Liechtenstein samhliða fundi þingmannanefndarinnar og ráðherra til að marka upphaf viðræðna við Úkraínu um endurbættan og nútímalegri fríverslunarsamning. Samhljómur var um að um mikilvægt skref væri að ræða. EFTA-ríkin hefðu sýnt Úkraínu stuðning í verki, m.a. með því að kalla eftir að Rússland léti af árásum á Úkraínu. Á árinu var jafnframt fjallað um þvingunaraðgerðir ESB gegn Rússlandi sem EES-EFTA-ríkin hafa tekið þátt í. Fjallað var um nýjar þvingunaraðgerðir sem ætlað er að koma í veg fyrir að aðilar komi sér undan reglunum. Þá var einnig rætt um mögulegar aðildarviðræður Úkraínu við ESB en Úkraínu var formlega veitt staða umsóknarríkis að ESB í júní 2022 og í desember síðastliðnum samþykkti ESB að hefja viðræður við Úkraínu.

Þá var þróun alþjóðaviðskipta, viðskiptastefna ESB og aðgerðir til að bæta samkeppnisstöðu innri markaðarins jafnframt áberandi umfjöllunarefni. Fjallað var um iðnaðaráætlun græna sáttmála ESB sem og um tvær tillögur að lagasetningu, annars vegar um aðgengi að hrávörum innan ESB og hins vegar um kolefnislausan iðnað. Tillögur þessar miða m.a. að því að draga úr hættu á því að ESB verði háð einstökum ríkjum um mikilvægar hrávörur eða um orkugjafa. Þeim er jafnframt ætlað að stuðla að umhverfisvænni framleiðslu orku og tækni á innri markaði.

Þingmannanefnd EES fundaði tvisvar sinnum á árinu og var venju samkvæmt fjallað um þróun og framkvæmd EES-samningsins á þeim fundum. Á fyrri fundi nefndarinnar í Strassborg í mars fjölluðu nefndarmenn Íslandsdeildarinnar um fyrirhugaðar breytingar á EES-löggjöf um viðskiptakerfi með losunarheimildir fyrir flug, sérstöðu Íslands og þeim verulegu áhrifum sem þær kæmu til með að hafa á íslenska hagsmuni yrðu þær teknar óbreyttar upp í EES-samninginn.

Fríverslunarsamningagerð EFTA við þriðju ríki var ofarlega á dagskrá þingmannanefndar EFTA. Fríverslunarsamningar fela í sér lækkun tolla og aukinn fyrirsjáanleika í alþjóðaviðskiptum, t.d. með ákvæðum um upprunareglur og takmörkunum á beitingu tæknilegra viðskiptahindrana. EFTA hefur verið í fararbroddi á heimsvísu í gerð fríverslunarsamninga. Í júní var fríverslunarsamningur við Moldóvu undirritaður og eru gildir samningar nú 30 talsins og taka til 41 ríkis. Samanlagt eru þessi fríverslunarsamstarfsríki næststærsti útflutningsmarkaður EFTA á eftir ESB með 12% hlutdeild í vöruútflutningi EFTA. EFTA á nú í fríverslunarviðræðum við Indland, Malasíu, Kósovó og Víetnam. Þá var, líkt og ég gat áður, tilkynnt um upphaf viðræðna við Úkraínu um uppfærðan fríverslunarsamning. Þingmannanefnd EFTA hefur á undanförnum árum stutt dyggilega við gerð fríverslunarsamninga EFTA og beitir sendinefndum og þingmannaheimsóknum til þess að kynna slíka samninga og afla stuðnings við gerð þeirra, líkt og í heimsókn til Indlands í apríl sem ég gat um hér á undan.

Frú forseti. Nánar er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar. Ég vil að lokum nýta tækifærið hér og þakka félögum mínum í Íslandsdeildinni sem sitja núna þar og einnig þeim sem þurftu frá að hverfa og er mikið saknað, en ég vil þakka þeim fyrir gott samstarf á þessum mikilvæga vettvangi.




Ræðumaður: Líneik Anna Sævarsdóttir

Virðulegi forseti.  Ég mæli hér fyrir ársskýrslu þingmannaráðstefnunnar um norðurskautsmál fyrir árið 2023 sem liggur frammi á þskj. 940 og er 630. mál. Ég mun stikla á stóru um starfið á síðasta ári en í ársskýrslu Íslandsdeildar fyrir árið 2023 eru störfum þingmannanefndarinnar og skipan hennar gerð ítarlegri skil.

Þingmannaráðstefnan um norðurskautsmál er umræðuvettvangur þingmanna frá ríkjum við norðurskaut sem og fulltrúa ríkisstjórna, háskólastofnana og félagasamtaka sem láta sig málefni norðursins varða. Fyrsta ráðstefna þingmanna og fulltrúa norðurskautssvæða var haldin í Reykjavík árið 1993 og var hún undanfari formlegs samstarfs þingmanna, þ.e. þingmannanefndar um norðurskautsmál sem formlega var sett á laggirnar árið 1994.  Meginviðfangsefni nefndarinnar eru að skipuleggja þingmannaráðstefnuna sem haldin er á tveggja ára fresti og fylgja eftir samþykktum hennar.

Ef ég umorða þetta aðeins þá er það að undirbúa ráðstefnuna það að draga saman efni og viðfangsefni til að fjalla um, draga út áherslumál í samþykktir ráðstefnu og fylgja síðan þeim samþykktum eftir gagnvart framkvæmdavaldi og Norðurskautsráði, að einhverju leyti framkvæmdarvaldi í heimalöndum viðkomandi. Auk þess fylgist þingmannanefndin grannt með störfum Norðurskautsráðsins.

Þingmannanefndin fundar að jafnaði tvisvar til þrisvar á ári, þ.e. fulltrúar frá aðildarríkjunum, einn þingmaður frá hverju aðildarríki situr í nefndinni. Þjóðþing Bandaríkjanna, Kanada, Rússlands og Norðurlanda eiga fulltrúa í nefndinni og auk þess á Evrópuþingið fastan fulltrúa. Nokkur samtök þingmanna, frumbyggja og þjóðarbrota á norðurslóðum eiga fasta áheyrnarfulltrúa á fundum nefndarinnar með rétt til þátttöku í umræðum. Það á t.d. við um Norðurlandaráð og Vestnorræna ráðið, þar eru samstarfsfletir.

Almennt snúast helstu verkefni í norðurskautssamstarfi um sjálfbærra þróun og umhverfismál. Einnig hefur sérstök áhersla verið lögð á varðveislu menningararfleifðar og menningar þeirra þjóðflokka sem byggja landsvæðin við norðurskaut, sem og aukna efnahagslega og félagslega velferð íbúa norðursins. Rík áhersla lögð á að halda norðurslóðum sem lágspennusvæði í alþjóðasamskiptum. Þá hefur þingmannanefndin á undanförnum árum lagt sérstakan metnað í að eiga frumkvæði að margs konar verkefnum sem hægt er að leggja fyrir Norðurskautsráðið til framkvæmdar. Jafnvel þótt samstarf norðurskautsríkja eigi sér fremur stutta sögu hefur það leitt til margvíslegra sameiginlegra verkefna og stofnana sem sinna svo m.a. eftirliti og mati á umhverfi norðurskautsins. Eftirlit með og mat á umhverfi norðurskautssvæðanna hefur frá byrjun verið forangsverkefni ráðsins. Fjölmargar vandaðar vísindarannsóknir hafa verið unnar á vegum vinnuhópa Norðurskautsráðsins, m.a. um mengunarhættu, áhrif mengunar á vistkerfi norðurslóða og varðveislu líffræðilegs fjölbreytileika.

Skipan Íslandsdeildar árið 2023 var eins og hér segir: Sú sem hér stendur er formaður Íslandsdeildar, Eyjólfur Ármannsson er varaformaður og þá situr Berglind Ósk Guðmundsdóttir í deildinni. Ritari Íslandsdeildar er Arna Gerður Bang.

Á vettvangi þingmannanefndar um norðurskautsmál bar á árinu 2023 hæst umræðu um ólögmæta innrás Rússa í Úkraínu og með hvaða hætti þingmenn gætu starfað saman án þátttöku Rússa. Þá var að sjálfsögðu baráttan gegn loftslagsbreytingum eitt aðalviðfangsefnið. Til upprifjunar þá sendi þingmannanefndin frá sér yfirlýsingu 8. mars 2022 varðandi innrásina í Úkraínu þar sem kemur fram að friðsamlegt samstarf á norðurslóðum sé nauðsynleg forsenda fyrir starfi þingmannanefndar um norðurskautsmál. Tilefnislaus innrás Rússa í Úkraínu hafi skapað nýjan og alvarlegan veruleika í alþjóðasamfélaginu sem kalli á endurskoðun diplómatískra samskipta. Þess vegna geri þingmannanefnd um norðurskautsmál tímabundið hlé á starfi sínu en fylgist áfram náið með þróun mála á svæðinu, með friðsamlega hagsmuni ríkja og íbúa norðurslóða í huga.

Rússland studdi ekki yfirlýsinguna og lýsti yfir óánægju með ákvörðun nefndarinnar sem þeir töldu brjóta gegn eigin starfsreglum. Nefndin komst aftur á móti að þeirri niðurstöðu í framhaldinu að samkvæmt starfsreglum nefndarinnar gætu nefndarmenn fundað að vild án þátttöku Rússa. Nefndarmenn voru sammála um að samstarf þingmanna á norðurslóðum og í Norðurskautsráðinu gæti ekki haldið áfram með hefðbundnu sniði eftir innrás Rússlands í Úkraínu en að þrátt fyrir stríðið og afleiðingar þess væri nauðsynlegt að halda áfram að vinna að mikilvægum málum á svæðinu eins og baráttunni gegn loftslagsbreytingum, bættum lífskjörum og réttindum frumbyggja og sjálfbærri þróun. Því var tekin ákvörðun í ársbyrjun um að halda starfi þingmannanefndarinnar áfram án þátttöku Rússa og hélt nefndin tvo fundi á árinu, annan í Washington á vordögum og hinn á Egilsstöðum í október.  Margir gátu nýtt sömu ferðina til Íslands til að sækja Hringborð norðurslóða.

Formennskuáætlun Noregs í Norðurskautsráðinu var á dagskrá funda nefndarinnar enda aðstæður til starfsins breyttar í ráðinu eftir innrás Rússa í Úkraínu og mikil áskorun að vinna að framgangi mála og verkefna við þessar aðstæður. Noregur tók við formennsku af Rússum í maí 2023. Í ágúst náðu aðildarríki ráðsins samkomulagi um fyrirkomulag til að hefja aftur samstarf á vettvangi vinnuhópa ráðsins sem legið hafði niðri vegna innrásarinnar. Það er rétt að geta þess að unnið hefur verið að ákveðnum verkefnum á vegum vinnuhópanna þó að samstarfið hafi verið óvirkt. Nýju viðmiðunarreglurnar byggjast á skriflegum samskiptum og það gerir vinnuhópunum mögulegt að taka ákvarðanir og halda áfram að vinna.

Nefndin lagði að venju ríka áherslu á umhverfismál og baráttuna gegn loftslagsbreytingum. Loftslagsbreytingar eru mikil vá á norðurslóðum og var það rætt t.d. á fundinum í Washington hvernig draga mætti úr neikvæðum áhrifum á samfélögin, á gróður, en það var mikið rætt um jarðvegselda sem eru mikil vá, og hitastig hafsvæða. Rétt er að minna á að loftslagsbreytingar eru tvöfalt hraðari á svæðinu en annars staðar í heiminum.

Þá var skipulag næstu þingmannaráðstefnu töluvert rætt en áætlað er að hún fari fram í Kiruna í Svíþjóð í mars 2024. Tekin var ákvörðun um þrjú meginþemu á ráðstefnunni sem verði í fyrsta lagi öryggi og viðbúnaður á norðurslóðum með áherslu á að það hvernig tryggja má að norðurslóðir verði áfram lágspennusvæði þrátt fyrir aukna spennu á svæðinu. Í öðru lagi verður fjallað um rannsóknir og fræðslu með áherslu á loftslagsmál, meðhöndlun úrgangs og hringrásarhagkerfið. Í þriðja lagi verður rætt um atvinnulífið, atvinnutækifæri og leiðir til að námavinnsla verði sem sjálfbærust. Það verður fyrsta formlega ráðstefnan þar sem nefndarmenn hittast síðan 2018. Af fleiri málum sem voru ofarlega á baugi má nefna málefni frumbyggja, sjálfbæra þróun, orkuskipti og matvælaöryggi. Að auki fóru fram umræður um stefnur aðildarríkjanna og Evrópusambandsins í málefnum norðurslóða og hvernig stuðla megi að áframhaldandi stöðugleika á svæðinu.

Eins og áður sagði er gerð nánari grein fyrir því sem fram fór á fundum nefndarinnar í fylgiskjölum með skýrslu þeirri sem hér er mælt fyrir.

Að lokum vil ég þakka fulltrúum Íslandsdeildar fyrir gott samstarf á þessum vettvangi. Að svo mæltu læt ég umfjöllun minni um skýrslu Íslandsdeildar þingmannaráðstefnunnar um norðurskautsmál fyrir árið 2023 lokið.


Ræðumaður: Sigurður Ingi Jóhannsson

Morgunblaðinu.Þú varst í viðtali út af þessu í gær í .Virðulegi forseti. Kannski ólíkt þingmanninum þá tel ég þetta mál sem hér er tekið upp hvorki mikilvægasta né bráðasta málið sem við þurfum að ræða þessa dagana þegar við erum að tala um húsnæðismál eða samgöngumál vegna þess að ég tel að það sé í fínum farvegi. Það var gert samkomulag milli ráðuneytis og borgarstjóra fyrir nokkrum árum þar sem stendur, og er unnið samkvæmt, að Reykjavíkurflugvöllur verði í því formi sem hann er og rekstraröryggi og flugöryggi tryggt þangað til annar jafn góður eða betri kostur finnst. Í mínum huga, og ég ítreka það og ég hef sagt það mjög lengi, þá er sá tími þarna í fjarlægðinni, sennilega nær 20 árum. Það skiptir hins vegar máli að taka ákvarðanir mjög langt fram í tímann þegar um mikilvæg samgöngumannvirki er að ræða, ekki bara 20 ár, helst 50 ár, að sjá fyrir sér þróun samfélagsins. Þess vegna höfum við lagt svona mikla vinnu í Hvassahraunsskýrsluna, að vanda hana, geta svarað öllum spurningunum, svo að hægt sé að taka tímamótalangtímaákvarðanir. En bráðavandinn snýr að öðrum verkefnum þessa dagana og þetta mál er þar af leiðandi ekki að fara neitt. Það er heldur ekkert sérstakt að gerast. Reykjavíkurflugvöllur er þar og hann verður þar um einhverja framtíð.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að taka þetta mál upp, reyndar ekki í fyrsta skipti, og það er ekki í fyrsta skipti sem ráðherra hefur sagt að það sé ljóst að Reykjavíkurflugvöllur verði þar sem hann er um langa framtíð og áratugi. Það er ekki í fyrsta skipti, það er örugglega í tíunda skipti sem ráðherra hefur sagt það, vegna þess að jafnvel þó að niðurstaðan hefði verið sú, sem ég get ekki sagt til um, að Hvassahraun væri frábær staður til uppbyggingar þá tekur það allt að 20 ár að byggja upp slíkan flugvöll eftir að slík ákvörðun er tekin, þannig að það liggur í augum uppi. Það ætti ekki að koma nokkrum manni á óvart. Ég hef sagt það margoft.

Varðandi síðan fyrirhugaða byggð í Skerjafirði er það rangt hjá hv. þingmanni að eina mótvægisaðgerðin hafi verið sú að rýra nýtingu vallarins. Það voru fleiri tillögur og þær tillögur eru eftir því sem ég best veit enn þá í vinnslu, enda ekki hafnar neinar framkvæmdir þar. Þær munu líka taka nokkuð langan tíma. Mér skildist að í því ferli þyrfti að fara í umtalsverð jarðvegsskipti og lagfæringar á því svæði þannig að það er kannski engin hraðlausn á því ástandi að geta bætt byggingar hratt og vel. Það getur vel komið til greina þegar mótvægisaðgerðirnar hafa verið rýndar og þær skoðaðar og samræmast þeirri skýrslu sem þar var unnin, því að ég er sammála hv. þingmanni um að það er mikilvægt að tryggja flugöryggi og rekstraröryggi innanlandsflugsins og Reykjavíkurflugvöllur er lykilatriði í þeirri starfsemi. Ég vil bara segja að þar hefur ekkert breyst. Það kemur skýrsla um þetta Hvassahraunsmál væntanlega í mars. Hún hefur tafist í vinnslu af ýmsum ástæðum en er að koma núna fram. Ég ætla bara að bíða með allar yfirlýsingar um það vegna þess að við erum að reyna að vinna þannig að taka ákvarðanir á grundvelli vísinda og þekkingar en ekki taka ákvarðanir áður en þær liggja fyrir.


Ræðumaður: Lilja Rannveig Sigurgeirsdóttir

Hæstv. forseti. Ég vildi bara koma hérna upp og hrósa hv. þm. Þórarni Inga Péturssyni fyrir þessa mjög góðu þingsályktunartillögu. Það er okkur öllum ljóst að matvæli skipta okkur miklu máli því að án matvæla þá væru ekki samfélög. Við lifum í mjög skamman tíma án matvæla og þessi tillaga snýr að því að útfæra fyrirkomulag vegna neyðarbirgða landbúnaðarafurða sem væri hægt að framleiða hér á landi til að tryggja lágmarksbirgðir af landbúnaðarafurðum í landinu hverju sinni.

Það er nú þannig að neyðarástand kemur oftast  með mjög skömmum fyrirvara. Covid-faraldurinn er mjög gott dæmi um það og það koma upp átök og eru í gangi átök í heiminum sem geta skapað vandræði hér á landi. Þau vandræði snúa að miklu leyti að innflutningi hingað til landsins, því að þótt það sé draumur minn að hægt væri að framleiða  öll matvæli hérlendis þá veit ég að það er enn fjarlægur draumur. Hér á landi er gríðarlegt magn matvæla flutt inn og það getur raunverulega gerst að innflutningur stöðvist. Það er ólíklegt en það getur gerst og þá vegna neyðarástands. Og hvar stöndum við þá? Því að samkvæmt þeirri skýrslu, sem er talað um í þessari þingsályktunartillögu og kom fram í ræðu hv. þm. Þórarins Inga Péturssonar áðan, þá erum við illa stödd þegar kemur að neyðarbirgðum landsins.

Þessi skýrsla tók á ýmsum hlutum og matvæli voru bara einn kafli í henni. Það er alveg ljóst að við þurfum að tryggja fæðuöryggi hér á landi. Við þurfum að gæta að því að við séum með næg matvæli hér á landi ef upp kemur neyðarástand og það að við getum framleitt nóg fyrir okkur, ekki bara að það sé nóg í landinu heldur að við getum framleitt það sjálf.

Það kom fram hér áðan að það er margt sem þarf að líta til ef það á að tryggja það að við getum framleitt nóg. Hér var nefnt eldsneyti, dýralyf og áburður. Þetta eru allt hlutir sem þurfa að vera til staðar ef við eigum að geta framleitt matvæli fyrir okkur hér á landi. Við erum á norðurhveli jarðar, það er erfitt að búa til matvæli hérna þannig að þess vegna þarf að líta í mörg horn. Innflutningur til landsins getur stöðvast vegna aðstæðna sem við ráðum ekki við. Þess vegna er þessi þingsályktunartillaga  mikilvæg og ég vona að hún hljóti framgang hér á þinginu.




Ræðumaður: Þórarinn Ingi Pétursson

Virðulegi forseti. Ég mæli hér fyrir þingsályktunartillögu um fyrirkomulag matvælaframleiðslu til neyðarbirgða. Flutningsmenn ásamt þeim sem hér stendur eru Hafdís Hrönn Hafsteinsdóttir, Halla Signý Kristjánsdóttir, Ingibjörg Isaksen, Lilja Rannveig Sigurgeirsdóttir, Líneik Anna Sævarsdóttir, Stefán Vagn Stefánsson, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon, Tómas A. Tómasson og Gísli Rafn Ólafsson.

Þingsályktunartillagan hljóðar svo: Alþingi ályktar að fela matvælaráðherra að útfæra fyrirkomulag vegna neyðarbirgða landbúnaðarafurða sem hægt er að framleiða hér á landi við endurskoðun búvörusamninga árið 2024. Ég vil taka það fram, virðulegi forseti, að þegar þessi þingsályktunartillaga var gerð þá var ekki gert ráð fyrir því að endurskoðun á búvörusamningnum væri lokið. Henni er lokið núna en þingsályktunartillagan hefur sitt gildi þrátt fyrir það og við þurfum að horfa til þess að halda  áfram að vinna að þeim markmiðum sem við höfum sett okkur og kem ég betur að því á eftir í ræðu minni. — En áfram varðandi endurskoðunina á búvörusamningum þar sem markmiðið yrði að tryggja lágmarksbirgðir af landbúnaðarafurðum í landi hverju sinni.

Virðulegur forseti. Þessi tillaga er flutt í annað sinn og var áður lögð fram á 153. löggjafarþingi. Hún er flutt hér öðru sinni  því sem næst óbreytt, með minni háttar breytingum. En aldrei er góð vísa of oft kveðin og var það nú hér áðan í góðri umræðu um annað mál sem var verið að flytja í sjötta sinn á jafn mörgum árum.

Það hefur verið og er algjörlega nauðsynlegt og verður alltaf nauðsynlegra með hverju árinu sem líður, virðulegur forseti, að við horfum inn á við og veltum fyrir okkur þeirri stöðu sem við erum í sem ríki norður í Atlantshafi. Við höfum hingað til og verðum um ókomna tíð alltaf háð einhverjum innflutningi á ýmiss konar aðföngum, hvort sem er matvælum eða öðrum aðföngum sem ekki eru framleidd hér. En það er alveg klárt mál að við getum gert mun betur í því að lyfta matvælaframleiðslu okkar og fjallar þessi þingsályktunartillaga að hluta til um það, þ.e. að eiga hér næg matvæli. Sömuleiðis er mikilvægt að eiga þau aðföng sem ekki eru framleidd hér. Má í því samhengi nefna hráolíu, sem þarf því miður  enn sem komið er að nýta til að knýja vélar, og tæki sem við notum við framleiðsluna. Við erum ekki enn komin þangað að við getum nýtt okkur það að vera með endurnýjanlega græna orku á tækjum okkar en vonandi verður það nú á næstu árum og misserum orðinn góður valkostur að  nýta það.

Innflutningurinn hefur verið hér til umræðu í tengslum við þau stríð, þau áföll sem orðið hafa  og eru því miður enn í gangi ekkert svo langt frá okkur. Það er enn  barist af hörku austur í Úkraínu. Síðan er því miður  skelfilegt stríð sem á sér stað í Palestínu, milli Ísraels og Palestínu. Sömuleiðis erum við  með breyttu veðurfari  að lenda í ýmsum áföllum hvað þetta varðar, varðandi þær hamfarir sem geta orðið, bæði flóð, þurrka og það sem þekkist nú stundum í Ameríku sem snýr að kornframleiðslunni, þ.e. að það brestur á með hagléljum og skemmir þá uppskeru sem er því sem næst orðin tæk til að  skera upp.

Það hafa verið unnar skýrslur. Landbúnaðarháskóli Íslands sendi frá sér skýrslu árið 2021 þar sem fjallað var um fæðuöryggi og hvað þarf að uppfylla um viðmið þess efnis. Þar er tekið  á mörgum þáttum og ætla ég aðeins að dvelja við það sem snýr að matvælaframleiðslunni í það skiptið. Við erum að vinna hér eftir ákveðnum stefnum. Við erum með matvælastefnu sem er frá 2020 og er þar farið yfir mikinn hluta varðandi það sem snýr að fæðuöryggi og við þurfum að horfa til. Þar er tekið til þess hvað við erum að framleiða í dag. Við erum  náttúrlega þekkt sem þjóð sem veiðir mikið af fiskmeti til útflutnings. Við ættum svo sem alveg nóg af fiski ef við myndum bara neyta fisks  en um það er ekki verið að ræða í þessu tilliti og er heldur ekki   yfir höfuð í boði. Þá erum við að horfa til innlendra matvæla í því samhengi.

Það hefur sömuleiðis verið unnin skýrsla af norrænu ráðherranefndinni sem kom út 2022, um mat á fæðuöryggi norrænna eyjasamfélaga. Eigin matvælaframleiðsla Íslands er þá metin 53% af neyslu landsmanna, sem er þá miðað við það orkugildi sem er í matvælunum, það er sú mælieining  sem er notuð í þessu samhengi. Við erum að framleiða nær allt það kjöt sem við þurfum, það vantar upp á í nautakjötinu. Við erum að framleiða nokkuð vel af svínakjöti  sömuleiðis, það vantar eitthvað aðeins upp á í kjúklingakjötinu en hingað til höfum við  verið sjálfum okkur næg um lambakjöt þó svo að sú staða sem er uppi í þeirri grein núna sé kannski ekki þannig að við getum sagt að við eigum yfirdrifið nóg af því. Það er, held ég, bara rétt á pari.

Þegar kemur að  mjólkinni þá erum við því sem næst sjálfbær. En þegar kemur að grænmeti og ávöxtum þá eru það einungis 10% af því sem við erum að neyta. Það eru 43% ef við myndum bara horfa til grænmetis en ávextir eru lítt þekktir  í framleiðslu hér. Síðan komum við að  verulegri áskorun sem snýr að framleiðslu á korni og þar erum við einungis að framleiða um 1% þannig að þar er gríðarlegt sóknarfæri fyrir okkur því að við getum farið mun meira í það að framleiða hér korn. Við getum þá horft til þess að við séum þá að framleiða korn sem við myndum nýta  fyrst og fremst til að gefa búfénaði. Það er lengri tíma mál  að tala  um það hér að framleiða allt það korn sem mannfólkið lætur ofan í sig hér á landi en það eru  vissulega tækifæri hvað það varðar og hefur verið gripið til ýmissa ráða. Hefur hæstv. matvælaráðherra farið í það mál af krafti og horfir nú til betri vegar hvað það varðar.

Ef við stöldrum aðeins við hvað  kornræktina varðar  þá hefur hið opinbera verið að setja fjármuni til þeirrar ræktunar. En þar erum við bara rétt að byrja og þurfum að gera mun betur. Þau skref sem hafa verið  stigin núna eru mikilvæg en við þurfum að taka mun fleiri og stærri skref til að festa kornræktina enn frekar í sessi sem búgrein hér á landi. Það er alveg klárt mál að kornrækt myndi ég telja að væri sú búgrein sem hefur mesta vaxtarmöguleika, að  efla kornrækt,  fæðuöryggið  er mikilvægt.

En við þurfum alltaf að hafa í huga, virðulegur forseti, þegar við erum að tala um framleiðslu á matvælum að við erum háð ákveðnum innflutningi á aðföngum. Því miður  er það þannig, og hefur lítið lagast þrátt fyrir að við séum búin að ræða þetta í einhver  tvö ár, að við eigum  afskaplega takmarkaðar birgðir t.d. af hráolíu. Við eigum því sem næst eiginlega engar birgðir af kornvöru, kannski til þriggja, fjögurra vikna í senn og stundum er það nú skemmri tími hvað það varðar, þannig að þarna þurfum við að gera gangskör  enn frekar í þeirri vegferð að geta tryggt hér aðföng sem við þurfum að nota við framleiðsluna.

Við getum horft til þess  sömuleiðis sem snýr að fiskeldinu, að við þurfum töluvert af innfluttum aðföngum til að fæða fiskinn, þ.e. kornvöru. Fiskeldið er á suman hátt mjög háð innfluttu fóðri til þess að framleiða þá afurð sem um er rætt í þessu tilliti. Það er þannig með birgðastöðuna að hún er verulega takmörkuð og úr því þarf að bæta með hinum ýmsu ráðum. Við þurfum að líta á það þannig að þetta er ekki bara málefni ríkisins, þetta er sömuleiðis sameiginlegt verkefni þeirra sem halda utan um innflutning og sölu á þessum afurðum. En vissulega þarf ríkið að koma að. Við þekkjum það ágætlega, t.d. í Evrópusambandinu þar sem Evrópusambandið tryggir ákveðnar lágmarksbirgðir af t.d. korni og fleiri vörum þannig að það hefur þá borgað fyrir að geyma birgðir af því o.s.frv.

En það eru þessi þrjú, fjögur atriði sem þarf að hafa í huga, það sem við þurfum að tryggja, og gleymdi ég að ræða hér um lyf, t.d. dýralyf. Þau þurfa náttúrlega að vera til líka og hefur nú verið ansi þröngur stakkur sniðinn hvað það varðar á ýmsan hátt. En það er fyrst og fremst það að við þurfum að tryggja innlenda matvælaframleiðslu, við þurfum þá að tryggja nauðsynleg aðföng til innlendrar matvælaframleiðslu.

Síðan er það eldsneytið. Áburður sömuleiðis, hann þarf að vera til í einhverju magni í birgðum. Síðan eru náttúrlega þættir sem snúa að varahlutum og öðru í vélarnar sem við erum með því að yfirleitt er þetta ekki til hér. Þannig að það er margt sem við þurfum að taka á. Það þarf ýmislegt annað  en bara vatn og hreint loft til þess eins að framleiða mat. Það eru margir þættir sem koma þar að til þess að við getum framleitt þessar vörur sem við erum að framleiða og getum bætt en þá þurfum við að hafa öll aðföng  til staðar.


Ræðumaður: Þórarinn Ingi Pétursson

Virðulegur forseti. Ég ætlaði aðeins að koma upp í lokin á þessari ljómandi góðu umræðu og taka saman nokkra punkta. Hv. þm. Njáll Trausti Friðbertsson velti fyrir sér gullhúðun í þessu samhengi. Það er nú orðið ansi vinsælt að velta fyrir sér hvort við séum að gullhúða hitt og þetta og sumir tala um blýhúðun. Það er alveg þannig, eins og kom fram í máli hv. þm. Njáls Trausta Friðbertssonar, að við erum jú að vinna hér eftir ákveðnum leikreglum en við þurfum sömuleiðis að horfa til þess hvernig hlutirnir eru gerðir í nágrannalöndunum og það kemur ágætlega fram í greinargerð með þessu frumvarpi að það eru undanþágur, mismunandi undanþágur innan landa Evrópusambandsins hvernig menn hafa hlutina og það er líka misjöfn framleiðsla innan landsins, milli landa o.s.frv. Við þekkjum sömuleiðis inngrip sambandsins sjálfs við að verja sambandið fyrir vöruskorti, þ.e. menn kaupa upp birgðir og eiga birgðir. Ég hlustaði á orðaskipti hv. þingmanna áðan, Njáls Trausta Friðbertssonar og Magnúsar Árna Skjölds Magnússonar, varðandi hvort Evrópusambandið sé gott eða slæmt en ég ætla ekki að fara út í þá umræðu. Það er margt gott í stefnu Evrópusambandsins sem varðar landbúnaðinn. Bændur þar eru mjög óhressir með sín kjör. Við þurfum ekki að fara lengra aftur en bara núna í haust og hvernig við brugðumst við varðandi vanda bænda hér heima, sérstaklega eins og með mjólkurframleiðsluna, og hverju er um að kenna hverju sinni. Það eru náttúrlega  bara margar ástæður fyrir því. Hér var það fyrst og fremst hækkun aðfanga og sömuleiðis fjármagnskostnaður sem var að fara með rekstur þessara búa. Nákvæmlega það sama á við um almenning í landinu, þetta er búið að bíta allverulega í. Það eru því margir þættir hvað þetta varðar.

Við skulum hafa það hugfast að þótt við séum eyja í Norður-Atlantshafi þá er samkeppni á smásölumarkaði um matvörur, þ.e. ef við berum saman kjöt og mjólk og annað. Þó svo að við séum hér með ákveðið tollaumhverfi þá kemur samkeppnin fyrst og fremst erlendis frá, það er bara þannig. Þetta er örmarkaður hér heima og það hefur komið hér fram í ræðum varðandi stærðarhagkvæmnina sem við erum að keppa við í nágrannaríkjunum að við verðum  að horfa til þess hvernig við getum lyft upp innlendri matvælaframleiðslu hér. Ég er þeirrar skoðunar að þetta frumvarp sem við erum búin að ræða hér og sem tengist svo yfir í annað frumvarp sem er hjá okkur í atvinnuveganefnd sé bara eitt skrefið í því að bæta starfsumhverfi landbúnaðarins. Við þurfum að taka mörg fleiri skref og þetta er bara eitt af þeim skrefum. Við þurfum að horfa til allra þátta sem þar koma að.

Í atvinnuveganefnd í gær vorum við að ræða ættliðaskipti. Það var mjög áhugaverð umræða. Það vantar ekki áhugann á að taka þátt í verkefninu en fjárhagslega er það bara því sem næst vonlaust og eðlilega veigrar fólk sér við að fara út í þessa framleiðslu. Ég þekki þetta ágætlega. Ég byrjaði í þessu 22 ára og er búinn að vera í þessu síðan, í 30 ár að verða. Við verðum að horfa á þetta í heild sinni. Það er ekki bara einn þáttur sem lagar allt en ég er alveg klár á því að ef við berum saman framleiðslu á kjöti og mjólk hér heima og það skref sem var stigið 2004 varðandi mjólkurframleiðsluna, þ.e. undanþágu frá 71. gr. búvörulaga, að það skipti sköpum fyrir þá framleiðslu og þá hagræðingu sem átti sér stað eftir það.

Ég vil leiðrétta hv. þm. Njál Trausta Friðbertsson varðandi einn þátt, að það hafi ekki verið nein ný mjólkurstöð. Á Sauðárkróki hefur verið byggð ný mjólkurstöð og ostaframleiðsla sem er þar inni, gríðarlega áhugavert og gaman að koma og skoða það. En þegar við komum í sláturhúsin hefur ekki verið framkvæmt hér í 40 ár. Við erum með sláturlínur sem, eins og ég kom inn á áðan, er 60% nýting á. Við erum með sláturhús vítt og breitt um landið sem við erum að nota í átta vikur á ári og með svona „la la“ afköstum. Það segir sig sjálft í venjulegum „bisness“ — ég biðst afsökunar, forseti, að hafa slett ensku orði — það segir sig alveg sjálft að þetta væri svipað  og við myndum vera með smíðafyrirtæki og við værum með 20 manns á launum en það væru bara þrír sem gerðu venjulega eitthvað. Hinir væru bara á launum og horfðu á og fyrirtækið þyrfti síðan að ná einhverri arðsemi út úr þeirri framkvæmd sem við værum með. Þá færi það annaðhvort í það að borga viðkomandi einstaklingum  mjög léleg laun, við getum borið það bara saman við afurðirnar, sömuleiðis þyrfti viðkomandi aðili að selja fasteignina mjög hátt, það eru neytendurnir, til að geta staðið undir þessu og haft eitthvað út úr þessu. Það er þetta sem við erum að eiga við. Ef maður setur það í þetta samhengi er það alltaf þannig að eftir því sem við skoðum þetta meira, og þetta er nú í fimmta eða sjötta skiptið sem málið er borið hér fram og rætt, þá segi ég bara: Því í ósköpunum erum við ekki búin að þessu? Í mínum huga er það svo augljóst hverju við getum náð þarna fram.

Það hefur líka verið talað um þessi sóknartækifæri og hv. þingmenn ræddu um íslenskan lambið. Í mínu fyrra lífi sem formaður sauðfjárbænda þá gerði ég búvörusamning sem er enn við lýði. Farið var af stað með verkefni sem heitir „Icelandic lamb“. Hv. þingmenn þekkja það ágætlega, menn hafa farið á veitingastaði og það er þarna ákveðinn skjöldur sem gefur til kynna að hér sé íslenskt lamb á boðstólum. Árið 2017 var sótt um upprunavottun fyrir íslenska lambið, að fá viðurkenningu á því að hér væri um íslenskt land að ræða. Sú vottun kom á síðasta ári. Það er hægt að fara þessa leið. Þetta er viðurkenning á framleiðslunni. Það er fjöldinn allur af ferðamönnum sem kemur til landsins til þess að borða lambakjöt. Það eru til rannsóknir sem sýna fram á það og það eru mjög áhugaverð komment ef menn fara inn á vefsíður sem þessu fylgja. Þarna eru menn virkilega að sækjast eftir ákveðnum gæðum. Þetta er eitt af þeim tækifærum sem við höfum. Tækifærin eru handan við hornið en við þurfum þá að hafa þor til þess, löggjafinn, að skapa ákveðna umgjörð, starfsumgjörð til að matvælaframleiðsla nái að blómstra.


Ræðumaður: Halla Signý Kristjánsdóttir

Virðulegi forseti. Ég kem hérna upp til að taka undir og mæla með þessu frumvarpi. Það er vonandi að þetta nái loksins fram að ganga. Þetta er búið að vera kappsmál hjá okkur í Framsókn frá því að hv. þm. Þórarinn Ingi Pétursson lagði það fyrst fram 2018, þegar hann kom hingað inn sem varaþingmaður, og síðan fékk ég að flytja það einu sinni og hv. þm. Þórunn Egilsdóttir heitin flutti það einu sinni. Þegar Þórarinn Ingi Pétursson kom hérna inn þá tók hann við keflinu en við fylgjum fast á eftir. Það er frumvarp eða tillaga í atvinnuveganefnd frá hæstv. matvælaráðherra sem fjallar um svipað efni. En þó vil ég segja að þetta frumvarp taki betur utan um þennan markað þar sem það nær yfir allan kjötiðnað, allar afurðastöðvar í kjötiðnaði.

Við leggjum málið fram til þess að bæta samkeppnisstöðu íslensks landbúnaðar. Við þurfum ekki nema að horfa til nágrannalanda okkar í Evrópu og sjá fyrir hvað þeirra barátta stendur fyrir. Það eru mikil mótmæli, og við höfum fengið að fylgjast með þeim í fréttum, í Frakklandi, Þýskalandi, Póllandi og Hollandi. Þeir bændur eru einmitt að vekja máls á mikilvægi samkeppnishæfni þeirra með sínar vörur. Þetta er akkúrat það sem við erum að keppa við, við eigum síðan að keppa við þessi lönd, þeirra framleiðslu. Í Frakklandi tala þeir um að það borgi sig ekki fyrir þá að framleiða ávexti og grænmeti því að það kemur ódýrt frá Spáni. Þetta stóra regluverk innan Evrópusambandsins er ekki alveg að ganga sem skyldi. Þeir eru t.d. að mótmæla umhverfisreglum sem Evrópusambandið og þeirra lönd eru að setja þeim. Þeir eru að herða eftirlit með afurðunum. Samkeppnishæfni okkar miðar einmitt að því að geta unnið betur saman eins og gert er ráð fyrir í þessu frumvarpi. Við þurfum ekki að hafa áhyggjur eða viljum ekki mótmæla neinum umhverfisáhrifum því að við höfum hreinar afurðir og viljum byggja undir það. Við höfum sérstaklega síðustu ár verið að styrkja akkúrat þessa sérstöðu. En þessi sérstaða kostar, alveg eins og bændur í Frakklandi eru að leggja áherslu á og benda á. Þessi sérstaða kostar því að þar sem eiturefni eru leyfð eins og á Spáni þá þýðir það að varan er ódýrari og hún flæðir þá yfir á þeirri forsendu að þetta er ódýrari matvara og selst þá betur og þá eru stærri markaðir fyrir hana.

Þetta eigum við akkúrat að forðast og getum það vegna þess að við höfum alltaf passað upp á þetta. Árið 2019 var sett aðgerðaáætlun hvað varðar matvælaöryggi og heilbrigði dýra og velferð. Þetta voru 17 aðgerðir í aðgerðaáætluninni sem atvinnuveganefnd flutti og sat ég einmitt í þeirri nefnd. Fimmta aðgerðin  snerist einmitt um sýklalyfjaónæmi og það er alveg gríðarlega mikilvægt að við pössum okkur á að forðast það, við vitum að í nágrannalöndum okkar er það vandamál. En eins og bent var á hér áðan af hv. þm. Þorgerði Katrínu Gunnarsdóttur þá er fólk farið að kalla frekar eftir heilbrigðri vöru. Við höfum hana hér. Þess vegna eigum við að búa betur um samkeppnishæfni íslenskra vara, íslenskra matvæla. Ein sterkasta leiðin sem við höfum til þess og höfum bent reglulega á er í gegnum kjötiðnaðinn, sem er laus við sýklalyfjaónæmi og önnur umhverfisáhrif. Við erum í flestum tilfellum í flestum kjötgreinum, t.d. í sauðfé, með vistvænar afurðir, og í nautakjötinu og öllum kjötiðnaði hér. Þá er ég að tala um kjúklinga og svín. Þá pössum við upp á að sýklalyf séu ekki notuð að óþörfu og við búum hér við strangt regluverk hvað þetta varðar. Og við kveinkum okkur ekki undan því. Íslenskir bændur kveinka sér ekkert undan því. Þeir koma ekki hér með skítadreifarana hér á Austurvöll til að mótmæla því.

Allt það sem við getum gert til að byggja undir og styrkja samkeppnishæfni er mjög mikilvægt. Markmiðið með þessu frumvarpi er að veita innlendum kjötiðnaði tækifæri til að hagræða og bregðast við ört vaxandi samkeppni að utan. Í alþjóðlegum samanburði eru innlendar afurðastöðvar í kjötiðnaði örsmáar. Það er nefnilega málið.

Ég vona að við getum bara sammælst um — og við erum að tala um samruna, kannski er hægt að samræma og sameina þetta frumvarp því frumvarpi frá matvælaráðherra sem liggur í atvinnuveganefnd til að ná þessum markmiðum fram, að bæta sem best samkeppnishæfni íslenskrar matvælaframleiðslu og íslensks landbúnaðar


Ræðumaður: Þórarinn Ingi Pétursson

Frú forseti. Ég tek svo sem undir það að ég heyrði enga spurningu en góðar vangaveltur hvað það varðar frá hv. þingmanni. Það er nú svo, frú forseti, að við vinnslu á málum, hvort sem það eru þingmannamál eða mál frá ráðherra ríkisstjórnarinnar, þá leitast nú þeir sem að málunum koma að finna þeim ákveðinn farveg. Það er engin nýlunda hér á þingi að mál taki breytingum í meðförum nefnda. Nú ætla ég ekki að segja til um lyktir þessa máls eða þess máls sem hv. þingmaður vísaði í. En fyrst  hv. þingmaður fór þá leið að tala um hug hæstv. matvælaráðherra þá vil ég bara segja að ég hef ekki fundið annað í samtölum mínum og viðskiptum við Svandísi Svavarsdóttur matvælaráðherra, sem nú er í leyfi, en að hugur hennar standi þéttur með innlendri matvælaframleiðslu. Þannig vil ég skilja við þá umræðu sem við höfum átt í þessu samhengi og dreg þau heilindi ekki neitt í efa. Hvað varðar samstarf stjórnarflokkanna og annað þá hefur okkur vissulega stundum greint á um ýmis mál. En ég tek líka undir það með hv. þingmanni að ég held að við séum í dauðafæri  að nálgast málið eins og það sem um ræðir í þessari umræðu á þann veg að við sjáum nú til lands í því að skapa skynsamleg starfsskilyrði fyrir innlenda matvælaframleiðslu sem þetta varðar, þ.e. afurðastöðvar í kjötiðnaði.


Ræðumaður: Þórarinn Ingi Pétursson

Frú forseti. Nú er því þannig háttað að því miður er Svandís Svavarsdóttir matvælaráðherra, sem lagði fram málið, í veikindaleyfi. En að sjálfsögðu er annar tekinn við og þetta mál hef ég svo sem ekki rætt beint við þann ágæta ráðherra. Hefur þetta áhrif, styðja málin við hvort annað eða deyja þau bæði inni í nefndinni og hvernig förum við með þetta? Nú eru mál unnin þannig, hv. þingmaður, og ég veit að hann þekkir það vel enda hefur hann góða reynslu af nefndarstarfi, að nefndirnar taka málin til sín, fara yfir þau. Það hafa verið gerðar atlögur að þessu máli sömuleiðis á fyrri kjörtímabilum. Hæstv. ráðherra Kristján Þór Júlíusson fór af stað með ákveðið mál og eins og kom fram hjá hv. þingmanni fór núverandi matvælaráðherra, Svandís Svavarsdóttir, af stað með ákveðið mál sömuleiðis sem er í svipuðum dúr og hér var rætt. Niðurstaðan varð þessi, að fara af stað með framleiðendafélögin  og ef hv. þingmaður hefur fylgst með þeirri umræðu sem fór fram í þingsal þegar hæstv. matvælaráðherra mælti fyrir málinu þá var það alveg skýrt af hálfu ráðherra að nú afhenti hún þinginu þetta mál og nú skyldi þingið taka til starfa. Atvinnuveganefnd er byrjuð að vinna að því máli. Hver niðurstaðan verður veit ég ekki og þó að sá sem hér stendur sé formaður atvinnuveganefndar þá er hann ekki einráður, svo einfalt er nú lífið ekki. En við leggjum okkur fram við að ná skynsamlegri niðurstöðu í því máli. Það er alveg algjörlega ljóst.


Ræðumaður: Þórarinn Ingi Pétursson

Frú forseti. Ég vil þakka hv. þingmanni fyrir áhugann sem hún hefur hingað til sýnt innlendri matvælaframleiðslu. Ég ætlaði aðeins að koma inn á samkeppni. Við verðum að hafa það í huga að það er vissulega samkeppni hér á matvælamarkaði, í smávöruverslun og öðru. Samkeppnin kemur fyrst og fremst erlendis frá. Ég kom ágætlega inn á það í minni ræðu að á meðan tollaumhverfi er eins og það er, t.d. bara eins og með útboði á tollkvóta í nautakjöti þar sem  kvótinn fór og 1 kr. — það segir sig sjálft að samkeppnin er gríðarleg. Við erum að tala í þessu samhengi um 350–360 tonn af hreinum vöðvum. Það eru ansi mörg naut. Þannig að höfum það í huga að samkeppni er af hinu góða en samkeppni þarf að vera gerð á réttum grunni.


Ræðumaður: Þórarinn Ingi Pétursson

Frú forseti. Ég þakka hv. þingmanni fyrir spurningarnar. Svarið við spurningu hv. þingmanns er í stuttu máli  á þann veg að það er ákveðið — og nú vil ég segja það með fyrirvara, frú forseti, að það er ekki alveg  víst að ég fari 100% með rétt mál, bara svo það sé sagt. Eins og ég man þetta þá var það þannig að við erum með ákveðna hlutdeild í hverri kjöttegund fyrir sig og við vorum á mörkunum með að fara yfir 50% -markið með samruna á þessum tveimur félögum. Ef  samruninn hefði t.d. falið í sér að við værum að fara upp í 60–70% þá hefði þessi samruni sennilega ekki átt sér stað. Þar liggur þetta. En ég ítreka það, frú forseti, að ég skal að éta þetta ofan í mig ef ég hef rangt fyrir mér. En þetta er það sem mig minnir að hafi verið aðalmálið í þessu. Sömuleiðis snýr þetta svona  varðandi nautakjötið en  í svíninu er því öðruvísi farið hvað það varðar. En fyrst og fremst er það þannig að það fer eftir því hversu stór hlutdeild þín er í hverri kjöttegund fyrir sig. Það er stóra málið í þessu.


Ræðumaður: Þórarinn Ingi Pétursson

Frú forseti. Ég mæli hér fyrir frumvarpi til laga um breytingu á búvörulögum, nr. 99/1993, afurðastöðvar í kjötiðnaði. Þetta mál hefur verið lagt fram í fimm skipti og þetta er í sjötta skipti sem það kemur á dagskrá þingsins. Þetta mál hefur því verið rætt töluvert og ég vil vekja athygli á því að þessu máli sem við ræðum í dag svipar þó nokkuð til máls hæstv. matvælaráðherra sem er nú til umfjöllunar í atvinnuveganefnd. Að vísu eru þau ekki eins en aftur á móti er tilgangurinn í þá átt að afurðastöðvum í kjötiðnaði verði veitt ákveðin heimild til samstarfs og samvinnu, jafnvel samruna. Samruna í þessu tilfelli en í hinu frumvarpinu, sem við erum með til umfjöllunar í atvinnuveganefnd, er ekki svo. Tilgangurinn er fyrst og fremst sá að reyna að koma til móts við þær breytingar sem hafa átt sér stað undanfarin misseri við framleiðslu á landbúnaðarvörum. Við þekkjum vel til þeirrar sögu og þeirra breytinga sem orðið hafa á framleiðslu og úrvinnslu landbúnaðarafurða og það breytta landslag sem framleiðslan hefur staðið frammi fyrir.

Árið 1980 voru hér um milljón vetrarfóðraðar kindur og ég ætla að leyfa mér það, frú forseti, að segja að því betur hefur þeim fækkað því að engan veginn þoldi landið þann umgang og ágang sem þar var uppi. Í dag er öldin önnur og sauðfé hefur fækkað allverulega. Á tíu árum hefur sauðfé fækkað úr 480.000 í rétt um 380.000 og því sjáum við þær breytingar sem orðið hafa. Það er ekki langt síðan hér voru starfandi um 18 sauðfjársláturhús, í dag eru þau sjö og nýtingin er svona 60% nýting hjá þeim sláturhúsum sem eru slátra sauðfé og vinna með þær afurðir. Í nautgriparækt er áætlað að sé um 30% nýting á eðlilegri framleiðslu hjá þeim afurðastöðvum sem eru að slátra nautgripum. Svona gæti ég lengi haldið áfram.

Því er alveg ljóst að við þurfum að bæta úr. Við þurfum að heimila ákveðna samvinnu, ákveðinn samruna. Ekki er eingöngu verið að horfa til þess að bændur njóti ávinnings af því heldur er að sjálfsögðu verið að horfa til þess að neytandinn sömuleiðis njóti góðs af því. Við lifum í heimi sem er mjög breytilegur. Það hafa orðið miklar breytingar á því tollaumhverfi sem starfað er við hér á landi. Það er tiltölulega einfalt mál að flytja inn afurðir, kjötafurðir, og nýlegt dæmi þess efnis er útboð á tollkvótum í nautakjöti þar sem 1 kr. var verðið sem greitt var fyrir hvert kíló. Það segir sig sjálft að þegar verið er að keppa við stóra risa erlendis, við getum tekið stórt fyrirtæki í Danmörku sem dæmi, Danish Crown, sem flestir þekkja, að það tæki þá fimm daga að slátra öllu því nautakjöti sem fellur til hér á landi meðan við erum að dunda við það allt árið með 30% nýtingu á afurðastöð. Það sér hver maður að við þurfum að breyta til og horfa til þeirra breytinga og mæta þeim áskorunum sem fram undan eru.

Sömuleiðis hefur verið mikill samdráttur í framleiðslu á þessum vörum. Vissulega hafa margar ytri aðstæður í greininni ekki verið hagfelldar og því hafa menn ekki séð sér hag í því að stunda þessa framleiðslu áfram, og auðvitað eru neysluvenjur aðrar. En ég bendi á það, frú forseti, að við erum að neyta hér á landi tiltölulega mikils magns per einstakling af kjötafurðum. Að sjálfsögðu spilar þar inn í allur sá fjöldi sem kemur hingað til lands, þ.e. erlendir ferðamenn, og að auki hefur þjóðinni fjölgað á þessum tíma. En við stöndum samt frammi fyrir þessari spurningu: Hvernig ætlum við að tryggja það að innlend matvælaframleiðsla, þ.e. afurðastöðvar fyrir kjötafurðir, og innlendar kjötafurðir verði áfram á boðstólum?

Eitt skrefið í því er að fara þessa leið og er það í sjálfu sér í takti við margt sem við höfum fjallað um undanfarin löggjafarþing. Til dæmis samþykktum við á síðasta þingi, 1. júní 2023, tillögu til þingsályktunar um landbúnaðarstefnu fyrir Ísland. Í henni er sérstaklega getið og tekið fram að tryggt verði með löggjöf að innlendir framleiðendur hafi ekki lakara svigrúm til hagræðingar og samstarfs en framleiðendur í nágrannalöndunum þar sem starfað er samkvæmt EES-löggjöfinni. Oft hefur því verið haldið fram í umræðunni að við séum að fara á svig við þá samninga sem við heyrum undir hvað varðar EES-samninginn. En ég vil bara minna á það, frú forseti, að mikið svigrúm er innan löggjafarinnar þegar kemur að landbúnaðarframleiðslu, hvort sem það er hér á landi eða í öðrum Evrópuríkjum, hvort sem menn eru utan Evrópusambandsins eða innan þess. Það er gjörólíkt milli ríkja hvernig menn haga sínum stuðningi. Víðtækar heimildir eru í hverju landi fyrir sig um hvernig staðinn er vörður um og hvernig menn sjá fyrir sér starfsskilyrði sem framleiðslunni eru sett hverju sinni. Markmið þessarar lagasetningar er fyrst og fremst að styðja við endurskipulagningu og hagræðingu í slátrun og kjötvinnslu, sömuleiðis að fylgt sé eftir þeim markmiðum búvörulaga að stuðla að framförum og aukinni hagkvæmni í búvöruframleiðslu og vinnslu og sölu búvara, til hagsbóta fyrir framleiðendur og neytendur. Það er línan sem við getum horft á þegar við förum að ræða þessi mál af ákveðinni dýpt. Við ætlum að standa vörð um hagsmuni neytenda og er það lykilatriði í þessu.

Líka þarf að horfa til þess þegar ákveðin heimild er gefin að frumframleiðandinn, bóndinn, hafi sömuleiðis ákveðna tryggingu fyrir því að geta átt viðskipti, hvort sem er við þennan aðila eða einhvern aðila sem stendur utan samstarfsins, og við þurfum líka að horfa til þess að ýtt sé undir þá framleiðslu, t.d. eins og beint frá býli. Þá þarf að setja ákveðnar skorður og hafa belti og axlabönd á því að frumframleiðandinn sem fær viðkomandi aðila, sem hefur undirgengist þessa heimild, til að slátra fyrir sig fái vöruna til sín á því verði sem viðkomandi sláturhús selur inn í sína eigin vinnslu. Þannig er þetta nú gert.

Margar skýrslur hafa verið ritaðar þar sem farið hefur verið í ákveðna greiningu og ætla ég, með leyfi forseta, að vitna í skýrslu sem Deloitte vann árið 2021 um fjárhagslega greiningu á stöðu og möguleikum til hagræðingar í rekstri innlendra sláturleyfishafa í slátrun og kjötvinnslu stórgripa og sauðfjár. Þessi skýrsla var unnin að beiðni atvinnu- og nýsköpunarráðuneytisins sem þá var. Sú greining leiddi í ljós að umtalsverður ávinningur gæti hlotist af þeirri hagræðingu og sömuleiðis ef farið væri í endurskipulagningu innan greinarinnar. Er metið samkvæmt þessu, árið 2021, að rekstrarhagræði við þessa samþjöppun afurðastöðva geti numið 1–1,5 milljörðum. Mér finnst þessi tala varlega áætluð, frú forseti. Hví segi ég það? Jú, ég þekki ágætlega til sameiningar sem varð norður í landi milli fyrirtækjanna Kjarnafæðis og Norðlenska. Við erum svo sem að tala um allt aðra stærðargráðu í því samhengi. Ávinningurinn af þeirri sameiningu fyrir hið sameinaða fyrirtæki hefur verið mun hraðari en menn héldu. Hægt var að hagræða alveg óskaplega. Tvær afurðastöðvar voru hvor sínum megin Eyjafjarðar, önnur á Akureyri og hin á Svalbarðsströnd, og verið var að reka sláturhús á Blönduósi og Húsavík. Þessi fyrirtæki voru að gera það sama. Vörunúmerin voru rétt um 700, í pínulitlum vinnslum á evrópskan mælikvarða. Það segir sig sjálft og liggur í hlutarins eðli að þegar farið er í greiningu á þessu eru mikil tækifæri til staðar.

Margir kunna að spyrja sig: Hvar var byrjað að fækka fólkinu? Var byrjað að fækka fólkinu sem er á gólfinu og vinnur myrkranna á milli? Nei, það var ekki gert. Það var farið í yfirstjórnina og byrjað að ofan; söludeildin, bókhaldið og allir þeir stjórar sem þarna voru. Það var bara farið í ákveðna fækkun. Sömuleiðis var farið í það hvernig rými voru nýtt og annað. Að sjá þær tölur sem þetta skilaði hefur haft verulega góð áhrif á fyrirtæki sem bæði voru því sem næst á hausnum. Við vitum það, frú forseti, að til lengdar verða ekki reknar afurðastöðvar hér á landi í miklum mínus því að það bitnar yfirleitt á þeim sem neðstur er í keðjunni, þ.e. frumframleiðandanum. Það þekkjum við vel í gegnum tíðina og sem betur fer hefur orðið ákveðinn viðsnúningur hvað þetta varðar. T.d. er talið, ef við horfum til sauðfjárins eins og staðan er í dag, að ef við færum þessa leið sem frumvarpið gerir ráð fyrir gætum við horft til þess að afurðaverð til bænda myndi hækka um 10–15% að lágmarki. Ég er ekki með tölur þess efnis hvaða áhrif þetta hefði á nautakjötsmarkaðinn en varlega áætlað myndi ég skjóta á að hægt væri að tala um álíka tölur í því samhengi.

Það er svo margt sem segir okkur, sem höfum komið að þessum geira undanfarin ár — eins og ég tók fram, frú forseti, er þetta í fimmta eða sjötta skipti sem ég tala fyrir þessu hér á hinu háa Alþingi og á væntanlega eftir að gera það áfram með mál matvælaráðherra sem við erum með til vinnslu innan hv. atvinnuveganefndar — eftir að hafa fylgst með þessari þróun og þeim tölum sem eru í þessu öllu saman, að ávinningurinn er ótvíræður, bæði fyrir bændur og neytendur.

Nú ætla ég að færa mig, frú forseti, yfir Atlantsála og til Evrópu. Ekki hefur farið fram hjá neinum sá fréttaflutningur sem við höfum fengið þaðan af bændum í mótmælum í Frakklandi og Þýskalandi. Hverju eru þeir að mótmæla? Jú, þeir eru að mótmæla því að kjör þeirra, umgjörð og starfsskilyrði eru ekki í lagi. Þrátt fyrir það hafa þeir ákveðnar heimildir og þar eru þeir að sjálfsögðu að vinna á markaði sem er gjörólíkur okkar hvað það varðar og búa í sjálfu sér við allt önnur skilyrði hvað ræktun varðar. En það segir okkur líka hversu mikilvægt það er að við stöndum með innlendri matvælaframleiðslu, því að við getum ekki alltaf stólað á það að fá hingað góð og fersk matvæli frá Evrópu. Ég sá viðtal við ágætan eplabónda, ég held það hafi verið í Frakklandi, sem sturtaði heilum gám eða hlassi á götuna af eplum og sagðist ekki geta þetta lengur. Hann gæti alveg eins borið þetta á götuna fyrir framan þinghúsið í París eins og að henda þessu heima hjá sér. Og af hverju var hann að henda þessu? Jú, það flæddi inn til hans ódýrari vara frá öðrum löndum. Væntanlega í því landi sem þarna um ræðir, Frakklandi, kom ódýrari sambærileg vara frá Spáni. Bændurnir þar fluttu sínar vörur til Frakklands, þar sem var aðeins skárra verð en heima, vegna þess að þeir fóru halloka í samkeppni við sambærilegar vörur sem framleiddar voru í Afríku.

Svona er nú þessi heimur sem við lifum í. Það er ákveðin hreyfing á matvælum og við getum aldrei verið örugg um það að við getum alltaf gengið út í búð í hvert einasta skipti sem okkur langar til þess og fengið það sem við viljum, vegna þess að sá heimur sem við lifum í í dag, og þarf ekki að fjölyrða um það í þessum ræðustól, er margbreytilegur. Það eru viðsjárverðir tímar mjög víða, því miður. Það eru stríð og alls konar vá sem stendur fyrir dyrum erlendis. Við þurfum að taka það alvarlega.

Og hvað kemur það því við að hér sé verið að fjalla um frumvarp þar sem verið er að tala um undanþágu á ákveðinni grein, 71. gr. búvörulaga? Í þessu frumvarpi er talað um 71. gr. A búvörulaga, því að við getum ekki horft til þess að vera með sömu undanþágur og eru í mjólkinni. Innan 71. gr. hvað það varðar erum við að tala um opinbera verðlagningu á vörunni. Við erum ekki að tala um það í þessu tilfelli því að þar er ákveðinn ómöguleiki fyrir hendi hvað varðar kjötafurðir, með öllum þeim vörunúmerum og þeim fjölda sem þar er. Innan mjólkurframleiðslunnar er ákveðin verðstýring á opinberri verðlagningu á þremur afurðum. Í kjötinu er á ákveðinn hátt óframkvæmanlegt að fara þá leið og því er nú þessi leið farin, að tala um 71. gr. A.

Hún hljóðar svo:

„Þrátt fyrir ákvæði samkeppnislaga er afurðastöðvum í kjötiðnaði heimilt að sameinast, gera með sér samkomulag um verkaskiptingu og hafa með sér annars konar samstarf til þess að halda niðri kostnaði við framleiðslu, geymslu og dreifingu kjötvara. Leggja skal upplýsingar um slíka samninga og samstarf fyrir ráðherra til upplýsingar.“

Tiltölulega einfaldur texti hvað lögin varðar en málið er í grunninn flókið. Horfa þarf til margs þegar svona vegferð er farin. Vissulega höfum við dæmi um það hvernig þetta hefur gengið hér á landi varðandi mjólkuriðnaðinn. Ljóst er að þar hefur að mörgu leyti gengið vel. Ef við förum t.d. í hagræðingu þá er talað um 2–3 milljarða sem hún hefur skilað. Síðan má nefna að kjötiðnaðurinn hefur algerlega setið eftir í því sem snýr að nýsköpun og vöruþróun. Við þekkjum það í mjólkinni að nýtingu á afurðinni hefur farið mikið fram. Það er eiginlega ekkert sem fer til spillis og eiginlega allt nýtt sem hægt er úr mjólkinni hverju sinni. Meira að segja eru menn farnir að brugga vínanda. Kemur svo sem ekki á óvart að það sé gert í Skagafirði þar sem menn hafa hingað til verið glaðir og séð tækifæri í ýmsu. Þetta er nú meira í gamni sagt en aftur á móti er aðdáunarvert að fylgjast með því hvernig menn hafa staðið sig þar í vöruþróun og nýsköpun á afurðum. Það eru gríðarleg tækifæri í að gera betur í vöruþróun og nýsköpun þegar kemur að úrvinnslu kjötafurða. Það er alveg ljóst að fyrir þau fyrirtæki og afurðastöðvar sem eru í þessum rekstri í dag er það verulega erfitt, vegna þess að til þess að geta eytt fjármunum í nýsköpun og vöruþróun þarftu að vera með góðan rekstur og hafa fjármuni til þess. Eins og staðan er í dag eru þeir peningar bara ekki til staðar.

Þegar þessi frumvörp hafa verið rædd í þessum dúr, eins og gert er í dag, hafa borist umsagnir og athugasemdir vegna þessa máls. Sitt sýnist hverjum og er það alveg eðlilegt. Reglulega hefur verið bent á að það séu heimildir innan þeirra samkeppnislaga sem við höfum í dag til að vinna saman og sameina afurðastöðvar. Það er vissulega alveg hárrétt. Fyrr í ræðu minni kom ég að því að fyrirtæki fyrir norðan, Kjarnafæði og Norðlenska, hefðu verið sameinuð og tók sú sameining töluvert langan tíma. Seinasta lotan tók um tvö ár og búið var að taka nokkra snúninga áður. Þá var þetta gert á grunni 10. og 12. gr. samkeppnislaga. Þetta var verulega kostnaðarsamt og þungt í vöfum. Sömuleiðis hefur verið bent á að í 15. gr. samkeppnislaga er að finna heimild til samstarfs fyrirtækja að ákveðnum skilyrðum uppfylltum. Þó er talið svo að umrætt ákvæði 15. gr. veiti ekki nægilegt svigrúm til samstarfs í takti við það sem ég hef áður farið inn á, m.a. þar sem ekki er heimilt að taka tillit til hagsmuna framleiðenda, og því er þörf á að fara þessa leið sem ég er að tala um hér. Það þarf að veita ákveðna undanþágu til að ná þeim takmörkunum sem um er rætt. Ég á frekar von á því að það verði töluvert margar skoðanir á því hvað sé hægt að gera innan þess ramma sem samkeppnislögin bjóða upp á, en við þekkjum ákveðna leið sem hefur verið farin í mjólkinni og sömuleiðis þá leið sem Kjarnafæði og Norðlenska fóru.

Ég segi óhikað, frú forseti, að það sem ég er að fjalla um hér og sömuleiðis það sem við erum að fjalla um í atvinnuveganefnd er einfaldari leið. Hún er skýrari en vissulega verðum við að hafa í huga að við getum ekki farið hana öðruvísi en að setja ákveðnar skorður um það og að þeim fyrirtækjum sem kjósa að ganga þennan veg verði settar ákveðnar skorður og leikreglur sem menn þurfa að spila eftir.

Í nágrannaríkjunum er farið misjafnlega að hlutunum. Við getum horft til Svíþjóðar og Finnlands. Talað hefur verið um finnsku leiðina í samhengi við þá leið sem fjallað er um í frumvarpi hæstv. matvælaráðherra, það sem snýr að frumframleiðendafélögum. Vissulega er það að mörgu leyti góð og skynsöm leið en því miður hentar hún ekki almennilega hér á landi ef við förum í skilgreiningu á því hvað frumframleiðandi er. Við þurfum að skilgreina það upp á nýtt vegna þess að ramminn þar er mjög þröngur, en í Finnlandi er löng hefð fyrir því. Allt frá 1930 voru stofnuð þar ákveðin frumframleiðendafélög sem enn eru við lýði í dag og njóta ákveðinnar undanþágu.

Frú forseti. Ég legg þetta frumvarp fram og þakka fyrir að hafa fengið tækifæri til að flytja það. Sömuleiðis vil ég minna á að við erum að vinna ákveðið mál hliðstætt og er það sérstök tilviljun að þetta komi á dagskrá, en mér fannst ómögulegt annað en við tækjum umræðuna fyrst þetta mál komst á dagskrá. Þetta er vissulega bara þingmannamál en ég held að umræðan sé þörf og hún er æskileg fyrir alla þá sem koma hér að.


Ræðumaður: Líneik Anna Sævarsdóttir

Virðulegi forseti. Ég vil þakka hv. þm. Gísla Rafni Ólafssyni fyrir góð orð en jafnframt þakka samstarfið í nefndinni og kannski helst af öllu koma á framfæri þakklæti til Grindvíkinga, til þeirra sem eru að vinna fyrir sveitarfélagið og í þjónustumiðstöðinni hér úti í Tollhúsi og fyrir þeirra samvinnu við bæði Húsnæðis- og mannvirkjastofnun og innviðaráðuneytið sem skilaði til okkar upplýsingum og minnisblöðum úr þessu samstarfi.


Ræðumaður: Líneik Anna Sævarsdóttir

Virðulegi forseti. Fyrir hönd meiri hluta hv. velferðarnefndar mæli ég fyrir nefndaráliti með breytingartillögu um breytingu á lögum um sértækan húsnæðisstuðning vegna náttúruhamfara í Grindavíkurbæ.

Frumvarpið felur í sér framlengingu á gildistíma heimildar til greiðslu sértæks húsnæðisstuðnings samkvæmt lögum nr. 94/2023, um fjóra mánuði, til loka júní 2024. Jafnframt er lagt til að úrræðið verði rýmkað. Annars vegar verði þak á hlutfalli sértæks húsnæðisstuðnings hækkað úr 75% í 90%. Hins vegar verði gerð sú breyting á hámarki sértæks húsnæðisstuðnings miðað við fjölda heimilismanna að í stað þess að efsti flokkur verði fjórir heimilismenn eða fleiri verði hann sex heimilismenn eða fleiri og hámarksfjárhæð í efstu flokkunum hækkuð því til samræmis.

Nefndin hefur fjallað um málið og fengið á sinn fund góða gesti frá Grindavíkurbæ og Verkalýðsfélagi Grindavíkur. Auk þess bárust nefndinni minnisblöð, m.a. með upplýsingum um framkvæmd úrræðisins til þessa. Minnisblöðin liggja fyrir á vef þingsins.

Heilt á litið er það mat meiri hluta nefndarinnar að frumvarpið feli í sér mikilvægt skref til að koma til móts við þarfir Grindvíkinga vegna verulegs hættu- og óvissuástands sem ríkt hefur í bænum og jókst óvissan til muna eftir að eldgos hófst 14. janúar sl., sem þó hafði verið mikil fyrir. Engu að síður leggur meiri hlutinn til frekari breytingar sem ég mun fara yfir hér en að öðru leyti vísast til ítarlegri umfjöllunar um breytingartillögurnar í nefndaráliti meiri hluta velferðarnefndar.

Lögð er til breyting á hámarksfjárhæðum sérstaks húsnæðisstuðnings í öllum flokkum og þær hækkaðar en með þeim hætti er komið til móts við nokkrar ábendingar sem nefndinni bárust um leiðir til að mæta betur þörfum ólíkra fjölskyldna Grindvíkinga í húsnæðismálum.

Þá leggur nefndin til að gildistími sérstaks húsnæðisstuðnings verði framlengdur enn frekar og lagt er til að úrræðið standi Grindvíkingum til boða út ágústmánuð í stað þess að það gildi út júnímánuð. Ljóst er að á næstu mánuðum verður áfram þörf fyrir bæði sértækan húsnæðisstuðning við íbúa Grindavíkurbæjar sem og önnur þau úrræði sem gripið hefur verið til vegna húsnæðisvanda þeirra. Jafnframt er mikilvægt að reyna að skapa stöðugleika í húsnæðismálum eins og mögulegt er meðan þetta ástand varir. Boðað hefur verið að útfærsla á varanlegri lausnum og langtímalausnum í húsnæðismálum muni liggja fyrir í febrúar. Til að tryggja tímabundið húsnæði á meðan unnið er að útfærslum á varanlegum lausnum og skapa ákveðið svigrúm til að skipta út skammtímaúrræðum fyrir langtímaúrræði er það mat nefndarinnar að nauðsynlegt sé að tímabundin húsnæðisstuðningur verði framlengdur út sumarið þótt væntingar séu um að langtímaúrræði mun í flestum tilfellum hafa tekið við áður en gildistíma lýkur.

Þá áréttar meiri hlutinn mikilvægi þess að lögin verða endurskoðuð fyrir lok júní 2024 og þá verði metið hvort þörf sé á frekari framlengingu á gildistíma.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta nefndarinnar rita, auk þeirrar sem hér stendur, hv. þingmenn Magnús Árni Skjöld Magnússon, Ásmundur Friðriksson, Bjarkey Olsen Gunnarsdóttir, Bryndís Haraldsdóttir, Guðmundur Ingi Kristinsson, Stefán Vagn Stefánsson og Óli Björn Kárason. Guðbrandur Einarsson áheyrnarfulltrúi er jafnframt samþykkur áliti þessu.


Ræðumaður: Halla Signý Kristjánsdóttir

Virðulegi forseti. Ég flyt hér nefndarálit með breytingartillögu um frumvarp til laga um breytingar á lögum um tekjustofna sveitarfélaga, nr. 4/1995, er varðar fasteignaskatt í Grindavíkurbæ, frá meiri hluta umhverfis- og samgöngunefndar.

Nefndin hefur fjallað um málið og fengið á sinn fund gesti frá innviðaráðuneyti, Grindavíkurbæ og Sambandi íslenskra sveitarfélaga.

Nefndinni bárust þrjár umsagnir auk tveggja minnisblaða sem eru aðgengileg á síðu málsins á vef Alþingis.

Frumvarpið er hluti af viðbrögðum ríkisstjórnarinnar við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ.

Með frumvarpinu er lagt til að við lög um tekjustofna sveitarfélaga, nr. 4/1995, bætist fimm bráðabirgðaákvæði sem fela í sér að lögfest verði heimild fyrir bæjarstjórn Grindavíkurbæjar til að lækka eða fella niður álagðan fasteignaskatt sveitarfélagsins á árinu 2024 eða eftir atvikum fresta gjalddögum ársins. Jafnframt að tiltekin framlög Jöfnunarsjóðs sveitarfélaga til sveitarfélagsins vegna ársins 2024 taki ekki breytingum þrátt fyrir þá stöðu sem nú er uppi.

Meiri hluti nefndarinnar hefur fjallað um málið og telur afar brýnt að það nái fram að ganga. Verði frumvarpið að lögum fær bæjarstjórn Grindavíkurbæjar skýrar heimildir að lögum til þess að gera tímabundnar breytingar á fasteignaskatti og þar með grípa til viðeigandi ráðstafana í því óvissuástandi sem nú er innan sveitarfélagsins.

Hvað varðar samræmi við stjórnarskrá: Með frumvarpinu eru lagðar til breytingar á ákvæðum laga sem fela í sér almennar heimildir sveitarfélaga til tekjuöflunar með skattheimtu. Meiri hlutanum er ljóst að við alla lagasetningu sem snýr að álagningu, breytingu eða niðurfellingu skatta ber að gæta að ákvæðum stjórnarskrár lýðveldisins Íslands, nr. 33/1944, hvort sem um er að ræða íþyngjandi eða ívilnandi ákvæði fyrir borgarana.

Í greinargerð frumvarpsins er fjallað með ítarlegum hætti um samræmi við stjórnarskrá, þ.e. þau ákvæði stjórnarskrárinnar sem lúta að skattheimtu og tekjustofnum sveitarfélaga. Í 40. gr. stjórnarskrárinnar er mælt fyrir um að engan skatt megi leggja á, breyta né taka af nema með lögum og í 77. gr. segir að skattamálum skuli skipað með lögum og að ekki megi fela stjórnvöldum ákvörðun um hvort leggja skuli á skatt, breyta honum eða afnema hann. Þeirri lagaáskilnaðarreglu er ætlað að tryggja að öll skattlagning hins opinbera eigi stoð í settum lögum frá Alþingi sem og skýrleika lagaheimilda. Í 2. mgr. 78. gr. stjórnarskrárinnar er aftur á móti ákvæði sem snýr að tekjustofnum sveitarfélaga þar sem segir að tekjustofnar sveitarfélaga skuli ákveðnir með lögum, svo og réttur þeirra til að ákveða hvort og hvernig þeir eru nýttir. Með ákvæði 2. mgr. 78. gr. er löggjafanum því heimilað að framselja sveitarfélögum skattlagningarvald innan ákveðinna marka en að öðru leyti þurfa skattlagningarheimildir að uppfylla þær kröfur sem eru gerðar til slíkra heimilda, sbr. 40. og 77. gr. stjórnarskrárinnar.

Í minnisblaði innviðaráðuneytis til nefndarinnar, dags. 27. janúar, fjallar ráðuneytið frekar um samræmi ákvæða frumvarpsins við stjórnarskrá. Lítur ráðuneytið svo á að 2. mgr. 78. gr. stjórnarskrárinnar feli í sér undantekningu frá 40. og 77. gr. stjórnarskrárinnar og að heimilt sé að veita sveitarfélögum með lögum vald til að taka ákvörðun um niðurfellingu fasteignaskatts. Í því sambandi er bent á að löng hefð sé fyrir þeirri lagaframkvæmd að veita sveitarfélögum rúmar heimildir til niðurfellingar fasteignaskatts. Í ákvæði 5. gr. laga um tekjustofna sveitarfélaga felast til að mynda heimildir til þess að lækka eða fella niður fasteignaskatt sem tekjulitlum elli- og örorkulífeyrisþegum er gert að greiða. Með frumvarpinu er lagt til að bæjarstjórn Grindavíkurbæjar verði heimilt að fella niður í heild eða að hluta fasteignaskatt vegna óvissu af völdum náttúruhamfara og takmarkist niðurfellingin við þá óvissu sem uppi er. Telur ráðuneytið ljóst að ef þeirri óvissu verði eytt, þá verði sveitarfélaginu ekki heimilt að beita ákvæðinu. Því séu takmarkanir á beitingu þess og telur ráðuneytið að ákvæði frumvarpsins uppfylli 2. mgr. 78. gr. stjórnarskrárinnar.

Meiri hlutinn telur frumvarpið skýrt hvað varðar þær heimildir sem ætlunin er að veita bæjarstjórn Grindavíkurbæjar, það byggist á málefnalegum sjónarmiðum og gangi ekki lengra en nauðsyn beri til, sbr. þó 4. tölul. a-liðar 1. gr. sem fjallað er um síðar í þessu nefndaráliti, og að því leyti í samræmi við framangreind ákvæði stjórnarskrárinnar. Meiri hlutinn áréttar að við alla ákvörðunartöku bæjarstjórnar Grindavíkurbæjar á grundvelli ákvæða frumvarpsins ber sveitarfélaginu að fylgja skráðum og óskráðum réttarreglum stjórnskipunar- og stjórnsýsluréttarins, svo sem jafnræðisreglu, réttmætisreglu og meðalhófsreglu.

Þá er komið hérna inn á heimild til niðurfellingar fasteignaskatts ársins 2024 í heild eða að hluta, sbr. a-lið 1. gr. Með ákvæðinu er lagt til að bæjarstjórn Grindavíkurbæjar verði veitt heimild til að fella niður fasteignaskatt ársins 2024 í heild eða að hluta, þrátt fyrir ákvæði 3. gr. laga um tekjustofna sveitarfélaga. Um er að ræða almenna heimild sveitarfélagsins og er það lagt í hendur bæjarstjórnar hvernig og hvort hún verði nýtt. Þá er í 2. málsl. ákvæðisins áréttað að bæjarstjórninni verði gert heimilt að gera greinarmun á fasteignum við niðurfellingu fasteignaskatts eftir því í hvaða flokk þær falla samkvæmt tekjustofnalögum, sbr. 1. tölul., staðsetningu fasteigna í þéttbýli eða dreifbýli, sbr. 2. tölul., og staðsetningu fasteigna á hættusvæðum sem skilgreind eru af Veðurstofu Íslands, sbr. 3. tölul. Um 4. tölul. a-liðar 1. gr. er nánar fjallað síðar í þessu áliti.

Nefndin fjallaði sérstaklega um staðsetningu fasteigna í þéttbýli og dreifbýli og skilgreiningu á þeim hugtökum. Ljóst er að skipulagsskylda hvílir á sveitarfélögum á grundvelli 12. gr. skipulagslaga, nr. 123/2010. Í 25. tölul. 1. mgr. 2. gr. skipulagslaga er hugtakið þéttbýli skilgreint en þar kemur fram að þéttbýli er þyrping húsa þar sem búa a.m.k. 50 manns og fjarlægð milli húsa fer að jafnaði ekki yfir 200 metra. Á þeirri reglu er þó sú undantekning í 2. málsl. framangreinds töluliðar þess efnis að afmarka má þéttbýli með öðrum hætti í aðalskipulagi sveitarfélags. Meiri hlutinn telur ljóst að við skýringu á ákvæðum laga um tekjustofna sveitarfélaga þar sem vísað er til fasteigna í þéttbýli og dreifbýli ber að beita þeim skilgreiningum sem fram koma í skipulagslögum enda er um að ræða löggjöf sem tengist órjúfanlegum böndum og ber að túlka með ytri samræmisskýringu.

Þá er talað um frestun gjalddaga fasteignaskatts, sbr. b-lið 1. gr. Með b-lið 1. gr. frumvarpsins er lagt til að sveitarfélaginu verði veitt heimild til að fresta gjalddögum ársins 2024 sem ákveðnir hafa verið á grundvelli 4. mgr. 4. gr. laga um tekjustofna sveitarfélaga, en þar kemur fram að sveitarfélög ákveði fjölda gjalddaga fasteignaskatts fyrir upphaf hvers árs. Í greinargerð með frumvarpinu kemur fram að vegna þeirrar óvissu sem uppi er um búsetu í sveitarfélaginu sé lagt til að tekinn sé af vafi um að bæjarstjórn Grindavíkurbæjar verði veitt slík heimild.

Fyrir nefndinni komu fram sjónarmið um hvort réttara væri að fella niður fasteignaskatt í heild eða að hluta á grundvelli 1. gr. frumvarpsins en að fresta gjalddögum. Þá komu fram sjónarmið um að nokkur munur væri á niðurfellingu fasteignaskatts og frestun gjalddaga og að bæjarstjórnin hefði með þessu heimild, en ekki skyldu, til að bregðast við aðstæðum með þessum hætti.

Verði ákvæðið að lögum verður sveitarfélaginu heimilt að grípa til vægara úrræðis en mælt er fyrir um í a-lið 1. gr. og taka þannig mið af aðstæðum hverju sinni. Telur meiri hlutinn ákvæðið mikilvægt í því ljósi og rétt að bæjarstjórnin hafi með því heimild til að meta sjálf til hvaða úrræða er gripið á grundvelli ákvæða frumvarpsins.

Þá kemur hér að lögveði í fasteign, sbr. c-lið 1. gr. Með ákvæðinu er lagt til að þrátt fyrir 7. gr. laganna sem kveður á um að fasteignaskatti fylgi lögveð í fasteign þeirri sem hann er lagður á ásamt dráttarvöxtum í tvö ár skuli sá tími lengdur í fjögur ár.

Fyrir nefndinni kom fram að í ljósi aðstæðna væri nauðsynlegt að lengja frestinn svo ekki væri of hart gengið að skuldurum. Í greinargerð með frumvarpinu kemur fram að um er að ræða sams konar úrræði og var m.a. notað þegar brugðist var við áhrifum sem Covid-19-faraldurinn hafði á íslenskt efnahagslíf og samfélag. Meiri hlutinn telur ákvæðið mikilvægt í ljósi þeirra ófyrirsjáanlegu aðstæðna sem nú eru í sveitarfélaginu.

Þá komum við að framlögum jöfnunarsjóðsins, sbr. d- og e-lið 1. gr. Með d- og e-lið 1. gr. frumvarpsins eru lagðar til breytingar á tilteknum ákvæðum laga um tekjustofna sveitarfélaga sem snúa að framlögum úr Jöfnunarsjóði sveitarfélaga með það að markmiði að þrátt fyrir breytta stöðu sveitarfélagsins í ljósi nýlegra og yfirstandandi atburða haldist framlög til þess óbreytt fyrir árið 2024 samkvæmt áætlunum sjóðsins. Annars vegar er um að ræða fasteignaskattsframlag Jöfnunarsjóðs skv. d-lið 11. gr. laganna og hins vegar framlög vegna reksturs grunnskóla skv. 13. gr. laganna.

Fyrir nefndinni var fjallað um skólastarf í Grindavíkurbæ, en ekkert skólastarf er fyrirhugað þar á næstunni. Hafa nemendur dreifst í safnskóla og aðra skóla vítt og breitt um landið. Því geti fylgt töluverður kostnaður fyrir sveitarfélagið sem erfitt sé að sjá hvernig sveitarfélagið geti staðið undir til lengri tíma þrátt fyrir að hafa staðið vel fjárhagslega fyrir náttúruhamfarirnar. Í umsögn Sambands íslenskra sveitarfélaga um frumvarpið kemur fram að sveitarfélög séu almennt öll af vilja gerð til þess að aðstoða Grindavíkurbæ og hafi gert það m.a. með inntöku barna í leik- og grunnskóla. Önnur sveitarfélög hafi hins vegar tekið á sig verulegan kostnað vegna þessa. Jöfnunarsjóður hafi komið til tals í því sambandi en í umsögn sinni nefnir sambandið að hann sé ekki hamfarasjóður og óeðlilegt að hann standi straum af auknum kostnaði sem fellur til hjá Grindavíkurbæ eða öðrum sveitarfélögum vegna stöðunnar og að ríkið verði að koma inn með aukinn stuðning.

Í umsögn Grindavíkurbæjar um frumvarpið kemur fram að áður en náttúruhamfarirnar hófust hafi sveitarfélagið verið vel statt, með jákvætt eigið fé og nánast engar skuldir. Í dag ríki veruleg óvissa um tekjuhlið fjárhagsáætlunar og hafi sveitarfélagið leitað til innviðaráðuneytis eins og sveitarstjórn beri að gera þegar fjármál þess stefna í óefni. Afar mikilvægt sé að því séu tryggð óbreytt framlög úr Jöfnunarsjóði sveitarfélaga á yfirstandandi ári.

Meiri hlutinn telur mikilvægt í ljósi framangreinds að ráðuneytið hugi að því til lengri tíma hvernig fara skuli með kostnað á við þann sem fylgir fordæmalausum flutningi skólabarna milli sveitarfélaga og öðrum lögbundnum verkefnum sveitarfélagsins. Þau bráðabirgðaákvæði sem lögð eru til um framlög til sveitarfélagsins úr Jöfnunarsjóði sveitarfélaga taki aðeins til tekjuársins 2024 en óvissa sé um hvernig atburðarásin í sveitarfélaginu þróist. Meiri hlutinn bendir á að líkt og frumvarpið beri með sér er fyrirséð að sveitarfélagið verði fyrir stórfelldu tekjutapi vegna niðurfellingar álagningar eða frestunar á gjalddögum fasteignaskatta, auk þess sem óljóst sé hvernig útsvarstekjur þróist í ljósi takmarkaðrar atvinnustarfsemi í sveitarfélaginu í dag. Ljóst sé að sveitarfélagið geti ekki staðið sjálft undir þeim kostnaði sem fylgir tilfærslum lögbundinna verkefna enda fyrirséð hrun á tekjustofnum þess í ljósi aðstæðna.

Þá komum við að breytingartillögum, því sem er 4. tölul. a-liðar 1. gr., önnur málefnaleg sjónarmið. Með 4. tölul. a-liðar 1. gr. frumvarpsins er lagt til að bæjarstjórn Grindavíkurbæjar verði heimilt að líta til annarra málefnalegra sjónarmiða en mælt er fyrir í 1.–3. tölul. ákvæðisins þegar fasteignaskattur ársins 2024 er felldur niður í heild eða hluta.

Nefndin fjallaði um hvort ástæða væri til að endurskoða eða fella brott 4. tölul. a-liðar 1. gr. í ljósi þess hve víðtækt framsal löggjafinn væri að veita sveitarfélaginu þegar kemur að ákvörðun um niðurfellingu fasteignaskatts. Með því að heimila bæjarstjórn að fella niður fasteignaskatt á grundvelli ákvæðisins sem kveður á um að heimilt verði að líta til annarra sjónarmiða en þeirra sem tilgreind eru í 1.–3. tölul. verði um að ræða afar matskennda ákvörðun bæjarstjórnar. Fyrir nefndinni komu fram sjónarmið þess efnis að sú matskennda heimild sem felst í 4. tölul. væri ekki nauðsynleg vegna þeirra ákvarðana sem bæjarstjórn Grindavíkur þarf að hafa heimildir að lögum til að taka.

Í fyrrgreindu minnisblaði ráðuneytisins til nefndarinnar segir að ráðuneytið geri ekki athugasemd við að 4. tölul. a-liðar 1. gr. verði felldur brott en ljóst sé að það muni takmarka heimildir sveitarfélagsins til að bregðast við sérstökum tilvikum. Þar sem fram hefur komið fyrir nefndinni að sú matskennda heimild sem um ræðir sé ekki nauðsynleg þá telur meiri hlutinn rétt að hún verði felld brott úr frumvarpinu og leggur til breytingu þess efnis. Í því sambandi vísar meiri hlutinn til almennra sjónarmiða um skýrleika skattlagningarheimilda.

Auk þess leggur meiri hlutinn til aðrar tæknilegar breytingar sem þarfnast ekki skýringa.

Að framangreindu virtu leggur meiri hlutinn til að frumvarpið verði samþykkt með þeirri breytingu sem var er lögð með nefndarálitinu.

Þeir hv. þingmenn sem eru á þessu nefndaráliti eru Bjarni Jónsson, sú sem hér stendur, Ingibjörg Isaksen, Njáll Trausti Friðbertsson, Orri Páll Jóhannsson, Vilhjálmur Árnason, Þorbjörg Sigríður Gunnlaugsdóttir og Þórunn Sveinbjarnardóttir.

Virðulegi forseti. Ég hef lokið máli mínu.


Ræðumaður: Halla Signý Kristjánsdóttir

Virðulegi forseti. Þorrinn er mættur og veðrið er samkvæmt því. Ég ætlaði  vestur á firði þar sem sólin skín í dag, en kunnugleg stef hljómuðu í gær og í fyrradag um lokanir á Súðavíkurhlíð vegna snjóflóðahættu og snjóflóða og heiðar vestra illfærar eða lokaðar.

Margt hefur verið gert til að tryggja öryggi vegfarenda á Súðavíkurhlíð, snjóflóðaskápar og þil, en til þess að tryggja fyllilega öryggi vegfarenda milli Súðavíkur og Ísafjarðar þarf að ráðast í jarðgangaframkvæmdir. Á Súðavíkurhlíð eru merkt 24 gil sem hætta er á snjóflóðum úr, en kunnugir segja að þau séu fleiri og þá eru ótalin hættusvæði á Kirkjubólshlíð.

Það er ekki nýtt að vegir lokist, við þekkjum það nú bara í dag hér á suðvesturhorninu. En málið er að það eru aðrar aðstæður núna en voru fyrir aldarfjórðung eins og fyrir vestan. Þá var samfélagsgerðin önnur. Innan hvers byggðarlags var eitt samfélag. Íbúar sóttu sína vinnu innan þess, skóla, heilsugæslu og félagslíf. Ein góð norðanhríð sem stóð í viku setti ekki hversdagslífið úr skorðum. Nú eru landfræðileg mörk byggðarlaganna önnur og samfélögin stærri. Í dag eru vinnusóknarsvæði á Vestfjörðum færri og þjónusta og verslun færð í stærri kjarnana. Þetta gengur allt vel í þeim heimi þar sem samgöngur eru greiðar en í því árferði sem nú ríkir veldur þetta meiri einangrun en ella.

Grundvallarþörf þessa samfélags sem við erum búin að hanna eru greiðar samgöngur. Kröfur um enn meiri samvinnu í samfélögum krefjast  greiðari og öruggari samgangna. Miklar samgöngubætur og uppbygging nútímavega hafa orðið á Vestfjörðum og það kallar enn fremur á aukna vetrarþjónustu síðastliðna  áratugi, en úrbóta er enn þörf.

Heyr, heyr.Virðulegi forseti. Jarðgöng á sunnanverðum Vestfjörðum um Hálfdán og Mikladal eru jafn mikilvæg. Jarðgöng milli byggðakjarna eiga alltaf að vera tilbúin á teikniborðinu með tilliti til byggðaþróunar, daglegrar vinnusóknar og ekki síður vegna aukinna umsvifa fiskeldis sem skilar þjóðarbúinu 10 milljörðum í útflutningstekjur. Þá þurfa samgöngur vestra að vera skilvirkar, öruggar og heilsárs.


Ræðumaður: Líneik Anna Sævarsdóttir

Virðulegi forseti. Í vikunni rakst ég á sögu tannlæknis frá Úkraínu sem kom hingað sem flóttamaður í mars 2022 og hefur nú fengið leyfi landlæknis til starfa sem tannlæknir á Íslandi. Það eru virkilega jákvæðar fréttir. En ég heyri líka of margar sögur um að innflytjendur fái nám eða starfsréttindi ekki metin á Íslandi. Fólk strandar í ferlinu og veit ekki hvar hindrunin liggur eða fær ekki upplýsingar um hvaða þekkingu þarf að bæta ofan á fyrri þekkingu til að geta nýtt sína menntun í íslensku umhverfi.

Í gær átti ég hér orðastað við hæstv. félags- og vinnumarkaðsráðherra um mat á námi innflytjenda. Þar kom fram að verkefnin dreifast á margar stofnanir og ráðuneyti. Það er ekki til staðar eitt samræmt kerfi eða gátt til að fá menntun  erlendis frá metna. En þar kom líka fram að meiningin er að koma upp rafrænni gátt, efla raunfærnimat og tryggja stuttan og skilvirkan matstíma á námi og starfsréttindum. Það er mjög mikilvægt í mínum huga, enda er þar um að ræða mikilvæga fjárfestingu í fólki og í samræmi við stjórnarsáttmála.

Innflytjendur eru nú um 18% af heildarfjölda landsmanna og í mörgum byggðarlögum er hlutfallið hærra. Seinni hluta síðasta árs voru innflytjendur um 23% af heildarfjölda starfandi á Íslandi. Almenn atvinnuþátttaka á Íslandi er 82% en atvinnuþátttaka innflytjenda er mun meiri eða tæplega 87%. Það er meira en í öðrum norrænum ríkjum. Innflytjendur sinna mikilvægum störfum, t.d. í fiskvinnslu eða iðnaði, ferðaþjónustu og í vaxandi mæli í heilbrigðis- og velferðarþjónustu. Menntunarstig innlendra og innflytjenda á Íslandi er áþekkt. Við þurfum á þekkingunni halda þar sem hún nýtist sem best.


Ræðumaður: Halla Signý Kristjánsdóttir

Virðulegi forseti. Ég flyt hér tillögu til þingsályktunar um aukna verðmætasköpun við nýtingu þörunga. Með mér á málinu eru hv. þingmenn Þórarinn Ingi Pétursson, Lilja Rannveig Sigurgeirsdóttir og Eyjólfur Ármannsson.

Þingsályktunartillagan er lögð fram í þriðja sinn. Hún var fyrst lögð fram á 151. löggjafarþingi af Silju Dögg Gunnarsdóttur, þáverandi þingmanni Framsóknar, en er nú endurflutt af þeirri sem hér stendur með nokkrum breytingum.

Tillagan felur í sér að Alþingi feli matvælaráðherra í samráði við umhverfis-, orku- og loftslagsráðherra að skipa starfshóp sem hafi það að markmiði að kanna möguleika á aukinni verðmætasköpun við nýtingu þörunga. Starfshópurinn leggi áherslu á eftirfarandi:

1. Hvernig lög og reglur styðji við sjálfbæra nýtingu á þörungum sem vaxa villtir eða eru ræktaðir í sjó eða á landi.

2. Hvernig efla megi rannsóknir og nýsköpun um land allt sem varði öflun þörunga, nýtingu þeirra sem og framleiðslu og markaðssetningu á vörum úr þeim.

3. Hvernig styrkja megi eftirlitsaðila og auka sérfræðiþekkingu um þörungaræktun innan viðeigandi stofnana.

Í tillögunni kemur fram að starfshópurinn skili skýrslu með tillögum til Alþingis eigi síðar en 1. mars 2024, en sú dagsetning nálgast óðfluga og því þyrfti að gefa lengri tíma.

Vaxandi markaður er fyrir þörunga og afurðir þeirra í heiminum en villtir þörungar eru takmörkuð auðlind. Þetta eru oft og tíðum mjög dýrar vörur og skapa því mikil verðmæti. Hér á Íslandi eru, eins og við vitum, kjöraðstæður fyrir bæði öflun og ræktun þörunga úr sjó ásamt ræktun á landi.

Með leyfi forseta vil ég lesa upp samantekt úr skýrslunni varðandi þörungaeldi á Íslandi en þar segir:

„Ísland getur stutt við þörungaeldi með því að fylgja fordæmi nágrannaríkja sem hafa sett stefnur og reglur til að ýta undir sjálfbæran vöxt greinarinnar. Sértækt regluverk um smáþörungaframleiðslu á Íslandi er ekki til en vöntun á því mun sennilega ekki hamla vexti verulega. Krafa um skráningu á framleiðslumagni, tegundum og tengdum framleiðsluferlum, gæti hins vegar nýst stjórnvöldum til að styðja betur við greinina og auðvelda nýjum aðilum að taka sín fyrstu skref. Að auki gæti aukinn fyrirsjáanleiki varðandi aðgengi að helstu aðföngum (vatni og orku) stuðlað að frekari vexti greinarinnar.

Sérstök löggjöf um stórþörungaræktun á Íslandi er ekki til og hefur það staðið í vegi fyrir vexti í greininni. Hægt væri að læra af reynslu Norðmanna, Færeyinga, Dana og Skota og þeim aðgerðum sem þar hafa verið innleiddar til að styðja við vöxt. Aðgerðir eins og að gefa stórþörungaeldi gaum í stefnumótun, veiting tímabundinna þróunarleyfa, setja gildistíma rekstrarleyfa til nægilega langs tíma og gerð skýrs reglu- og leyfisveitingakerfis fyrir sjálfbæra stórþörungaframleiðslu …“

Ræktun og nýting þörunga hefur hverfandi umhverfisáhrif þar sem ferlið krefst hvorki vatnsnotkunar né áburðar eða eiturefnanotkunar og þarf aðeins takmarkað landsvæði. Rannsóknir benda til þess að sjálfbærar öflunaraðferðir á þörungum hafi ekki neikvæð áhrif á lífríkið til lengri tíma. Þararæktun á línum í sjó, sem nú þegar er stunduð við Ísland og víðar í heiminum, er einnig líkleg til að auka kolefnisbindingu og vinna þar með gegn súrnun sjávar. Ísland er hluti af OSPAR-samningi sem fjallar um vernd Norðaustur-Atlantshafs. Súrnun sjávar er aukaafurð losunar á koltvísýringi út í andrúmsloftið og gleypir sjórinn því aukið magn koltvísýrings. Við það verða efnaskipti sem lækka sýrustig sjávar sem hefur skaðleg áhrif á lífríki hafsins. Jón Ólafsson, prófessor í haffræði, segir að súrnun sjávar sé hraðari við strendur Íslands en á öðrum hafsvæðum í heiminum. Rannsóknir hafa leitt í ljós að þörungar eru um 400 sinnum virkari en tré í bindingu koltvísýrings, þeir eru ekki bara skilvirkari hvað varðar kolefnisbindingu heldur þurfa þeir mun minna rými en trjárækt.

Eins og þegar er getið framleiða þörungar með ljóstillífun að minnsta kosti um helming alls þess súrefnis sem við drögum að okkur. Sumir vísindamenn telja að hlutfallið sé 90%. Þörungategundir hafa mismunandi vaxtarhraða en til eru tegundir sem geta vaxið meira en 65 cm á dag og tífaldað lífmassa sinn á sex til átta vikum.

Þörungar eru ekki aðeins næringarrík fæðutegund sem framleiðir mikið magn súrefnis heldur má einnig nýta þá til framleiðslu á lífeldsneyti og fóðri og sem áburð. Sumar smáþörungategundir eru olíuríkar og úr þeim er hægt að framleiða lífeldsneyti sem endurnýtir koltvísýring úr loftinu. Framleiða má lífeldsneyti hérlendis í miklu magni svo að það geti komið í staðinn fyrir innflutt eldsneyti og þannig dregið úr neikvæðum áhrifum eldsneytisnotkunar á umhverfið.

Því er ljóst að sjálfbær öflun þörunga og aukin nýting þeirra getur hjálpað til við að minnka álag á önnur vistkerfi jarðarinnar, draga úr áhrifum loftslagsbreytinga og hafa jákvæð áhrif á vistkerfi hafsins. Möguleikar á frekari nýtingu þörunga til hagsbóta fyrir umhverfið eru þannig miklir og gætu verið lykillinn að því að leysa einhverjar af þeim áskorunum sem við okkur blasa til að tryggja fæðuöryggi kynslóða framtíðarinnar. Þá má sannarlega segja að framtíðin sé núna og því er ekki seinna vænna en að byrja að nota þessa dásamlegu sjálfbæru auðlind sem finna má í fjörum okkar.

Þótt Egill Skallagrímsson hafi ekki talið söl til matar þá eru þörungar sannkölluð ofurfæða. Þeir innihalda oft 10–100 sinnum meira af vítamínum en ávextir og grænmeti og eru einnig ríkari uppspretta steinefna, snefilefna og ýmissa lífvirkra efna en flestur matur sem á uppruna sinn á landi. Sumar tegundir eru einnig prótínríkar.

Í skýrslu Boston Consulting Group um stöðu og framtíð lagareldis á Íslandi, sem gerð var fyrir tilstilli matvælaráðuneytisins og birt 28. febrúar á síðasta ári, kemur fram að markaður fyrir þörunga hefur vaxið töluvert á heimsvísu síðustu ár. Nýting þörunga hefur þróast og eftirspurnin hefur fylgt þeirri þróun. Í þessum markaðsaðstæðum felast umtalsverð tækifæri hér á landi í þörungaeldi. Þeir ófáu kostir sem fylgja ræktun, verkun og nýtingu þörunga hafa skapað vinsældir á vörunni sem sjálfbær uppspretta næringar fyrir menn og dýr. Einnig eru jákvæð umhverfisáhrif þörunga talin vera til þess fallin að auka vinsældir þeirra enn frekar með vaxandi áherslu á umhverfismál og kolefnishlutleysi.

Heimsmarkaður fyrir þörunga er stór og fer vaxandi. Í framangreindri skýrslu Boston Consulting Group er áætlað að á næstu tíu árum stækki markaðurinn um u.þ.b. 7–9% á ári og verði metinn á um 15–20 milljarða evra. Í þessum markaðsaðstæðum felast umtalsverð tækifæri, m.a. hér á landi þar sem Ísland býr yfir náttúrulegum skilyrðum sem veita fyrirtækjum sem hér starfa forskot. Samkvæmt skýrslu Report Linker um heimsmarkað fyrir þörunga frá því í júlí 2020 var áætluð velta árið 2020 fyrir þörungaprótín 912,8 milljónir dala og því spáð að hann vaxi í 1,3 milljarða dala árið 2027. Þá kemur einnig fram í skýrslunni að vaxandi eftirspurn sé eftir matvæla- og drykkjarafurðum sem innihalda þörunga. Ísframleiðendur eru líka farnir að bæta örþörungum við afurðir sínar til að auka næringargildi vörunnar. Sem stendur framleiða þessi fyrirtæki mikið úrval af vörum úr þörungum. Þar er m.a. að finna andoxunarefni, prótín og bragð- og litarefni. Nú má finna á veitingastöðum um allan heim vörur sem innihalda að einhverju leyti efni úr þörungavinnslu. Efnin er líka að finna í bjór, snyrtivörum, græðandi kremum og mörgum öðrum vörum.

Vöxtur í þörungaframleiðslu í heiminum er áætlaður um 7,4% á ári til ársins í ár og að veltan verði um 1,1 milljarður bandaríkjadala árið 2024 samkvæmt greiningu Sjávarklasans frá því í nóvember árið 2019. Mörg fyrirtæki eru að taka sín fyrstu spor á þessu sviði og þess má vænta að veltuaukningin í greininni verði allveruleg á næstu árum. Önnur fyrirtæki eru þegar í startholunum og að meðaltali hefur komið fram eitt nýtt fyrirtæki í þörungaframleiðslu eða nýtingu þörunga á ári frá 2012. Í þessari grein liggja mýmörg áhugaverð tækifæri fyrir íslenskt athafnalíf. Sum fyrirtækjanna gera ráð fyrir mjög hröðum vexti.

Á tímum sem þessum er fæðuöryggi mikilvægt. Fleiri skynja án efa mikilvægi öflugrar matvæla- og heilsuefnaframleiðslu hér á landi og eðlilegt er að horfa til þess hvaða frekari tækifæri kunna að vera fyrir matvælalandið Ísland á komandi árum. Við strendur landsins eru víðfeðmir þaraskógar sem geta orðið enn ein stoðin í eflingu landsins sem matvæla- og bætiefnalands. Þörungategundir eða efni unnin úr þeim eru nú þegar hluti af daglegu lífi flestra Íslendinga þótt fæstir geri sér grein fyrir því. Þörungamjöl eða þörungaþykkni er metið að verðleikum um allan heim og er það flutt héðan lífrænt vottað. Tækifæri eru falin í frekari nýtingu þörunga við framleiðslu matvæla og fæðubótarefna.

Fyrstu heimildir um iðnaðarframleiðslu á þangi eru frá 17. öld þegar framleidd var pottaska sem notuð var í glersmíði og í framleiðslu á sápu. Í kringum árið 1800 fluttu Norðmenn út um 1.500 tonn af pottösku. Nú eru þörungar m.a. notaðir til matar, bæði beint og óbeint, sem fóður, í lyfjagerð, pappírsgerð, í húð- og hárvörur og sem jarðvegsáburður. Algengt er að finna þykkingarefni unnin úr þörungum í hvers konar vörum, t.d. ís, sultum, hlaupi, súpum, tómatsósu, sinnepi, majónesi, varalit, naglalakki, raksápum, sjampói, húðkremum og tannkremum. Við berum þetta á okkur og étum þetta líka. Einnig er framleiddur næringarríkur líförvandi lífrænn áburður úr þangi og E-efni sem notuð eru sem bindiefni í matvæli, dekk og málningu eru unnin úr þangi.

Eiginleikar þangmjöls eða þaraþykknis eru margir og notkunarmöguleikar þess mismunandi. Áður fyrr nýttu menn helst þang sem fóður og áburð en notagildið hefur aukist til muna í takt við aukna þekkingu og tækni. Það skiptist í þrjá meginflokka; fóður, áburð og fjölsykrur.

Nýsköpun og fyrirtækjarekstur í tengslum við þara hérlendis er að stórum hluta á byrjunar- og vaxtarstigi. Þó er nýsköpun í tengslum við hvers konar þróun á heilsuefnum og lífvirkum efnum úr þessu hráefni þegar komin lengra hér en í nágrannalöndunum. Þá eru einnig tækifæri í þróun þara til að nýta hann í ýmsar umbúðir og fatnað í stað annarra efna sem eru skaðleg fyrir umhverfið. Með því að auka fjárfestingar og rannsóknarstyrki til nýsköpunar við nýtingu þörunga getur Ísland náð enn meiri fótfestu á þessu sviði og skapað sér sess á meðal forystuþjóða í fullnýtingu þara.

Líta ber til þeirra skuldbindinga sem Ísland hefur gengist undir í umhverfismálum á alþjóðlegum vettvangi og leita til sérfræðinga og fagfólks á sviði sjálfbærni, þörungaöflunar og nýtingar, svo að nokkuð sé nefnt. Með því að fjárfesta í menntun, rannsóknum og frumkvöðlafyrirtækjum á þessu sviði getur Ísland skapað sér sess.

Hér á landi eru ýmis fyrirtæki komin af stað í þessum málum. Þörungaverksmiðjan á Reykhólum hefur starfað í yfir 50 ár þar sem þangs hefur verið aflað við Breiðafjörð. Sú framleiðsla hefur skipt sköpum fyrir það byggðarlag enda er þetta ekki síður byggðamál ef við sjáum þarna tækifæri til vaxtar vítt og breitt um landið. Ný fyrirtæki eins og Isea í Stykkishólmi búa til verðmætar afurðir úr klóþangi sem þykir sérstakt fyrir þær sakir að það vex aðeins hér á norðlægum slóðum. Hér tel ég tvö fyrirtæki við Breiðafjörð, enda eru þar kjöraðstæður til slíkrar vinnslu þar sem þar er mikill þangvöxtur. Fleiri fyrirtæki starfa í þessum geira hér við land.

Virðulegi forseti. Um 300 tegundir af stórþörungum finnast umhverfis Ísland. Mögulegt er að nýta þörunga í margs konar framleiðslu, t.d. sem íblöndunarefni í matvæli, efni í fiskeldi, efni í dýraeldi, náttúrulyf, fæðubótarefni og snyrtivörur auk þess sem horft hefur verið til framleiðslu á bíógasi og etanóli.

Virðulegi forseti. Ég læt þetta duga og vonast til að fá góða umræðu í nefnd, því að hér er um mikilvægt mál að ræða fyrir íslenska þjóð til framtíðar. Ég legg því til að málinu verði vísað til atvinnuveganefndar.


Ræðumaður: Ingibjörg Isaksen

Virðulegi forseti. Ég vil byrja á því að þakka hv. þm. Gísla Rafni Ólafssyni fyrir ræðuna og stuðning við þetta mál. Það er alveg rétt hjá honum að mér þótti mjög vænt um hversu margir þingmenn skráðu sig á málið því til stuðnings og einmitt þvert á flokka. Ég held að meiri hluti flokka hér á þingi sé á þessu máli sem er mikið fagnaðarefni. Ég tek undir það með honum að ég bind vonir við að þetta mál nái fram að ganga og við getum líka bara öll lagst á eitt með það því þetta á ekki að vera pólitískt mál, þetta er samfélagslegt mál og við erum öll hér á þingi einmitt til þess að gera gott fyrir okkar samfélag.

En það er einmitt sláandi að síðastliðna tvo áratugi hefur fjöldi sjálfsvíga á ári ekki breyst. Hann hefur verið að meðaltali í kringum 40 sem er bara allt, allt of há tala og þar eru ekki taldar með sjálfsvígstilraunir. Með því að fara í þessar greiningar og kalla fram þessar upplýsingar og athuga hvort við getum séð einhvers konar mynstur, til að geta einmitt einbeitt og í rauninni beint okkar forvörnum frekar og skýrar að vissum þáttum, getum gripið þessa áhættuhópa, þá getum við vonandi komið í veg fyrir það að einhverjir taki þessa skelfilegu ákvörðun en líka einmitt aðstoðað aðstandendur sem sitja eftir sárir og með alls kyns spurningar varðandi af hverju viðkomandi tók þessa skelfilegu ákvörðun.

Ég tók eftir þessu sjálf þegar ég flutti þessa ræðu og við undirbúninginn að þetta er skammur fyrirvari þannig að ég geri ráð fyrir því að þessu verði breytt í nefndinni og vona einmitt að aðilar sendi inn umsagnir til að gera þetta mál jafnvel bara enn betra.


Ræðumaður: Ingibjörg Isaksen

Forseti. Ég mæli hér fyrir tillögu minni til þingsályktunar um rannsókn á orsakaferli í kjölfar sjálfsvígs. Tillagan hljóðar svo:

„Alþingi ályktar að fela ríkisstjórninni að skipa starfshóp sem rannsaki afturvirkt mögulegt orsakaferli, áföll, lýðfræðilegar breytur, komur/innlagnir á heilbrigðisstofnanir og breytingar í lífi einstaklinga í undanfara sjálfsvígs. Starfshópurinn skili skýrslu með tölfræði og tillögum að aðgerðum, bæði fyrirbyggjandi og í forvarnarstarfi til framtíðar, eigi síðar en 1. maí 2024.“

Flutningsmenn tillögunnar eru auk mín hv. þingmenn Líneik Anna Sævarsdóttir, Þórarinn Ingi Pétursson, Bjarkey Olsen Gunnarsdóttir, Berglind Harpa Svavarsdóttir, Logi Einarsson, Oddný G. Harðardóttir, Gísli Rafn Ólafsson, Elva Dögg Sigurðardóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Þingsályktunartillagan er sett fram í kjölfar samtala við heilbrigðisstarfsfólk, m.a. við verkefnastjóra sjálfsvígsforvarna hjá embætti landlæknis, en hún hefur að markmiði að stuðla að öflun gagna sem nýtast við greiningu á áhættuhópum í forvarnastarfi og við mótun fyrirbyggjandi aðgerða svo koma megi betur í veg fyrir sjálfsvígstilraunir og sjálfsvíg. Þegar andlát á sér stað er það rannsakað til þess að gera grein fyrir dánarmeini. Rannsóknir lögreglu og héraðslækna fara fram til að ákveða hvort andlát hafi borið að með saknæmum hætti eða ekki. Ef raunin er ekki sú er almennt ekki aðhafst frekar. Rannsókninni lýkur og orsökin er skráð í dánarmeinaskrá. Það á m.a. við ef um sjálfsvíg er að ræða.

Sjálfsvíg eru ekki rannsökuð afturvirkt þar sem undanfari þeirra er skoðaður í þaula í leit að þáttum sem komu einstaklingnum í það hugarástand sem hann var í við andlátið. Nauðsynlegt er að slík rannsókn fari fram með þeim hætti að fara afturvirkt yfir lýðfræðilegar breytur, aðstæður, atburði og möguleg áföll sem einstaklingurinn upplifði í undanfara sjálfsvígs. Þá er m.a. átt við brottfall úr skóla, atvinnumissi eða langvarandi atvinnuleysi, sambandsslit, makamissi, ofbeldi, neyslu vímugjafa og hvað annað sem getur haft áhrif. Með slíkri rannsókn er hægt að afla hagnýtra gagna sem geta skipt sköpum í áframhaldandi vinnu samfélagsins gegn sjálfsvígum, bæði í forvarnavinnu og við mótun fyrirbyggjandi aðgerða. Gögnin myndu einnig nýtast við það mikilvæga verkefni að greina áhættuhópa í samfélaginu, þ.e. þá hópa sem líklegri eru til að upplifa sjálfsvígshugsanir, gera sjálfsvígstilraunir eða deyja í sjálfsvígi, umfram hefðbundnar breytur á borð við kyn, aldur og búsetu. Nú eru slík gögn ekki til staðar.

Aðdáunarverð vinna á sér stað dag hvern hér á landi, bæði á stofnunum og hjá félagasamtökum. Sem dæmi má nefna upplýsingasíma heilsugæslunnar, 1700, hjálparsíma og netspjall Rauða krossins, 1717, vinnu Píeta samtakanna með ráðgjöf og stuðning fyrir einstaklinga með sjálfsvígshugsanir og aðstandendur þeirra, geðsvið Landspítala, BUGL, VIRK starfsendurhæfingarsjóð, Bergið Headspace og Sorgarmiðstöð, svo eitthvað sé talið. Einnig hefur talsverð vinna átt sér stað innan stjórnsýslunnar, þá aðallega á grunn- og framhaldsskólastigi og innan heilbrigðiskerfisins. Þá var aðgerðaáætlun til að fækka sjálfsvígum samþykkt af heilbrigðisráðherra 2018. Embætti landlæknis er miðstöð sjálfsvígsforvarna hér á landi og starfar í dag eftir henni.

Í lok síðustu viku bárust síðan fréttir frá landlækni um aðgerðir gegn sjálfsvígum og nýja miðstöð sjálfsvígsforvarna. Miðstöðin, sem hlotið hefur nafnið Lífsbrú, varð að veruleika þegar föstu fjármagni frá heilbrigðisráðuneytinu var veitt ótímabundið í sjálfsvígsforvarnir. Hér er verið að taka risastórt skref í átt að breytingum til hins betra og því ber sannarlega að fagna.

Virðulegi forseti. Sjálfsvíg eru viðkvæmt samfélagslegt málefni. Þau hafa mikil áhrif á aðstandendur og jafnvel heilu samfélögin. Áhrifin teygja anga sína víða en samkvæmt tölum frá Alþjóðaheilbrigðismálastofnuninni verða að meðaltali 135 einstaklingar fyrir áfalli í kjölfar sjálfsvígs eins einstaklings. Talið er að um 6.000 manns verði fyrir áhrifum af sjálfsvígum á hverju ári hér á landi. Samfélagið vill gera betur, grípa einstaklinga í áhættuhópum, ganga í fyrirbyggjandi aðgerðir, efla forvarnastarf og bjóða upp á sálræna aðstoð fyrir bæði einstaklinga í áhættuhópum og aðstandendur þeirra. Við höfum þörf fyrir að ávallt fari fram rannsókn, svo að komast megi að því hvað hafi gerst og finna alla annmarka sem eru á öryggisneti samfélagsins.

Ég bind vonir við að tillaga þessi nái fram að ganga og verði vísað til nefndar og fái þar góða málsmeðferð.


Ræðumaður: Stefán Vagn Stefánsson

Frú forseti. Ég þakka hv. þingmanni kærlega fyrir seinna andsvarið. Það segir hér í þessari ágætu þingsályktunartillögu að ályktað sé að fela ríkisstjórninni að taka þetta til frumathugunar. Frumathugunar, hv. þingmaður. Væntanlega koma úr þeirri frumathugun einhverjar niðurstöður. Ein niðurstaðan getur verið sú að þetta sé betur komið hjá einkaaðilum. Ein niðurstaðan getur verið sú að við þurfum, alveg eins og hv. þingmaður sagði áðan, að skoða betur skattalega umhverfið og hvernig við getum fengið tekjur í gegnum það. Og þó að hv. þingmaður haldi kannski að hann sé kominn aftur til ársins 1952, þá er það nú ekki þannig og ég stend fastur á því að það sé þess virði að skoða hugmyndina. Ég nefni hér í minni þingsályktunartillögu þennan þjóðarsjóð. Menn voru nú ekkert hoppandi kátir hér fyrir nokkrum árum þegar var verið að tala um þjóðarsjóð til þess að koma til móts við krítískar aðstæður í íslensku samfélagi, sem við höfum nú heldur betur upplifað á síðustu árum og erum að upplifa núna. Það hefði nú ekki verið neitt verra að vera með þjóðarsjóð til að aðstoða varðandi stöðuna í Grindavík. Ég held að það sé algerlega þess virði að skoða kosti og galla þess að ríkið komi inn í þessa fjárfestingu. Ég geri mér grein fyrir því að við hv. þingmaður erum kannski ekki á alveg nákvæmlega sama stað í þessu en við höfum báðir sama áhugann á þessu verkefni, hvort sem það verður í höndum ríkis eða einkaaðila, því þetta er eitthvað sem gæti skipt íslenskt hagkerfi verulega miklu máli og íslenska þjóð til framtíðar.


Ræðumaður: Stefán Vagn Stefánsson

Virðulegur forseti. Ég vil byrja á því að þakka fyrir andsvarið sem er mjög gott. Það er alveg rétt sem hv. þingmaður kom inn á að það eru aðilar að skoða þetta nú þegar, einkaaðilar að skoða það að koma að rafeldsneytisframleiðslu hér á landi, sem er mjög gott. Það segir okkur bara nákvæmlega það sem kom fram í minni ræðu, að áhugi fjárfesta fyrir þessu verkefni hér á landi er mikill. Það er á engan hátt verið að stíga á tærnar á þeim eða þeim verkefnum. Sú raunstaða sem við stöndum hins vegar frammi fyrir í dag er að framleiðsla á rafeldsneyti mun ekki borga sig nema hún verði til útflutnings líka samkvæmt þeim upplýsingum sem við höfum í dag. Slíkt fyrirtæki mun ekki bera sig nema það fái möguleikann á að selja út, innanlandsmarkaður er ekki nægilega öflugur.

Þá kemur að þessu stóra spurningarmerki, sem ég veit að ég og hv. þingmaður erum nú sammála um og deilum áhyggjum af, varðandi orkuöflun hér á Íslandi. Það er náttúrlega risaþáttur í þessu verkefni, þ.e. hvernig á að ná í orkuna. Um það hefur okkur greint töluvert á í þessum þingsal, bæði hvað mikið vanti af orku og í hvað hún eigi að fara. Ég er í raun og veru bara að segja með þessari tillögu minni að mér finnist eðlilegt að við skoðum þann möguleika hvort ríkið eigi að stíga þarna inn í og hvort það myndi nást betri sátt hér í þessum þingsal og eins úti í samfélaginu — vegna þess að það er ljóst að það þarf aukna orku og væntanlega þyrfti að virkja fyrir svona framkvæmd — hvort það yrði auðveldara og meiri sátt um slíka framkvæmd ef hún væri í eigu ríkisins heldur en í eigu einkaaðila.


Ræðumaður: Stefán Vagn Stefánsson

Virðulegur forseti. Ég flyt tillögu mína til þingsályktunar um stofnun ríkisfélags um rafeldsneytisframleiðslu á Íslandi. Tillagan hljóðar svo:

Alþingi ályktar að fela ríkisstjórninni að taka til frumathugunar stofnun ríkisfélags um rafeldsneytisframleiðslu á Íslandi. Litið verði við þessa frumathugun til starfsemi Equinor í Noregi, fyrrum Statoil.

Tillaga þessi var áður lögð fram á 153. löggjafarþingi, 430. mál, og er nú endurflutt nær óbreytt. Til að draga úr losun gróðurhúsalofttegunda erum við tilneydd til að þurfa fleiri græna orkugjafa. Framleiðsla rafeldsneytis, sem vetnis eða annars rafeldsneytis í formi ammóníaks, metanóls eða metans, er grænt tækifæri sem bíður þess að verða nýtt. Framleiðsla rafeldsneytis á Íslandi er talin vera ábatavæn og mikilvægt framlag í baráttu okkar gegn loftslagshlýnun. Eftirspurn eftir grænu vetni sem framleitt hefur verið með rafgreiningu vatns og endurnýjanlegri orku, samhliða markmiðum í loftslagsmálum, mun einungis fara vaxandi á komandi árum.

Aðgengi að rafeldsneyti þarf að vera til staðar og til að framleiðsla geti orðið samkeppnishæf til framtíðar þarf hún að vera á hagstæðu verði. Mikilvægi þess að Ísland geti orðið sjálfbært þegar kemur að öflun rafeldsneytis er ótvírætt eins og núverandi ástand heimsmála sýnir svo rækilega. Sjálfbærni í orkuöflun er þjóðaröryggismál, fyrir utan þá þjóðhagslegu hagsmuni sem af því hljótast að framleiða innlenda orkugjafa til notkunar í orkuskiptum Íslendinga. Framtíðartækifærin eru því mikil þegar kemur að framleiðslu á rafeldsneyti og þetta styður við markmið okkar um orkusjálfstæði Íslands.

Við höfum ákveðin markmið í átt að kolefnishlutleysi og þó að þau séu af ýmsum talin afar háleit ætlum við okkur að standast skuldbindingar okkar í loftslagsmálum. Ásamt því að framleiða endurnýtanlega orkugjafa til að fullnægja þörfum innan lands liggja einnig gríðarleg tækifæri í að hefja útflutning á rafeldsneyti. Framleiðsla á rafeldsneyti er kostnaðarsöm aðgerð en þótt framleiðsla á rafeldsneyti og sala sé í dag hlutfallslega lítil er áhugi fjárfesta mikill og ákveðin tækifæri felast í því að fjármagna framleiðslu þegar markaðir eru orðnir tryggir. Á heimsvísu er gert ráð fyrir að kostnaðarliðir fari lækkandi á næstu árum. Eitt af tækifærum Íslands við framleiðslu rafeldsneytis er að nýta mögulega árstíðabundna umframorku og hámarka arðsemi.

Með stofnun ríkisfélags um rafeldsneytisframleiðslu sem yrði í meirihlutaeigu ríkisins er tryggt að stærstur hluti ábatans af framleiðslunni renni til þjóðarinnar. Ef horft er til Noregs og stofnun ríkisolíufélagsins Statoil árið 1972 ætti öllum að vera ljós ábati norska ríkisins af þeirri ákvörðun. Norski olíusjóðurinn er einn sá stærsti í heiminum í dag og hefur gjörbreytt stöðu Norðmanna til uppbyggingar innviða og þjónustu við íbúa um allan Noreg. Ísland er í kjörstöðu til að nýta auðlindir sínar til framleiðslu á rafeldsneyti, bæði fyrir innanlandsframleiðslu og mögulegan útflutning, og styrkja þannig tekjustofna ríkissjóðs. Svo má í þessu samhengi velta því upp hvort tekjur af slíku félagi ættu að renna í samfélagssjóð líkt og Norðmenn hafa komið sér upp í tengslum við sína olíuvinnslu.

Með á þessari tillögu minni eru hv. þingmenn Hafdís Hrönn Hafsteinsdóttir, Halla Signý Kristjánsdóttir, Lilja Rannveig Sigurgeirsdóttir, Þórarinn Ingi Pétursson og Jakob Frímann Magnússon.

Virðulegur forseti. Til að stofnun ríkisfélags um rafeldsneytisframleiðslu á Íslandi geti orðið að veruleika skiptir stuðningur og aðgerðir opinberra aðila og nýsköpunarsjóða afar miklu máli svo að möguleiki sé á að skapa umhverfi eins og best verður á kosið til að styðja við þróun tækni og lausna.

Það er von mín að ályktunin fái góða málsmeðferð í sinni nefnd. Við á Íslandi erum í sterkri stöðu til orkuskipta. Þar af leiðandi þurfum við að gæta þess að tækifærin sem liggja fyrir í þessum málaflokki renni okkur ekki úr greipum. Tæknin er til staðar og okkur ber að nýta hana í þágu þjóðarinnar.


Ræðumaður: Þórarinn Ingi Pétursson

Frú forseti. Ég þakka hv. þingmanni spurninguna. Hvers vegna er lífsnauðsynlegt að koma þessu í kvóta? Það er spurning sem atvinnuveganefnd þarf að svara í sinni vinnu, það er alveg skýrt. Það sem frumvarpið leggur til, og það hefur verið talað hér um fyrirsjáanleika og annað og það að veiðarnar sem slíkar geti orðið arðbærari en þær eru í dag — það er markmiðið. En það er þá líka vinna nefndarinnar að fara yfir allar þær umsagnir sem við fengum á síðasta þingi og sömuleiðis þær umsagnir sem berast til nefndarinnar eftir að það fer út til umsagnar á fimmtudaginn. Þá þurfum við að rýna þær umsagnir og rýna þetta enn frekar og þá getum við svarað hv. þingmanni þeirri spurningu sem borin er upp: Af hverju er þetta lífsnauðsynlegt? Við hefðum svo sem getað svarað þeirri spurningu  eins og þetta var í fyrra, en ég tel að með því að við gefum okkur enn betri tíma getum við staðfest það enn frekar. En það er nefndarinnar að leysa úr því.


Ræðumaður: Þórarinn Ingi Pétursson

Ég hlustaði.Frú forseti. Ég vil þakka hv. þingmanni fyrir spurningarnar. Það er nú þannig, og ég held að ég hafi tekið það nokkuð skýrt fram, með það sem snýr að nýliðun að þar er ráðherra heimilt að úthluta til nýliða ákveðnu magni, svo það sé skýrt, ákveðnu magni. Mig minnir að það séu 5,3% af heildarmagninu sem ráðherra hefur til umráða miðað við það frumvarp sem um er rætt. Hv. þingmaður kemur sömuleiðis inn á það hvort við ætlum bara meiri hluti atvinnuveganefndar að vera hér með einhverja sýndarmennsku og taka málið inn til nefndar. Ef það er þannig að hv. þingmaður heldur það þá hefur hann ekki hlustað á eitt eða neitt af því sem ég sagði áðan, ekki eitt orð. — Já, þá hlýtur hv. þingmaður að hafa tekið eftir því að það væri verið að taka málið inn til nefndar til að vinna það en ekki til að vera með einhvern sýndarveruleika og þykjast vera að gera eitthvað. Það er ekki það sem verið er að gera hér. Það er líka mjög mikilvægt að hafa í huga, og það kom mjög skýrt fram í máli mínu í andsvari við hv. þm. Ingu Sæland hér áðan, að þegar menn taka svona skref þá þurfa þeir að fara ofan í kjölinn og alltaf að fara í naflaskoðun á því sem þeir eru að gera, alltaf. Þar af leiðandi eru menn að leggja ákveðið frumvarp fram. Ef hv. þingmaður sem hér stendur, formaður atvinnuveganefndar, er að koma með frumvarp bara til þess að koma með það fram og afgreiða það á morgun þá er hv. þm. Guðmundur Ingi að lesa eitthvað skakkt í þann sem hér stendur.


Ræðumaður: Þórarinn Ingi Pétursson

Frú forseti. Það er alveg hárrétt hjá hv. þm. Eyjólfi Ármannssyni að maður veiðir ekki sömu grásleppuna tvisvar. Ég held að það liggi alveg í hlutarins eðli. En það sem er staðreynd í þessu máli er að grásleppa gengur misjafnlega upp að landinu milli landshluta. Þetta eru einhverjir sérstofnar sem ganga hérna á misjöfnum tíma og gefa sig á misjöfnum tíma að landinu. Það er fyrirsjáanleikinn. Það er fyrirsjáanleiki að menn geti vitað að hverju þeir geta gengið í hvert skipti sem menn fara til sjós, hvað menn megi veiða o.s.frv. Það er lykilatriði til að ná fram hagkvæmni.

Hv. þingmaður kom sömuleiðis inn á það að sumir veiddu lítið en aðrir minna. Jú, í hlutarins eðli er það þannig en heilt yfir er það þannig að þegar þú ferð af stað þá ertu búinn að leggja út fyrir ákveðnum kostnaði. Þú ert með bát, þú ert með net. Þetta er rándýr veiðiskapur og þú ferð ekki til sjós bara af því bara, bara af því að þig langi til þess. Þú ferð til sjós og þú ert með ákveðið magn sem þú getur veitt í það skipti, þá vertíð, og þú þarft að skila einhverri hagkvæmni við veiðarnar. Um það snýst þetta í grunninn. Þetta snýst ekki bara um að hafa gaman af að fara á sjó þótt það sé vissulega gaman að hafa stundað grásleppu og hef ég gert það á nokkrum vertíðum.


Ræðumaður: Þórarinn Ingi Pétursson

Frú forseti. Ég vil þakka hv. þm. Eyjólfi Ármannssyni fyrir spurningarnar. Hann spyr út í almannahagsmuni. Það er nú þannig að þegar lögfræðingur spyr leikmann þá þurfa menn stundum að fóta sig á svellinu hvað það varðar. En eins og ég sé þetta fyrir mér, þegar þú setur eitthvað í lög er það þá væntanlega gert til þess að horfa á það að þú hefur ákveðna arðsemi og menn hafa þá einhvern vissan aðgang, fyrirsjáanleika, í því sem fyrir þeim er en ekki það að menn séu að stunda hér einhverjar ólympískar veiðar o.s.frv. Við þekkjum þetta alveg og erum búin að fara marga hringi varðandi strandveiðarnar sömuleiðis og vitum alveg að þar skiptumst við nú eftir kjördæmum um hvað sé heppilegt að gera í þeim samanburði.

Hv. þingmaður kom inn á það og vitnaði til ársins 2020, sem er hárrétt, en þá var það þannig að almannahagsmunir þeirra sem búa á Vesturlandi voru hafðir að engu vegna þess að aðrir sem höfðu sama leyfi til að stunda sama veiðiskap, veiddu upp allt það æskilega magn sem fyrir var og ákveðið var að veiða. Það hljóta að vera almannahagsmunir fyrir kjósendur hv. þingmanns í Norðvesturkjördæmi að það sé þá staðið að því að menn geti með einhverju móti stundað þessar veiðar frekar en að menn bíði bara eftir því hvernig vindar blási o.s.frv., að menn hafi þá einhvern fyrirsjáanleika í þeim veiðum sem fram undan eru sömuleiðis.


Ræðumaður: Þórarinn Ingi Pétursson

… fara til Vestmannaeyja, hv. þingmaður?Frú forseti. Ég þakka hv. þingmanni fyrir. Það komu ekki margar spurningar fram í þessari öflugu ræðu hennar en ég vænti góðs af samskiptum og samræðum um þetta ákveðna mál. Það liggur í hlutarins eðli að það er mjög eðlilegt að það séu skiptar skoðanir á því þegar fjallað er um auðlindir hringinn í kringum landið og sitt sýnist hverjum hvað það varðar. Hv. þingmaður kom inn á að búið væri að tæma sjávarplássið hennar. Væntanlega hefur hún verið að tala um Ólafsfjörð í þessu tilfelli, á Tröllaskaga, en ég minni á öfluga útgerð hinum megin í sama sveitarfélagi, á Siglufirði. Hún er til staðar í hlutafélagsformi, hv. þingmaður. — Í hlutafélagsformi, þannig að það er nú til staðar enn. Nú bý ég bara þarna handan fjarðar sömuleiðis og þekki þetta ágætlega.

Ég vil heitan pott í garðinn.Hvað þetta varðar eru margir hverjir, mjög margir, hlynntir því að fara þá leið að koma á hlutdeildarsetningu grásleppu. Gerð var skoðanakönnun hvað það varðar innan þessa hóps þar sem meiri hluti studdi það að fara þessa leið. En mér finnst mjög mikilvægt að taka sömuleiðis tillit til þeirra sem ekki vilja fara þessa leið. Þrátt fyrir að við séum að koma fram með frumvarp þess efnis að hlutdeildarsetja grásleppuna þá þýðir það ekki að við í meiri hlutanum ætlum að böðlast áfram með bundið fyrir augun, ýta öllu frá okkur og taka ekki tillit til ákveðinna sjónarmiða sem koma upp. Það liggur í hlutarins eðli að alltaf þegar við sem hér erum komum að vinnu innan þings verðum við að hlusta á öll sjónarmið og því er mjög mikilvægt og hlakka ég til samskipta við hv. þingmann.


Ræðumaður: Þórarinn Ingi Pétursson

Frú forseti. Ég þakka hv. þm. Ingu Sæland fyrir spurningarnar og ætla ég að reyna að svara þeim eftir fremsta megni. Hv. þingmaður spurði hvort við hefðum ekki unnið málið nægilega vel á síðasta þingi. Jú, ég tel svo vera, enda erum við að leggja málið fram tiltölulega óbreytt. En ég ítreka það líka að það er alltaf þannig þegar menn fara aftur af stað í vinnu við ákveðin mál að tíminn líður og fram geta komið vísbendingar um hvað betur megi fara o.s.frv. Það var nú held ég það sem ég var að segja áðan.

Varðandi það hvort ég hafi bara opnað faðminn sem formaður atvinnuveganefndar og tekið á móti málinu af höndum matvælaráðherra þá skal það sagt, virðulegur forseti, að nefndarmenn í atvinnuveganefnd hafa fengið mikið af símtölum, tölvupóstum og alls konar skeytum frá aðilum sem stunda þessar veiðar og fengið hvatningu hvað það varðar. Sömuleiðis hefur verið þrýst á matvælaráðherra að koma fram með málið. Ráðherra kom að máli við mig og spurði hvort við myndum vilja taka málið upp innan atvinnuveganefndar. Það var borið upp og rætt innan nefndarinnar og ákváðum við að gera það. Ég get ekki svarað fyrir það hvers vegna, það verður ráðherra sjálfur að gera, en því miður er ráðherra fjarverandi vegna ákveðinna veikinda og getur þar af leiðandi ekki verið með okkur þessa stundina.


Ræðumaður: Þórarinn Ingi Pétursson

Frú forseti. Ég mæli hér fyrir frumvarpi um breytingu á lögum um veiðar í fiskveiðilandhelgi Íslands og lögum um stjórn fiskveiða, veiðistjórn grásleppu. Það geri ég fyrir hönd meiri hluta atvinnuveganefndar.

Þannig er nú í pottinn búið með flutning á þessu máli að það var til umfjöllunar og afgreiðslu atvinnuveganefndar á síðasta þingi, 153. löggjafarþingi. Málið hlaut þar endanlega afgreiðslu innan nefndarinnar og var afgreitt út úr nefndinni en kom síðan ekki til afgreiðslu hér á lokasprettinum síðastliðið vor. Í grunninn er frumvarpið flutt algjörlega óbreytt en inn í þetta nýja frumvarp sem við erum að flytja núna eru teknar inn þær breytingartillögur sem atvinnuveganefnd gerði á málinu á síðasta þingi þar sem sérstaklega eru tekin fyrir veiðisvæðin og sömuleiðis er farið yfir ýmis stærðartakmörk og annað en annars er nefndin sammála um að leggja frumvarpið fram í óbreyttri mynd og væntum þess að það fái hraustlega og almennilega umfjöllun hér, bæði innan nefndar og í þingsal.

Í grunninn, frú forseti, er verið að leggja til að aflastjórn eða aflamagnsstjórn verði tekin upp við veiðar á grásleppu. Eins og allir vita þá hefur grásleppa hingað til ekki verið í hlutdeildarkerfinu. Hvers vegna er verið að gera þetta? Jú, það er verið að mæta, að ég tel, ósk fjölmargra sem stunda þessar veiðar að menn geti haft að einhverju vísu að ganga þegar farið er til veiða. En ég geri mér líka grein fyrir því að málið er umdeilt innan stéttarinnar og þar af leiðandi er mikilvægt að taka annan snúning á málinu í atvinnuveganefnd, fara yfir það, senda til umsagnar og hlusta á álit þeirra sem vilja hafa skoðun á málinu. Ég veit að það eru fjölmargir aðilar sem hafa miklar og fjölbreyttar skoðanir. Við skulum ekki gleyma því að svo er.

Til gamans má geta þess, frú forseti, að í mínu fyrra lífi sem formaður sauðfjárbænda þá þurfti maður stundum að reyna að ræða ólík sjónarmið og í bændastétt voru þau fjölmörg og eru í dag og það sama getum við sagt þegar við förum að fjalla um veiðistjórn innan fiskveiðilandhelgi Íslands, hvernig henni skuli háttað. En það er mikilvægt af hendi meiri hluta atvinnuveganefndar að taka málið upp að nýju og fara yfir það, eins og áður hefur verið sagt, senda til umsagnar og klára málið, hvort sem það verður að lögum eða ekki. Það er ómögulegt að hafa það þannig að menn velta því fyrir sér: Erum við að fara í hlutdeildarsetningu? Verður þetta svona eða verður þetta hinsegin? Óskir um að menn fari þessa leið eru búnar að liggja fyrir til fjölda ára. Sömuleiðis er það þannig, og ég ætla ekki að gera lítið úr þeim sjónarmiðum, að menn vilja hafa óbreytt kerfi, þ.e. frjálsar veiðar með þeim takmörkunum sem eru og hafa snúist um teinalengd, netafjölda og daga sömuleiðis og ætla ég ekki að fara dýpra í þá útlistun en yfirleitt er þetta nú gert með reglugerðartilskipunum frá ráðherra.

En hérna er verið að tala um að koma grásleppunni í kvóta og það eru vissulega bæði sjónarmið með og á móti. Ég ætla nú að reyna að tala fyrir þeim sjónarmiðum að koma grásleppunni í það ferli að menn geti veitt hana innan vissra marka, geti gengið að því vísu hvað þeir mega veiða mikið o.s.frv. Það hafa komið ár þar sem grásleppa hefur gefið sig allhraustlega og verið gríðarleg veiði og mig minnir að það hafi verið árið 2020 þegar veiddist alveg óhemjumagn af grásleppu fyrir Norðurlandi. Það háttar þannig til að grásleppa gefur sig til veiða eða kemur upp á grunnslóð á misjöfnum tímum, kemur fyrst á Norðurlandi og síðan gengur hún vestur fyrir landið og kemur þar mun seinna. Þegar smábátasjómenn ætluðu að fara til veiða á Vesturlandi voru þeir stöðvaðir vegna þess að þá var búið að veiða það mikið magn að ekki var talið ráðlegt að setja meira magn inn á markaðinn. Svona lagað getur komið fyrir þegar verið er að stunda svokallaðar ólympískar veiðar. Þeir sem ætla sér að nýta það að fara til veiða á vissum tíma geta kannski setið uppi með svartapétur þegar að því kemur, því að þá er búið að veiða allt það magn sem æskilegt er í hvert skipti.

Það hefur komið fram að það er talað um ákveðin viðmiðunarár. Mér finnst rétt að geta þess hér að það er mjög mikilvægt að atvinnuveganefnd velti því fyrir sér allgaumgæfilega, af því að það eru aðilar sem hafa áhyggjur af því að lenda fyrir utan þetta viðmiðunartímabil og þurfum við að horfa til þess að þeir aðilar sem hafa t.d. verið að stunda þetta undanfarin tvö ár njóti sanngjarnrar úthlutunar úr þessum potti. Í fyrra frumvarpi var talað um þriggja ára tímabil þar sem menn gátu valið úr nokkrum árum og síðan er þá meðaltalið vegið á einhverjum þremur árum. Það eru aðilar í greininni sem hafa verið í sambandi við mig og lýst áhyggjum sínum hvað það varðar að þeir hafa verið í fjárfestingu, eru nýlega komnir inn í greinina o.s.frv. Við því þarf að bregðast. Við þurfum að reyna að mæta því og það verður verkefni nefndarinnar að tryggja að þeir sem eru nú þegar komnir til veiða og ætla sér að vera í þessum bransa sitji við sama borð.

Það er líka mikilvægt að hafa það í huga að í frumvarpinu er komið inn á það að reyna að tryggja nýliðum aðgang að þessum potti og er það tiltekið í frumvarpinu að ráðherra getur úthlutað vissu magni árlega til nýliða. Það er mjög mikilvægt. Það er líka mjög mikilvægt að hafa það í huga að við erum hér að tala um ákveðna svæðaskiptingu á landinu þannig að það magn grásleppu sem veitt er innan hvers svæðis getur ekki flust á milli svæða. Það er mjög mikilvægt. Ef það væri þannig að ekki yrðu settar hömlur á það að menn gætu verslað á milli svæða með aflaheimildir þá gætum við setið uppi með það að sum svæði færu halloka gagnvart öðrum svæðum og það viljum við ekki sjá. Því er reynt að fara þá leið og nálgast það á þann veg að vera með þessa svæðaskiptingu og setja hömlur á það að menn hafi viðskipti utan svæða.

Það má vel vera að sumum þyki þetta vera þröngur stakkur sniðinn hvað það varðar að menn geti ekki selt og gamblað með þetta fram og til baka en það ber að hafa í huga að við erum að horfa til þess að menn geti haldið áfram að stunda þessar veiðar á skipulegan hátt, þeir þurfi ekki endilega að vera bundnir tímabilum, dögum o.s.frv. Menn fara til sjós þegar viðrar, menn fara til sjós og reyna að veiða þegar grásleppa gefur sig. Lykilatriðið er að veiða þegar vel gefur, þegar það er hagstætt og hrognafylling í hámarki.

Það er nú einu sinni þannig að á vissum tímabilum er grásleppan að safna hrognum og síðan kemur að því að hún skilur við sig hrognin en það þarf að hitta á þetta, þetta er vandmeðfarið. Það þarf að hitta á þegar hrognaprósenta er í hámarki. Það hefur komið upp að menn hafa lent í því að veiða grásleppu en fylling grásleppunnar er afskaplega takmörkuð og þá eru menn kannski að veiða grásleppu sem hugsanlega hefði getað safnað ansi miklu til viðbótar áður en hún yrði veidd. Og þegar þú ert einu sinni búinn að taka hrogn úr grásleppu þá gerir þú það ekki aftur. Þetta er ekki eins og með ýmis önnur dýr sem framleiða aftur, en hér er veiðiaðferðin bara svoleiðis að það er ekki möguleiki. Allt þetta getur spilað að því að menn nái betri arðsemi í því sem þeir eru að gera, hafi meiri fyrirsjáanleika o.s.frv..

Frú forseti. Ég held ég hafi þetta ekki mikið lengra að sinni, það er bara mikilvægt að málið er komið fram að nýju. Vitanlega leggur meiri hlutinn sem stendur að málinu innan atvinnuveganefndar áherslu á að vinna málið vel og skila af sér sem fullbúinni vöru til þingsins til afgreiðslu. Það er verkefni okkar og sömuleiðis reikna ég með og vonast eftir líflegum umræðum um málið og athugasemdum og væri líka gott að menn legðu hér til málanna hvað betur mætti fara o.s.frv.

Ég legg áherslu á það að hér erum við að tala um mál frá meiri hluta atvinnuveganefndar sem tekur að sér að flytja málið. Á síðasta löggjafarþingi flutti matvælaráðherra málið og síðan eru bara breytt vinnubrögð þar sem er verið að horfa til annarra verka sem snúa að Auðlindinni okkar o.s.frv., þannig að grásleppan sat eftir. Það er því mikilvægt að atvinnuveganefnd hefur þessa leið til að taka upp málið, flytja það og taka það til vinnslu aftur.


Ræðumaður: Ásmundur Einar Daðason

Virðulegur forseti. Ég þakka enn á ný hv. þingmanni fyrir. Ég vil segja það að sérstaklega á fyrstu mánuðum og árum í lífi barna eftir að þau flytjast til Íslands þarf aukna samhæfingu. Ég er hins vegar ekki þeirrar skoðunar að það sé skynsamlegt að byggja upp skóla þar sem við erum ekki með þessi börn með öðrum börnum, nema fyrst meðan þau eru að læra íslensku. En til að það megi verða þurfum við aukið samtal við sveitarfélög. Við erum í viðræðum við einstaka sveitarfélög núna um að stíga ákveðin skref í þessa veruna, auka samhæfingu, taka það miðlægt, en við verðum og megum ekki missa sjónar á því að verkefnið er auðvitað inngilding viðkomandi einstaklinga í íslenskt samfélag og þá getum við ekki til nema mjög skamms tíma verið með þau í sérstökum skóla, nema þá til þess að læra íslensku og aðstoða þau við að aðlagast íslensku samfélagi.

Síðan er annað sem skiptir máli í þessu. Við erum ekki sérstaklega vel búin þegar kemur að menntuðu fólki til að kenna íslensku. Það er ekki vinsælasta fagið í háskólanum að verða kennari sem kennir börnum með erlendan tungumála- og menningarbakgrunn. Það þurfum við að stórefla og það er bara áskorun að gera það. Við þurfum að efla námsgagnaútgáfu fyrir börn með erlendan tungumála- og menningarbakgrunn og það hefur verið gert nú þegar og við þurfum að gera enn betur í því.

Við þurfum líka aðgerðir þegar kemur að íþróttamálum, inngildingu í íþrótta- og tómstundastarfi. Þar erum við að vinna með ÍSÍ og Ungmennafélagi Íslands að uppsetningu sérstakra svæðisráða með hvatasjóð til að aðstoða börn af erlendum uppruna við að taka þátt í íþrótta- og tómstundastarfi, vegna þess að við settum á sérstaka tómstundastyrki en þeir stuðluðu bara ekkert að aukningu gagnvart börnum af erlendum uppruna. Þá þarf að nálgast það öðruvísi.

Ég er hjartanlega sammála hv. þingmanni að við þurfum að setja aukið fjármagn inn í þetta, ríki og sveitarfélög, eða breyta nýtingu fjármagnsins en við þurfum líka að hugsa hlutina svolítið upp á nýtt. Hvernig getum við náð til þessa hóps? Hvernig getum við aðstoðað hann við aðlögun að íslensku samfélagi? Íslenskan er lykillinn en líka inngildingin í íþrótta- og tómstundastarfi og fleiri þættir.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þetta andsvar. Það er erfitt að vera ósammála hv. þingmanni um þetta vegna þess að ég held að þegar við horfum á þær miklu breytingar sem hafa orðið tiltölulega hratt á íslensku samfélagi þegar kemur að samsetningu þjóðarinnar með auknu hlutfalli fólks með erlendan tungumála- og menningarbakgrunn þá er það sannarlega svo að við erum ekki að gera nóg fyrir börn með þennan bakgrunn. Það á bæði við fyrstu og annarrar kynslóðar innflytjendur og það alvarlega er kannski að við sjáum allt of lítinn mun þegar kemur t.d. að niðurstöðum úr PISA á milli þeirra sem eru fyrstu og annarrar kynslóðar. Við sjáum niðurstöður PISA. Við sjáum fleiri þætti, þátttöku í íþrótta- og tómstundastarfi. Við sjáum að við erum ekki að ná nægilega vel til þessa hóps.

Þegar við síðan ræðum hvernig við getum tekið þetta föstum tökum þá er auðvitað víða í kringum landið í skólum og sveitarfélögum verið að vinna frábæra hluti. En það sem ég held að við þurfum að gera í stórauknum mæli er að samhæfa þetta og taka þetta meira á miðlægum grunni þegar kemur að þjónustu við börn með erlendan tungumála- og menningarbakgrunn. Þá er ekki verið að segja að sveitarfélögin og skólarnir eigi ekki að vera þeir sem þjónusta þennan hóp heldur að tækin og tólin, aðferðirnar sem við höfum til að aðstoða þá sem eru að vinna með börnum með erlendan tungumála- og menningarbakgrunn, verði stórefld. Það er hugsunin með nýrri skólaþjónustustofnun sem er verið að setja af stað núna. Það er vinna í gangi og samtal á milli sveitarfélaganna um hvernig við eflum síðan með nýrri skólaþjónustulöggjöf þjónustu við þennan hóp sérstaklega. Við erum með fjölda aðgerða í gangi, m.a. nýlega skrifuðum við undir við Háskólann um sérstakt stöðumat í íslensku fyrir börn með erlendan tungumála- og menningarbakgrunn sem sannarlega þarf inn í skólakerfið. Það er spretthópur núna í gangi um námsgögn sem á að skila af sér þar sem við höfum verið að auka námsgagnaútgáfu til barna af erlendum uppruna þannig að það eru víða aðgerðir í gangi sem miða að því að samhæfa og efla þjónustu við þennan hóp inni í menntakerfinu. En ég er algerlega sammála, betur má ef duga skal og ríki og sveitarfélög verða að setja aukna fjármuni í þennan málaflokk á næstu árum vegna þess að annars mun ekki vel fara.


Ræðumaður: Ásmundur Einar Daðason

Virðulegi forseti. Ég mæli hér fyrir frumvarpi til laga um breytingu á barnaverndarlögum. Markmið frumvarpsins er að skýra reglur sem gilda um endurgreiðslur ríkissjóðs vegna barnaverndarþjónustu sem veitt er samkvæmt lögunum til tiltekins hóps barna. Annars vegar er um að ræða börn sem ekki hafa fasta búsetu á Íslandi, hins vegar eru þetta börn sem eru án forsjáraðila sinna og hafa hlotið alþjóðlega vernd eða dvalarleyfi hér á landi. Jafnframt er lagt til að styrkja lagastoð fyrir setningu reglugerðar um kostnað við þjónustu og endurgreiðslur ríkissjóðs vegna barnaverndarþjónustu við þessa hópa.

Virðulegi forseti. Samhliða fjölgun á komu flóttafólks til Íslands í leit að alþjóðlegri vernd hefur fjölgað bæði málum barna sem fá þjónustu samkvæmt barnaverndarlögum og hafa ekki fasta búsetu hér á landi eða eru án forsjáraðila sinna með alþjóðlega vernd eða dvalarleyfi á Íslandi. Staða á þjónustuþörf þessa hóps barna getur verið misjöfn en mörg þeirra eru í viðkvæmri stöðu og þurfa sérhæfða barnaverndarþjónustu. Ég hef því lagt áherslu á að barnaverndarþjónustur sveitarfélaganna sem taka á móti flestum þessara barna hafi tækifæri til að byggja upp sérþekkingu á þjónustu við þennan hóp.

Í gildandi barnaverndarlögum er kveðið á um að ríkissjóður greiði útlagðan kostnað barnaverndarþjónustu vegna barna sem ekki hafa fasta búsetu hér á landi. Þá skal ríkissjóður greiða allan kostnað barnaverndarþjónustu vegna ráðstöfunar barns í fóstur eða vistun vegna þeirra barna sem eru hér á landi án forsjáraðila og hafa fengið alþjóðlega vernd eða dvalarleyfi. Komið hefur í ljós að orðalag þessara reglna er ekki nægilega skýrt og styður ekki við það markmið að sérþekking byggist upp hjá barnaverndarþjónustu. Það hefur sýnt sig að tilvísun til þess að endurgreiðsla komi til vegna útlagðs kostnaðar felur í sér hvata fyrir sveitarfélög til að útvista þjónustu við þennan hóp barna í stað þess að byggja upp þjónustuna innan sinnar barnaverndarþjónustu. Þessar aðstæður eiga sér að nokkru leyti sögulegar skýringar enda hefur ákvæði 5. mgr. 15. gr. barnaverndarlaga verið lítið breytt frá setningu laganna árið 2002. Á þeim tíma voru umsækjendur um alþjóðlega vernd, þar með talið fylgdarlaus börn, mun færri og ekki sömu forsendur fyrir sveitarfélög að byggja upp barnaverndarþjónustu sem tæki sérstaklega mið af stöðu þeirra. Með auknum fjölda eru þessar forsendur gjörbreyttar og mikilvægt að barnaverndarlögin endurspegli það.

Virðulegi forseti. Það er mikilvægt að óskýrleiki í lögum trufli ekki vinnu stjórnvalda við að veita viðkvæmum hópum barna barnaverndarþjónustu. Í frumvarpi þessu eru því lagðar til afmarkaðar breytingar á barnaverndarlögum til að koma til móts við framangreinda stöðu. Markmið breytinganna er sem áður segir að skýra endurgreiðslureglur 15. gr. barnaverndarlaga. Þá er breytingunum ætlað að styrkja lagastoð reglugerðar um þjónustu og endurgreiðslu ríkissjóðs vegna kostnaðar barnaverndarþjónustu á grundvelli 5. og 6. mgr. 15. gr. barnaverndarlaga, en með slíkri reglugerð er gert ráð fyrir að betur sé hægt að tryggja jafnræði í þjónustu við þennan hóp barna milli barnaverndarþjónustu og auka skilvirkni, fyrirsjáanleika og stöðugleika þegar kemur að greiðslum úr ríkissjóði.

Ekki er gert ráð fyrir að breytingarnar feli í sér kostnaðarauka fyrir ríkissjóð og raunar þvert á móti.

Virðulegi forseti. Í stjórnarsáttmála ríkisstjórnarinnar er m.a. fjallað um að styðja verði sérstaklega við börn af erlendum uppruna í skólakerfinu og í samræmi við flóttamannasamning Sameinuðu þjóðanna eigi Ísland að taka vel á móti umsækjendum um alþjóðlega vernd sem séu í hættu og eigi rétt á að komast í skjól. Með frumvarpinu er leitast við að ná þessum markmiðum og skapa stjórnvöldum forsendur til að veita góða barnaverndarþjónustu.

Virðulegi forseti. Að lokinni þessari umræðu legg ég til að frumvarpinu verði vísað til hv. velferðarnefndar Alþingis.


Ræðumaður: Sigurður Ingi Jóhannsson

Virðulegur forseti. Ég mæli hér fyrir frumvarpi til laga um breytingu á skipulagslögum varðandi tímabundnar uppbyggingarheimildir. Með frumvarpinu er lagt til að þegar framkvæmdir við uppbyggingu í íbúðabyggð eða á svæði þar sem íbúðabyggð er heimiluð hafa ekki hafist innan fimm ára frá birtingu samþykkts deiliskipulags skuli sveitarstjórn, áður en ákvörðun er tekin um samþykkt byggingaráforma, meta hvort þörf er á að skipulagið verði uppfært í heild eða að hluta.

Frumvarpinu er ætlað að fylgja eftir tillögum sem komið hafa fram á undanförnum árum í vinnu stjórnvalda og heildarsamtaka á vinnumarkaði um umbætur á húsnæðismarkaði. Þá kveður einnig rammasamningur ríkis og sveitarfélaga um aukið framboð íbúða, sem undirritaður var í júlí 2022, á um framlagningu þessa frumvarps.

Vegna þess ójafnvægis sem einkennt hefur íbúðamarkaðinn undanfarna áratugi þar sem við höfum séð bæði miklar sveiflur í húsnæðisverði og byggingu íbúða hafa stjórnvöld og fulltrúar heildarsamtaka á vinnumarkaði lagt mikla áherslu á umbætur á húsnæðismarkaði. Við undirbúning frumvarpsins hefur verið leitast við að greina að hvaða marki þau stjórntæki sem sveitarfélögin hafa nú þegar duga ekki til þess að stuðla að hraðari húsnæðisuppbyggingu. Þegar sveitarfélögin úthluta sjálf byggingarlóðum geta þau sett ákvæði í úthlutunarskilmála eða lóðarleigusamning um að framkvæmdir skuli hafnar og þeim lokið innan ákveðins tíma, ella beri lóðarhafa að skila lóðinni. Þessi staða á þó ekki alltaf við, t.d. þegar um er að ræða enduruppbyggingu í þegar byggðum hverfum eða um lóðir í einkaeigu. Þá geta sveitarfélög til að mynda beitt ákvæðum mannvirkjalaga hefjist byggingarframkvæmdir ekki innan 12 mánaða frá útgáfu þess. Hins vegar koma slík úrræði ekki að notum þegar tafir verða á því að lóðarhafi leggi fram umsókn um byggingaráform eða byggingarleyfi. Engin ákvæði er að finna í skipulagslögum sem heimilar sveitarstjórnum að setja nánari ákvæði um byggingarhraða eða knýja á um framgang samþykkts deiliskipulags og þar af leiðandi uppbyggingu í samræmi við húsnæðisþörf.

Tafir við uppbyggingu í samræmi við deiliskipulag og húsnæðisþörf hafa ýmiss konar óhagræði og kostnað eða tekjutap í för með sér fyrir sveitarfélög. Sveitarfélögum ber að ráðast í gatnagerð, veituframkvæmdir og aðra innviðauppbyggingu, svo sem byggingu leik- og grunnskóla, án þess að hafa nægilega tryggingu fyrir því að svæðið byggist upp innan fyrirsjáanlegs tímaramma. Þá geta tafir einnig leitt af sér margvísleg óþægindi fyrir eigendur nærliggjandi lóða og íbúa á viðkomandi svæðum en í núgildandi lagaumhverfi geta íbúar þurft að þola óvissu um hvenær og jafnvel hvort framkvæmd á byggingarreit hefst í fyrirsjáanlegri framtíð.

Frumvarpinu er þannig ætlað að svara kalli sveitarfélaga eftir skýrri lagaheimild til að knýja á um að uppbygging samkvæmt deiliskipulagi hefjist og að framkvæmdum ljúki líka innan eðlilegs tíma.

Ýmsar skýringar geta þó verið á því að framkvæmdir við uppbyggingu hefjist ekki strax við samþykkt deiliskipulags. Almennt ætti það að vera sameiginlegt markmið sveitarfélaga sem fara með skipulagsvaldið og veita leyfi til byggingarframkvæmda og gera húsnæðisáætlanir sem og framkvæmdaraðila að uppbygging hefjist eins fljótt og auðið er og að framkvæmdum ljúki innan hæfilegs tíma. Áður en framkvæmd getur hafist þurfa þó allmargar forsendur að vera uppfylltar. Út frá sjónarhóli framkvæmdaraðila getur framkvæmdatími m.a. ráðist af markaðsaðstæðum, fjármagnskostnaði og öðrum þáttum, svo sem því að innviðir verði byggðir upp samhliða framkvæmdunum. Í frumvarpinu er því gert ráð fyrir að sveitarstjórnir muni líta til slíkra þátta.

Við gerð frumvarpsins hefur verið haft að leiðarljósi að lagasetningin gangi ekki lengra en þörf er á í þágu almannahagsmuna um að hraða íbúðauppbyggingu. Vert er að undirstrika að hér er um almenna reglu að ræða sem tekur aðeins til uppbyggingaráforma á svæði sem er skipulagt sem íbúðabyggð og öðrum svæðum þar sem íbúðabyggð er heimiluð. Þar fellur einkum undir uppbygging á miðsvæðum og svæðum þar sem gert er ráð fyrir blandaðri landnotkun sem að hluta er íbúðabyggð. Frumvarpið mun því ekki hafa áhrif á uppbyggingu á atvinnu- og iðnaðarsvæðum.

Ljóst er að forsendur skipulags geta að einhverju og jafnvel miklu leyti breyst á fimm árum og er því eðlilegt að lóðarhafar sem ekki hafa gert gangskör að uppbyggingu innan svo rúms tíma geti þurft að sæta því að sveitarstjórn endurskoði uppbyggingarheimildir í deiliskipulagi.

Þá er einnig lögð til breyting á 5. mgr. 51. gr. laganna. Í umræddu lagaákvæði kemur fram sú almenna regla að ef deiliskipulag á þróunarsvæði er breytt eða það fellt úr gildi eftir að framkvæmdatímaáætlun lýkur getur einungis orðið um bótarétt að ræða ef sá sem fyrir tjóni verður af þeim sökum hefur fengið samþykkt byggingaráform eða útgefið byggingarleyfi sem enn er í gildi. Lagt er til að sama regla gildi um breytingar á deiliskipulagi sem leiða af mati sveitarstjórnar.

Má ætla, herra forseti, að frumvarpið feli í sér skýran hvata fyrir lóðarhafa að vinna innan eðlilegs tíma að uppbyggingu mannvirkja á grundvelli gildandi deiliskipulags. Þetta mun vonandi letja aðila frá svokölluðu lóðabraski, en gjarnan hefur verið nefnt í umræðum um drátt á uppbyggingu að dæmi séu um að lóðir gangi kaupum og sölu um árabil án þess að nein uppbygging hefjist. Eftir því sem líður á þann fimm ára frest sem kveðið er á um í frumvarpinu er líklegt að verðmæti uppbyggingarheimilda minnki enda skapast með tímanum óvissa um hvort uppbyggingaráform verði leyfð á sömu forsendum að fimm árum liðnum.

Þá vil ég einnig undirstrika að frumvarpinu er ekki ætlað að gilda afturvirkt og gilda ákvæði frumvarpsins því ekki um deiliskipulagsáætlanir sem tekið hafa gildi fyrir gildistöku laganna. Í þessu samhengi er vert að minnast á að ríki og sveitarfélög hafa sammælst um verkefnið Einn ferill húsnæðisuppbyggingar, í rammasamningi ríkis og sveitarfélaga, og þar er unnið að því að endurskilgreina lögbundna ferla og verklag í skipulags- og byggingarmálum er varða uppbyggingu á íbúðarhúsnæði. Áhersla er lögð á að sameiginlegt meginmarkmið löggjafar verði að tryggja landsmönnum öllum aðgengi að öruggu húsnæði. Með því að samþætta marga ferla í einn er hægt að fá betri yfirsýn, áætlanagerð verður markvissari og ætti að styðja við hraðari uppbyggingu á húsnæði.

Þá hef ég einnig sett af stað vinnu við gagngerar breytingar á byggingarreglugerð í þeim tilgangi að einfalda umgjörð um byggingariðnað í því skyni að lækka byggingarkostnað. Markmiðið er að einfalda stjórnsýslu, auka gæði og neytendavernd með því að stíga þetta framfaraskref í bygginga- og mannvirkjagerð.

Það er von mín að lögfesting frumvarpsins muni auðvelda sveitarfélögum að fylgja eftir og knýja á um uppbyggingu íbúðarhúsnæðis í samræmi við deiliskipulag. Þá hef ég þá trú að það muni til lengri tíma stuðla að auknum stöðugleika á húsnæðismarkaði og tryggja betur framboð íbúðarhúsnæðis fyrir almenning. Líkt og ég hef áður sagt er stöðugleiki í húsnæðismálum til lengri og skemmri tíma sameiginlegt hagsmuna- og efnahagsmál okkar allra.

Virðulegi forseti. Ég hef hér rakið meginefni frumvarpsins og legg til að því verði að lokinni 1. umræðu vísað til hv. umhverfis- og samgöngunefndar sem og 2. umræðu.


Ræðumaður: Líneik Anna Sævarsdóttir

Virðulegi forseti. Ég þakka hæstv. félags- og vinnumarkaðsráðherra svörin og af þeim er ljóst að verkefnin dreifast á margar stofnanir og ráðuneyti. Eðli málsins samkvæmt þurfa þeir sem þekkja til menntunar og færniþarfa í viðkomandi störfum að koma að mati starfsréttinda og menntunar og þess vegna er verkefnið víða. Mér finnst gott að heyra að það er unnið að því að koma á einhverjum einum farvegi af því að ég held að við getum komið upp skilvirkara umsóknarferli og haft það miklu skýrara hvernig matinu er háttað gagnvart um umsækjandanum. En ég sé líka fyrir mér að það þurfi að skýra betur ábyrgð skóla, bæði háskóla og framhaldsskóla, við mat á námi og í framhaldinu framboði á því námi sem kann að vanta upp á. Ég held að við getum gert þetta, aukið skilvirknina mikið, án þess að slaka á kröfum til menntunar.


Ræðumaður: Líneik Anna Sævarsdóttir

Virðulegi forseti. Innflytjendur eru nú um 18% af heildarfjölda landsmanna og í mörgum samfélögum eru innflytjendur yfir 20% íbúa, það á t.d. við í Fjarðabyggð þar sem ég bý, og það eru dæmi um mun hærra hlutfall, hæst yfir 60% í Mýrdalshreppi og kringum 30% í nokkrum sveitarfélögum eins og Hornafirði, Tálknafirði og Reykjanesbæ. Seinni hluta síðasta árs voru innflytjendur um 23% af heildarfjölda starfandi á Íslandi. Atvinnuþátttaka innflytjenda er mun meiri en í öðrum norrænum ríkjum. Almenn atvinnuþátttaka á Íslandi er 82% sem er hátt í alþjóðlegum samanburði en atvinnuþátttaka innflytjenda er þó enn meiri eða tæplega 87%. Innflytjendur sinna mikilvægum störfum, t.d. í fiskvinnslu eða iðnaði, ferðaþjónustu og í vaxandi mæli heilbrigðis- og velferðarþjónustu. Margir innflytjendur sinna störfum þar sem ekki er gerð krafa um menntun og það oft þrátt fyrir að vera jafnvel með sérhæfða menntun sem mikil þörf er fyrir á íslenskum vinnumarkaði. Að fjárfesta í fólki til framtíðar er eitt af leiðarljósum Framsóknar og þær áherslur endurspeglast í stjórnarsáttmála, m.a. þar sem segir: „Tryggja þarf að innflytjendur sem hér vilja búa og starfa fái tækifæri til aðlögunar og geti nýtt hæfileika sína, þekkingu og reynslu.“

Í því ljósi vil ég spyrja hæstv. félags- og vinnumarkaðsráðherra: Hvert geta innflytjendur leitað til að fá sína menntun metna og hvernig fer mat á menntuninni fram? Ég spyr líka hvort og hvernig unnið er að því að tryggja aðgengi að mati á menntun. Gildir það sama t.d. um háskólamenntaða og iðnmenntaða?


Ræðumaður: Sigurður Ingi Jóhannsson

Virðulegur forseti. Það er vissulega fullkomin óvissa hvað það varðar og við getum bara haft vonir um að allt fari á besta veg. Hvenær það er síðan um garð gengið vitum við auðvitað ekki. Með þessu erum við að skapa alveg nægilegt svigrúm. Það er verið að skoða hluti sem varðar þá meira kannski langtímastuðning er varðar húsnæðismálin, eins og hv. þingmaður þekkir, og samspil þessara skammtímaúrræða sem við erum í raun og veru að framlengja til að tryggja skjól, greiðsluafkomu og húsaskjól, til næstu mánaða, sem er mikilvægt.

Ég vil líka benda á, og ég veit að þingið mun taka þetta til skoðunar hratt og vel, að ef það gengur vel þá er hugmyndin að þetta taki gildi 1. febrúar þannig að hækkanirnar koma strax til í febrúar þó svo að í lögunum eins og þau eru í dag þá gilda þau út febrúar. Þetta er þá hugmyndin, að þau taki gildi núna strax 1. febrúar þannig að þær hækkanir og 90%-viðmiðin komi þar inn. Ég tel að það sé gríðarlega mikilvægt og ég er sammála hv. þingmanni að nefndin þarf auðvitað að fara vel yfir alla þætti þessa máls. Með þessum hætti er klárlega með sértækum hætti verið að koma til móts við Grindvíkinga vegna þeirrar stöðu sem uppi er.

Varðandi aðrar þær vangaveltur sem hv. þingmaður var með þá eru þær kannski eðli máls samkvæmt ekki hluti af þessum sértæka húsnæðisstuðningi en munu án efa koma til til kasta þessara hugmynda um hvernig uppgjöri á húsnæði í Grindavík yrði háttað nákvæmlega varðandi t.d. eignarhald og þar af leiðandi rekstrarkostnað.

Ég þakka fyrir málefnaleg andsvör og umræðu.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir andsvarið og fyrir að reyna að dýpka aðeins skilninginn á þessu. Það var þannig að þær tölur sem voru settar fram fyrst voru einhvers konar viðmið við það sem við þekkjum úr almenna húsnæðisbótakerfinu. Þar var verið að skoða meðaltöl af leigukostnaði m.a. hér á höfuðborgarsvæðinu en líka annars staðar og sem betur fer hefur verið talsvert til af leiguhúsnæði líka víðar. Stuðlarnir sem eru í kerfinu eru til að mynda þeir sömu og þess vegna voru forsendurnar að hætta þar við fjóra í fjölskyldu vegna þess að í því mati sem liggur í almenna kerfinu er að það sé ekki stór munur þar á. Svo kom einfaldlega í ljós að fjölskyldurnar í Grindavík eru að jafnaði umtalsvert stærri og þess vegna er verið að bæta þarna við tveimur flokkum, fimm og sex.

Varðandi síðan hækkunina í 90% þá er það heildarfjárhæðin. Þegar það eru fleiri en tveir eða þrír eða fjórir í fjölskyldu þá er þessi tala, þessi stuðningur vissulega að hækka. Þess vegna opnaði ég líka á þessa umræðu um stuðning við einstaklinga og hvort það mætti hugsanlega sameina fyrsta og annan flokk, einfaldlega vegna þess að þar gæti þessi munur ekki dugað. En auðvitað erum við að koma til móts við kostnað en við munum sjálfsagt aldrei í öllum tilvikum geta náð þeim kostnaði.


Ræðumaður: Sigurður Ingi Jóhannsson

Virðulegur forseti. Ég get tekið undir það með hv. þingmanni. Við settum þess vegna af stað spretthóp strax í nóvember til þess að skoða þessa hluti sem skilaði af sér núna um áramótin og erum að setja af stað hóp sem getur þá farið og framkvæmt það sem þar er lagt til. Það þarf að leggjast aðeins yfir hluti eins og: Hvernig getum við hvatt til þess? Hvernig getum við tryggt ákveðna fjármögnun? Hvernig getum við tryggt að allir eigi kost á að taka þátt í því? Það eru fjölmörg fyrirtæki og meira að segja innlend fyrirtæki sem framleiða slíkar einingar. Við megum ekki missa fókusinn á því að aðalatriðið er að framleiða nægilega mikið af góðum húsum sem standast íslenskar aðstæður til þess að koma til móts við þessa bráðaþörf sem við erum að sjá og þá til hugsanlega til meðallangs tíma og jafnvel lengri tíma, eins og hv. þingmaður nefnir, þannig að það er eitt. Við þurfum að leita allra leiða til að geta aukið framboðið og framkallað framboðshvetjandi aðgerðir.

Auðvitað er stærsta aðgerðin sú og hún er meira að segja algjörlega óháð þessum atburðum í Grindavík, þ.e. mikilvægasti hluturinn er sá að hér í þessu samfélagi náist samstaða um að bæði kjarasamningar séu gerðir þannig og að verð á vöru og þjónustu og öðru slíku sé með þeim hætti að verðbólga fari niður og vextir fari niður þannig að aðstæður skapist á hinum almenna byggingamarkaði til að byggja miklu meira. Það tekur vissulega tíma en það eru engu að síður ágætar greiningar til og íbúðum hefur fjölgað á sölu núna, hugsanlega vegna þess að ríkið sté inn og bauðst til að kaupa ákveðnar eignir sem verktakar fóru þá og kláruðu þannig að það hefur verið meira framboð á íbúðarhúsnæði heldur en leit út fyrir nokkrum vikum. En meira þarf til, ég er sammála hv. þingmanni um það, og þar þurfum við að gera allt sem mögulegt er til að auka framboðshlið byggingamarkaðarins.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni andsvarið. Þessar vangaveltur eru algerlega réttmætar. Við erum búin að vera í þröngri stöðu á húsnæðismarkaði með of lítið framboð núna í nokkur ár og gríðarlega fjölgun fólks á Íslandi, yfir 3% síðastliðin tvö ár, ef ég man rétt, sem hefur kallað á þrýsting á húsnæðismarkaði ofan í allt annað, verðbólgu og háa vexti. Síðan þegar það gerist að 1% þjóðarinnar verða húsnæðislaus á einu bretti þá framkallar það auðvitað enn frekari þrýsting á þessum markaði. Það hefur gengið vel í gegnum þessi úrræði leigufélagsins Bríetar sem verður þá komið með um 200 íbúðir eftir þessa lotu sem er í gangi núna þar sem það er að kaupa íbúðir og úthluta til leigu sem og Bjarg sem er með 60, annars vegar að skaffa húsnæði á viðráðanlegu verði með því að fjármagna það með þeim hætti sem við erum að gera. Leigutorgið er auðvitað einn valkostur sem líka hefur verið bent á, hann er sannarlega á markaði og við vitum verðin þar, þetta eru margir nýir samningar og þeir hafa örugglega áhrif á vísitöluna að einhverju leyti um þessar mundir þannig að það er mikilvægt að grípa til fleiri aðgerða. Þess vegna höfum við verið að skoða til að mynda að takmarka eða þrengja að skammtímaleigumarkaðnum til að fá íbúðir sem eru til í dag og fá þær vonandi inn á markaðinn sem fyrst eða í það minnsta í framtíðinni. Við höfum líka verið alveg opinská með það að kannski þurfi að kaupa íbúðir eða hjálpa til við að framleiða íbúðir eins og t.d. með innflutningi á húseiningum á mun stærri skala heldur en rætt hefur verið um. Í upphafi voru þetta auðvitað skammtímaúrræði og það voru vonir um að þessar náttúruhamfarir gengju yfir en núna horfum við kannski framan í að þær muni taka lengri tíma og þörf fyrir húsnæði fyrir Grindvíkinga er meira aðkallandi og til lengri tíma.


Ræðumaður: Sigurður Ingi Jóhannsson

Virðulegi frú forseti. Hér mæli ég fyrir frumvarpi til laga um um breytingu á lögum um sértækan húsnæðisstuðning vegna náttúruhamfara í Grindavíkurbæ sem er nr. 94 frá síðastliðnu ári, 2023.

Frumvarpið felur í fyrsta lagi í sér framlengingu á gildistíma heimildar til greiðslu sértæks húsnæðisstuðnings til Grindvíkinga um fjóra mánuði, til loka júní 2024. Jafnframt er lagt til að úrræðið verði rýmkað að tvennu leyti eins og ég kem að síðar.

Heimild til greiðslu sértæks húsnæðisstuðnings vegna náttúruhamfara í Grindavíkurbæ tók gildi 19. desember 2023 við gildistöku samnefndra laga nr. 94/2003. Er markmið þeirra að lækka húsnæðiskostnað Grindvíkinga sem þurft hafa að leigja húsnæði til íbúðar utan Grindavíkur vegna jarðhræringa á Reykjanesskaga. Skv. 4. mgr. 15. gr. laganna nær heimildin til að greiða sértækan húsnæðisstuðning til leigukostnaðar Grindvíkinga sem fellur til á tímabilinu 10. nóvember 2023 til og með 29. febrúar 2024.

Eins og kunnugt er var Grindavíkurbær rýmdur 10. nóvember 2023 eftir að almannavarnadeild ríkislögreglustjóra lýsti yfir neyðarstigi í bænum. Voru þá samkvæmt lögheimilisskrá Þjóðskrár um 1.120 heimili skráð í Grindavík, samtals um 3.730 íbúar. Hefur almannavarnastig í bænum ýmist verið á neyðar- eða hættustigi síðan þá. Eldgos sem hófst í nágrenni bæjarins 14. janúar 2024 jók verulega á það hættu- og óvissuástand sem ríkt hefur í bænum og er ekki fyrirsjáanlegt hvenær vænta má breytinga þar á.

Við rýmingu Grindavíkurbæjar var gripið til ýmissa skammtímaúrræða til að hýsa bæjarbúa en frá þeim tíma hefur verið unnið að varanlegri lausnum á þeim húsnæðisvanda sem íbúar í Grindavík standa frammi fyrir. Má þar nefna kaup leigufélaganna Bríetar og Bjargs á íbúðum til útleigu til Grindvíkinga og sérstakt leigutorg fyrir Grindvíkinga. Sértækur húsnæðisstuðningur til lækkunar á húsnæðiskostnaði íbúa í Grindavík er mikilvægur hluti þessa viðbragðs.

Samkvæmt upplýsingum frá Húsnæðis- og mannvirkjastofnun höfðu vel á fimmta hundrað heimila í Grindavík sótt um sértækan húsnæðisstuðning frá gildistöku laganna fram í miðjan janúar 2024 er eldgosið hófst í nágrenni bæjarins. Hafði stofnunin þá gert ráð fyrir að um 600 heimili myndu sækja um slíkan stuðning áður en mánuðurinn væri á enda. Í ljósi nýliðinna atburða er hins vegar talið að mun hærra hlutfall íbúa í Grindavík en áður muni nýta þetta úrræði eða allt að 85–95% heimila.

Ljóst er að á næstu mánuðum verður áfram þörf fyrir bæði sértækan húsnæðisstuðning við íbúa Grindavíkurbæjar sem og önnur þau úrræði sem gripið hefur verið til vegna húsnæðisvanda þeirra. Jafnframt er mikilvægt að reyna að skapa stöðugleika í húsnæðismálum Grindvíkinga eins og hægt er á meðan þetta ástand varir og varanlegri lausnir eru í undirbúningi. Því er í frumvarpi þessu, eins og áður segir, lagt til að gildistími sértæks húsnæðisstuðnings verði framlengdur til loka júní 2024.

Auk þess að kveða á um þessa framlengingu á gildistíma eru lagðar til tvær efnislegar breytingar á úrræðinu til rýmkunar. Í fyrsta lagi er lagt til að þak á hlutfalli sértæks húsnæðisstuðnings af húsnæðiskostnaði verði hækkað úr 75% í 90%. Með því er brugðist við ákalli sem fram hefur komið um að betur þurfi að koma til móts við Grindvíkinga vegna þess kostnaðar sem fylgir því að afla sér annars heimilis utan Grindavíkur í þeim aðstæðum sem íbúar standa frammi fyrir.

Þá er jafnframt lögð til sú breyting á hámarki sértæks húsnæðisstuðnings miðað við fjölda heimilismanna að í stað þess að efsti flokkur miðist við fjóra heimilismenn eða fleiri verði hann miðaður við sex heimilismenn eða fleiri og hámarksfjárhæð í efstu flokkunum hækki því til samræmis. Er með þessu komið betur til móts við þarfir stórra heimila, en í nýlegri könnun á húsnæðisstöðu Grindvíkinga kemur m.a. fram að hjá um fjórðungi svarenda eru fimm eða fleiri í heimili.

Eftir að frumvarp þetta var lagt fram hefur komið fram að til viðbótar kunni að vera tilefni til að hækka hámarksfjárhæð sértæks húsnæðisstuðnings við einstaklinga, þ.e. heimili með aðeins einum heimilismanni, annað hvort með því að hækka hámarksfjárhæðina eða sameina flokka heimila með einum og tveimur heimilismönnum. Ég vil nota tækifærið og beina því til hv. velferðarnefndar að hún taki þetta til skoðunar í umfjöllun sinni um frumvarpið þó að það sé ekki í tillögunni sjálfri.

Við mat á áhrifum frumvarpsins hefur sem fyrr segir verið gert ráð fyrir að 85–95% heimila í Grindavík komi til með að nýta úrræðið. Miðað við það er áætlað að kostnaður ríkissjóðs verði um 212–237 millj. kr. á mánuði. Á þeim fjórum mánuðum sem framlengingin tekur til, frá 1. mars til 30. júní 2024, má því gera ráð fyrir að heildarkostnaður ríkissjóðs nemi á bilinu 850–950 millj. kr. Gert er ráð fyrir því að það verði fjármagnað með fjárheimild í sérstökum fjáraukalögum sem von er á á næstu dögum vegna náttúruhamfaranna.

Virðulegur forseti. Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. velferðarnefndar sem og 2. umræðu.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um breytingar á lögum um tekjustofna sveitarfélaga, nr. 4/1995. Frumvarpið er liður í því að bregðast við þeirri stöðu sem uppi er í Grindavíkurbæ vegna þeirrar náttúruvár sem steðjar að sveitarfélaginu um þessar mundir. Í frumvarpinu er annars vegar lagt til að lögfest verði heimild fyrir Grindavíkurbæ til að lækka eða fella niður álagðan fasteignaskatt sveitarfélagsins á árinu 2024 og hins vegar að tiltekin framlög Jöfnunarsjóðs sveitarfélaga til sveitarfélagsins taki ekki breytingum á yfirstandandi ári þrátt fyrir þá stöðu sem nú er uppi.

Að kvöldi föstudagsins 10. nóvember 2023 hófst atburðarás sem leiddi til þess að Grindavíkurbær var rýmdur eftir að lýst var yfir neyðarstigi almannavarna. Sú atburðarás hefur staðið nánast óslitið hingað til og forsendur fyrir búsetu og atvinnustarfsemi innan sveitarfélagsins eru nú mjög takmarkaðar þar sem dvöl er ekki leyfð í sveitarfélaginu í kjölfar atburðanna sem hófust aðfaranótt 14. janúar 2024 þegar gaus í næsta nágrenni Grindavíkur og innan varnargarða.

Álagning fasteignaskatts við slíkar aðstæður væri í andstöðu við viðleitni stjórnvalda, lífeyrissjóða og fjármálafyrirtækja til að skapa íbúum Grindavíkur greiðsluskjól á meðan aðstæður eru með þeim hætti að þeir geti ekki notið eigna sinna í Grindavík vegna neyðarástands.  Hefur sveitarfélagið því tekið til skoðunar möguleika þess að lækka eða fella niður fasteignaskatt sveitarfélagsins á árinu 2024. Er í því samhengi einkum horft til þess að íbúðarhúsnæði mun ekki nýtast eigendum til búsetu á yfirstandandi ári ef fram heldur sem horfir. Hið sama á í meginatriðum einnig við um atvinnuhúsnæði.

Ljóst er að þar sem ekki er að finna skýrar heimildir í lögum um heimild sveitarfélags til að fella niður fasteignaskatt vegna náttúruvár eða annarra neyðarsjónarmiða sem uppfylla lagaáskilnaðarkröfur stjórnarskrárinnar þykir nauðsynlegt að festa slíkar heimildir í lög til að enginn vafi leiki á því að sveitarfélaginu verði heimilt að lækka eða fella niður álagðan fasteignaskatt sveitarfélagsins.

Með frumvarpi þessu, sem unnið var að beiðni sveitarfélagsins og í samráði við Samband íslenskra sveitarfélaga, er sveitarfélaginu veittar rúmar heimildir til að ákvarða hvernig innheimta fasteignaskatts fer fram á árinu 2024 og einnig er að finna heimildir fyrir sveitarfélagið til að fresta gjalddögum fasteignaskatts um allt að sex mánuði.

Frú forseti. Mikilvægt er að veita stjórnvöldum svigrúm til að greina núverandi stöðu sveitarfélagsins og möguleika til að sinna lögbundnum verkefnum þess. Brýnt er að styðja við stjórnsýslu sveitarfélagsins við þessar aðstæður en hún tekst nú á við fordæmalaust verkefni.

Ljóst er að breytt staða sveitarfélagsins getur haft veruleg áhrif á framlög Jöfnunarsjóðs sveitarfélaga. Fyrir liggur að skólagerð og nemendafjöldi sveitarfélagsins hefur tekið miklum breytingum vegna þeirra atburða sem hér hafa verið raktir og mun það að öllu óbreyttu hafa áhrif á framlög jöfnunarsjóðs vegna reksturs grunnskóla. Lækkun eða niðurfelling fasteignaskatts í sveitarfélaginu hefur jafnframt áhrif á útreikning svokallaðs fasteignaskattsframlags jöfnunarsjóðs sem veitt er á grundvelli laga um tekjustofna sveitarfélaga.

Sem liður í því að styðja við stjórnsýslu sveitarfélagsins er eðlilegt og sanngjarnt að horft verði til þess að þeir atburðir sem nú eiga sér stað á Reykjanesskaga leiði ekki til lækkunar almennra framlaga Jöfnunarsjóðs sveitarfélaga til Grindavíkurbæjar á árinu 2024 og er frumvarpinu ætlað að ná því markmiði.  Með frumvarpinu er því lagt til að grunnskólaframlög Jöfnunarsjóðs sveitarfélaga og fasteignaskattsframlag jöfnunarsjóðs til Grindavíkurbæjar á árinu 2024 miði við stöðu sveitarfélagsins fyrir náttúruhamfarirnar.

Virðulegi forseti. Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Willum Þór Þórsson

Hæstv. forseti. Ég vil þakka fyrir þessa umræðu og ítreka þakkir til hv. þm. Steinunnar Þóru Árnadóttur. Mér finnst umræðan hafa verið góð. Það væri reyndar alveg óskandi, af því að ég byrjaði framsögu mína á að ræða hugtakanotkun og við höfum rætt mikið pólitík þegar kemur að hugtakanotkun — það er ýmislegt sem hefur farið fram í umræðunni sem er mjög gagnlegt en væri líka nauðsynlegt að bregðast við því. Ég lofaði hv. framsögumanni að bregðast við áherslupunktum fjögur og fimm í seinni ræðu og ætla að gera það; um áform um frekari útvistun aðgerða, hvaða aðgerðir og á hvaða gögnum ákvarðanir um frekari einkavæðingu í heilbrigðiskerfinu byggja.

Ég vil fyrst ítreka það og bara staðfesta að það er engin sérstök einkavæðing í gangi eða markaðsvæðing og það má færa fyrir því mörg rök en fyrst og fremst kannski það sem hv. þm. Sigmar Guðmundsson kom að hér, að þetta er ekkert sjálfstætt markmið, það er bara verið að nýta kerfið. Þetta er bara leið til að nýta kerfið. Tökum dæmi — af því að Oddný Harðardóttir orðaði það svo ágætlega í sinni fyrri framsögu: Af hverju erum við að semja við sérgreinalækna? Það er til þess að það sé ekki hægt, eins og lögin eru í dag, að rukka aukalega. Það er til heil skýrsla frá Öryrkjabandalaginu um að tekjulægstu hóparnir hafi átt orðið í vandræðum með að borga aukareikninga. Annaðhvort var þá að breyta stefnunni eða semja. Og það var samið. Reikningurinn fyrir þessa aukareikninga er 1,9 milljarðar, áætlaðir. Það er í samhengi við 350 milljarða. Ef þetta er einkavæðing eða markaðsvæðing er einhverju öfugt farið.

Spurning hv. þm. Bergþórs Ólafssonar var góð. Við höfum aukið afköst um 60%. Þeim hefur fækkað sem hafa farið erlendis, sem nýta það tækifæri.  Markmiðið hlýtur að vera, ég tek undir með hv. þingmanni, að nýta alla þekkinguna sem er hérlendis til að gera þessar aðgerðir. Við eigum hana til og eigum að geta það.




Ræðumaður: Líneik Anna Sævarsdóttir

Virðulegi forseti. Ég vil byrja á því að þakka hv. þingmönnum sem áttu frumkvæði að þessari umræðu og hæstv. ráðherra svörin. Framsókn hefur verið skýr með að fjölbreytt rekstrarform geti hentað í íslenskri heilbrigðisþjónustu á sama tíma og jafnt aðgengi óháð efnahag og búsetu er tryggt. Við megum aldrei missa sjónar á þeirri áherslu. Heilbrigðiskerfið er til staðar fyrir fólk og í því þarf að vera sveigjanleiki til að bregðast tímanlega við ólíkum þörfum og nýjum áskorunum. Sveigjanleikinn er til staðar eins og við höfum séð í gegnum Covid, í tengslum við náttúruhamfarirnar í Grindavík núna og eins þegar sveigjanleikinn var virkjaður til að vinna á biðlistum eftir liðskiptaaðgerðum.

Hugtakanotkun skiptir máli. Á Íslandi er opinbert heilbrigðiskerfi en þjónustan er ýmist veitt á opinberum heilbrigðisstofnunum eða aðkeypt í gegnum samninga Sjúkratrygginga Íslands. Þjónustan, óháð rekstrarformi, er þannig öll fjármögnuð með opinberu fjármagni. Samningar um þjónustuna tryggja aðganginn. Þetta er fyrirkomulag sem byggst hefur upp yfir langan tíma og um það ríkir almenn sátt í íslensku samfélagi eins og komið hefur fram hér í umræðunni. Það má ekki gleyma því að íslenska heilbrigðiskerfið kemur vel út í öllum alþjóðlegum samanburði. Kjarninn í okkar blandaða heilbrigðiskerfi er jafnt aðgengi óháð efnahag og á að vera það. Það er að mörgu að hyggja eins og hv. frummælandi Steinunn Þóra Árnadóttir dregur fram í spurningunum sem liggja til grundvallar umræðunni. Til að mynda þarf að viðhalda og nota sveigjanleikann, tryggja menntun og mönnun, tryggja vegvísun í rétta þjónustu á réttum tíma og heildstæða utanspítala- og bráðaþjónustu en þær áskoranir eru og verða til staðar óháð rekstrarformi.


Ræðumaður: Willum Þór Þórsson

Hæstv. forseti. Ég vil byrja á því að þakka hv. þm. Steinunni Þóru Árnadóttur fyrir að hefja þessa umræðu. Ég ætla að reyna að halda mig við stóru áherslurnar í ræðu hv. þingmanns og fagna um leið tækifæri á að, skulum við segja, skýra vel hvað við erum raunverulega að tala um. Fyrst vil ég segja að allar ákvarðanir sem eru teknar um forgangsröðun fjármuna, um aðgerðir, um útvistun eða hvað annað eru teknar á grundvelli heilbrigðisstefnu til 2030, sem er uppfærð árlega. Það þekkir þingið og hv. þingheimur. Næst vil ég segja að það er mjög mikilvæg forsenda þegar við ræðum þetta, og ég geri þær væntingar til þessarar umræðu og kannski þess sem kemur út úr þessari umræðu, að það sé einhver sameiginlegur skilningur á hugtakanotkun í umræðu um skipulag þjónustu í blönduðu kerfi. Ég minni á að það er kerfi sem hefur þróast í áraraðir og áratugi, opinberlega fjármögnuð þjónusta eins og hv. þingmaður kom inn á, og það er sátt um það í þjóðfélaginu og það er unnið eftir því. Svo skulum við ræða allt hitt, um aðgengið og stefnuna og aðgengi óháð efnahag.

Fyrst að spurningu um heildstæða stefnumótun um útvistun aðgerða og einkavæðingu í heilbrigðiskerfinu. Ég er að hluta til búinn að svara því en útvistun styður við þau markmið að rétt þjónusta sé veitt á réttum stað. Og þá að því sem þetta kjarnast allt í eða snýst um, það er þjónustan og sjúklingurinn sjálfur, fólkið í fyrirrúmi. Við þekkjum þetta. Við erum að færa þjónustuna til, til þess að dreifa álagi innan kerfisins, til þess að nýta allt kerfið, til aðila sem hafa þekkinguna og svigrúmið til að sinna þjónustunni hverju sinni og af viðunandi öryggi og gæðum. Útvistun getur verið innan opinbera kerfisins. Henni getur verið beint á milli stofnana án nokkurrar aðkomu annarra eða yfirvalda ef því er að skipta. Hún getur líka verið frá opinberum aðila til einkaaðila út frá rekstrarformi, ef við erum að skilgreina það. En fyrst og síðast erum við alltaf að vinna eftir þessari stefnu: Við erum að auka aðgengi. Getur falist í því aukin skilvirkni? Já, ég kem að því síðar.

Hver eru áform ráðherra varðandi einkavæðingu hjúkrunarheimila? Það eru bara akkúrat engin áform um einkavæðingu hjúkrunarheimila. Mikill meiri hluti hjúkrunarrýma er rekinn af sjálfseignarstofnunum, eins og hv. þingmaður kom inn á, og alls ekki verið að drepa því á dreif, það er bara staðreynd. Hafa orðið tafir á uppbyggingu hjúkrunarheimila? Já, og nýjustu viðbrögðin við því eru að auka skilvirknina og að mæta þessari þróun sem raunverulega hefur verið. Hvað hefur verið að gerast? Við vitum það að sveitarfélögin hafa verið að falla frá þessari þjónustu þannig að í dag erum við með þjónustukaup ríkisins í gegnum Sjúkratryggingar af sjómannadagsráði, af Grund, af Eir, af Heilsuvernd, af Sóltúni og svo eru heilbrigðisstofnanirnar okkar fyrir austan, fyrir norðan og fyrir vestan meira og minna komnar með þessa þjónustu 100%. Það sem ég og hæstv. fjármála- og efnahagsráðherra erum raunverulega að gera er að skerpa á hlutverki og ábyrgð með breyttu fyrirkomulagi í þeim tilgangi að hraða uppbyggingunni.

Í þriðja lagi er spurt hvort aukin skilvirkni fáist með útvistun aðgerða. Ég hef kosið að tala um að við settum 700 milljónir á síðasta ári í það að leggja áherslu á lýðheilsutengdar aðgerðir eins og liðskipti. Hvað hefur gerst? Við erum búin að auka aðgerðir um 60%. Það þýðir aukið aðgengi, fleiri komast að og það er jafnræði. Aðgerðum í útlöndum hefur fækkað. Það er sparnaður. Það heitir skilvirkni og tölurnar liggja fyrir. — Það eru síðan tvær spurningar sem ég kem að í seinni ræðu.


Ræðumaður: Lilja Alfreðsdóttir

Virðulegi forseti. Ég þakka fyrir þessa umræðu og hún er auðvitað mjög mikilvæg. Ég veit ekki hvort það hefur farið fram hjá hv. þm. Diljá Mist Einarsdóttur að við höfum verið að styðja við frjálsa fjölmiðla. Nýverið var skrifað undir þjónustusamning við RÚV þar sem við vinnum að því að minnka umfang RÚV á auglýsingamarkaði. Ein meginástæða þess að RÚV hefur til að mynda ekki verið tekið af auglýsingamarkaði er sú einfalda staðreynd að auglýsingar á miðlum, þ.e. á veraldarvefnum, eru meira og minna hjá þessum stóru efnisveitum. Í Svíþjóð fara um 80% til þessara miðla vegna þess, ég veit ekki hvort það hefur farið fram hjá hv. þingmanni, að þar er fólkið og þess vegna eru auglýsingarnar þar. Ef það væri svona einfalt að leysa stöðu frjálsra fjölmiðla með því bara að taka RÚV af auglýsingamarkaði þá er ég sannfærð um að sú ágæta ríkisstjórn sem við styðjum báðar væri búin að því. Ef svarið væri svona einfalt þá værum við löngu búin að því. Staðreyndin er sú að það er ekki. Ef við horfum til Lettlands þar sem var hugsað nákvæmlega eins og hv. þingmaður, að það væri bara leiðin — hvað gerðist? Meiri hlutinn af þessum auglýsingum fór allur á Facebook, YouTube og alla þessa miðla. Þess vegna hef ég ákveðið að stíga varlega til jarðar og ég hafna því alfarið að það sé ekki verið að sinna þessum málaflokki og hafna þessum lýsingum sem hv. þingmaður var hér áðan með.


Ræðumaður: Lilja Alfreðsdóttir

Virðulegi forseti. Eins og kunnugt er hefur Ríkisútvarpið nú í nærri 93 ár miðlað hljóðvarpsefni. Hlaðvörp Ríkisútvarpsins eru unnin og þeim miðlað í fullu samræmi við ákvæði laga um Ríkisútvarpið, fjölmiðil í almannaþágu. Meginmarkmiðið með fjölmiðlaþjónustu í almannaþágu er að stuðla að lýðræðislegri umræðu, menningarlegri fjölbreytni og félagslegri samheldni í íslensku samfélagi. Í 3. gr. laga um Ríkisútvarpið segir að það skuli framleiða og miðla vönduðu og fjölbreyttu efni með mismunandi tæknilegum aðferðum til allra landsmanna óháð búsetu. Um dreifingu á efninu segir skýrt í lögunum að Ríkisútvarpið skuli dreifa efni til alls landsins og næstu miða með a.m.k. tveimur hljóðvarpsdagskrám og einni sjónvarpsdagskrá árið um kring. Enn fremur að birta valda hluta efnis breytta eða óbreytta ásamt öðru efni í breyttu eða óbreyttu formi með öðrum miðlunarleiðum, þar með talið að gera efni aðgengilegt almenningi með þeim hætti að hver og einn geti fengið aðgang að efninu og/eða þjónustunni á þeim stað og þeirri stundu sem hann kýs sjálfur. Það gerir Ríkisútvarpið með fjölbreyttum hætti, t.d. með því að gera efni RÚV aðgengilegt á hlaðvarpsveitum og í vefspilara RÚV. Hér er því ekki um að ræða nýja fjölmiðlaþjónustu í skilningi laganna heldur er Ríkisútvarpið að sinna því hlutverki sem Alþingi fól því og að framan er rakið. Einnig þarf að hafa hugfast að innlendir fjölmiðlar eiga ekki bara í samkeppni sín á milli heldur eru í daglegri samkeppni við YouTube, Facebook, Netflix og aðrar streymisveitur og einnig erlend hlaðvörp. Til að innlendir fjölmiðlar sem miðla efni á íslenskri tungu geti mætt samkeppni við erlenda miðla verða þeir að þróa þjónustu sína í takt við kröfur neytenda og þær breytingar sem orðið hafa á tækni og fjölmiðlum á heimsvísu og það á jafnt við um Ríkisútvarpið og aðra innlenda miðla.

Hv. þingmaður spyr hvort að fram hafi farið mat á hlaðvarpsgerð Ríkisútvarpsins með tilliti til samkeppnissjónarmiða, sbr. 16. gr. laga um Ríkisútvarpið. Samkvæmt 16. gr. laga um Ríkisútvarpið er það Ríkisútvarpið sem hefur frumkvæði að því að óska eftir heimild ráðherra fyrir nýrri fjölmiðlaþjónustu í almannaþágu. Ríkisútvarpið hefur ekki óskað eftir heimild ráðherra vegna nýrrar fjölmiðlaþjónustu í almannaþágu frá því að lög um Ríkisútvarpið tóku gildi árið 2013. Á það skal bent að samkvæmt 16. gr. laga um Ríkisútvarpið er því einungis skylt að óska eftir heimild ráðherra fyrir nýrri fjölmiðlaþjónustu ef áætlað er að hún muni kosta meira en sem nemur 10% af innheimtu útvarpsgjaldi. Til að setja þetta í samhengi má nefna að árið 2022 nam innheimt útvarpsgjald rúmum 5 milljörðum kr. Ný fjölmiðlaþjónusta Ríkisútvarpsins hefði þurft að kosta rúmar 500 milljónir til að Ríkisútvarpinu bæri að óska eftir heimild ráðherra fyrir henni á grundvelli laga um Ríkisútvarpið. Þá skal þess jafnframt getið að miðlun efnis á nýjum dreifileiðum telst ekki til nýrrar fjölmiðlaþjónustu í almannaþágu. Þetta kemur fram í lögum um Ríkisútvarpið og er jafnframt í samræmi við framkvæmd sambærilegra lagaákvæða á hinum Norðurlöndunum.

Þá er spurt: Hvaða áhrif telur ráðherra að hlaðvarpsgerð Ríkisútvarpsins hafi á starfsemi annarra hlaðvarpa sem eru í samkeppnisrekstri? Það þarf ávallt að gæta þess að rekstur fjölmiðlaþjónustu í almannaþágu hafi sem minnst áhrif á almenna samkeppni á fjölmiðlamarkaði. Hvað hlaðvarpsþjónustu RÚV varðar hefur ekki farið fram sérstakt mat á áhrifum hennar á starfsemi annarra hlaðvarpa á fjölmiðlamarkaði hér á landi. Rétt er að benda á að hlaðvarpsþjónusta RÚV er ekki fjármögnuð með sama hætti og önnur hlaðvarpsstarfsemi og er því í öllu falli ekki í samkeppni við innlend hlaðvörp um sölu viðskiptatilboða. Það hefur verið styrkur norrænna samfélaga að þar starfi einkareknir fjölmiðlar og ríkisfjölmiðlar hlið við hlið og stuðli í sameiningu að því að almenningur hafi aðgang að fjölbreyttri og vandaðri fréttaumfjöllun, menningarefni, barnaefni, fræðsluefni og skemmtiefni.


Ræðumaður: Lilja Alfreðsdóttir

Virðulegi forseti. Ég vil þakka fyrir mjög gagnlega fyrirspurn og að mörgu leyti mjög áhugaverðar umræður. Ég velti því fyrir mér hvort það sé að verða einhver stefnubreyting hjá Samfylkingunni varðandi það hvernig við nálgumst ákveðnar atvinnugreinar. Hv. þm. Magnús Árni Skjöld Magnússon nefndi að við þyrftum að fara að horfa til þess að hér erum við að tala um störf sem Íslendingar vilja ekki vinna og finnst að það vanti inn í þessa stefnumótun. Ég verð nú að segja að ég er eiginlega hálfundrandi á að heyra þessa athugasemd við þessa stefnumótun, hvort við eigum að fara að gera einhverja athugun á því hvaða störf Íslendingar vilja vinna og hvaða störf Íslendingar vilja ekki vinna. Ef við horfum á hagkerfið okkar og hvaðan útflutningstekjur þessa hagkerfis koma þá ætla ég að nefna tvær til þrjár meginstoðir. Það er í fyrsta lagi ferðaþjónusta og það á sér stað gjörbreyting á öllum þjóðhagsstærðum með tilkomu hennar sökum þess hvað það kemur mikill gjaldeyrir inn. Þetta skiptir mjög miklu máli vegna þess að við erum miklu betur undir það búin, með því að hafa þessar gjaldeyristekjur og stóran gjaldeyrisforða, að mæta ytri áföllum þjóðarbúsins. Í öðru lagi erum við með sjávarútveg og það er mjög mikið af fólki af erlendum uppruna sem starfar þar við mjög góðan orðstír. Og ég bara spyr hvort það sé orðin stefna Samfylkingarinnar að við ættum að hverfa frá þessum meginútflutningsstoðum af því að þetta séu störf sem Íslendingar vilja ekki vinna.


Ræðumaður: Líneik Anna Sævarsdóttir

Virðulegi forseti. Ég þakka hv. þm. Þórunni Sveinbjarnardóttur fyrir að vekja hér máls á málefnum ferðaþjónustunnar sem er afskaplega mikilvægt og á sama hátt fagna ég því að það styttist í aðgerðaáætlun og stefnu í ferðaþjónustunni þar sem sjálfbærni ferðaþjónustunnar er lögð til grundvallar. Ég held að þessir opnu umræðufundir sem eru nú fram undan skipti miklu máli, það skiptir auðvitað máli að taka inn sem flest sjónarmið að borðinu. Jafnframt tek ég heils hugar undir mikilvægi þess að þegar það hefur verið gert þá komi þessi stefna til umfjöllunar hér á þinginu og við getum rýnt þessa þætti, eins og hæstv. ráðherra fór yfir, út frá efnahag, samfélagi, umhverfi og upplifun gestanna.


Ræðumaður: Lilja Alfreðsdóttir

Virðulegi forseti. Ég vil þakka hv. þm. Þórunni Sveinbjarnardóttur kærlega fyrir mjög gagnlega og mikilvæga umræðu vegna þess að það er ekki oft sem við ræðum atvinnustarfsemi og hvernig ný atvinnugrein er að koma inn í hagkerfið okkar og sér í lagi skiptir máli að það ber ekki bara að horfa til þess að hún vaxi og dafni og skapi hagvöxt og aukna atvinnu og gjaldeyristekjur, sem er auðvitað gríðarlega mikilvægt og er mjög kærkomin búbót í þjóðarbúið, það skiptir líka máli að hún sé sjálfbær og við séum að horfa til framtíðar og að hún sé í sátt við fólkið í landinu.

Virðulegur forseti. Haustið 2022 hófst vinna við uppfærslu á svokölluðum stefnuramma ferðaþjónustunnar til ársins 2030 sem byggir á vinnu sem var unnin á síðasta kjörtímabili. Ég tel að það sé afar brýnt að þegar nýir ráðherrar taka við nýjum málaflokkum þá reyni maður alltaf að nýta þá vinnu sem maður telur að hafi verið vel heppnuð og byggja á því. Við kláruðum þessa uppfærslu í byrjun árs 2023 og í uppfærðum stefnuramma sem myndar grunn að ferðamálastefnu til ársins 2030 eru tólf áherslur sem deilast á lykilstoðirnar fjórar. Þær eru í fyrsta lagi efnahagur, í öðru lagi samfélag, í þriðja lagi umhverfi og svo gestir. Aðgerðaáætlun ferðamálastefnu mun fylgja eftir þeirri framtíðarsýn, markmiðum og áherslum. Framtíðarsýn íslenskrar ferðaþjónustu er að vera leiðandi í sjálfbærri þróun á grunni efnahagsumhverfis og samfélagslegs jafnvægis. Í því felst að ferðaþjónustan sé arðsöm og samkeppnishæf, í sátt við land og þjóð, að ferðaþjónustan stuðli að bættum lífskjörum og hagsæld á Íslandi og að ferðaþjónustan sé þekkt fyrir sjálfbæra þróun, gæði og einstaka upplifun.

Í maí 2023 skipaði ég sjö starfshópa sem falið var að vinna tillögur að beinum aðgerðum inn í aðgerðaáætlun fyrir ferðamálastefnu árið 2030. Gert er ráð fyrir að stefnan og aðgerðaáætlunin verði lögð fyrir Alþingi í formi tillögu til þingsályktunar á vorþingi 2024 en verkefnið í heild sinni er leitt af stýrihópi á vegum menningar- og viðskiptaráðuneytis. Starfshóparnir sjö ná utan um alla þætti ferðaþjónustu, þ.e. sjálfbærni og orkuskipti, samkeppnishæfni og verðmætasköpun, rannsóknir og nýsköpun, uppbyggingu áfangastaða, hæfni og gæði, heilsu-, veitinga- og hvataferðaþjónustu og svo menningartengda ferðaþjónustu. Yfir verkefninu í heild sinni er síðan stýrihópur skipaður lykilaðilum sem stýra verkefninu ásamt ráðgjöfum á sviði stefnumótunar. Ég get fullvissað hv. þingmann um að hér er virkilega vandað til verka og við gerum þetta í viðamiklu samráði við haghafa og unnið er þétt að verkinu frá maí með fjölda vinnustofa og funda.

Í samræmi við tímaáætlun verkefnisins skiluðu starfshóparnir fyrstu drögum að aðgerðum í aðgerðaáætlun ferðamálastefnu og voru þau drög sett í opið samráð í samráðsgátt stjórnvalda frá 2. nóvember til 30. nóvember. Alls bárust 30 umsagnir og búið er að fara yfir þær og taka tillit til þeirra. Hinn 15. janúar síðastliðinn voru seinni skil starfshópanna sjö til stýrihóps og er stýrihópurinn nú, byggt á þessari viðamiklu vinnu, að samræma og samstilla aðgerðir í heildstæða aðgerðaáætlun.

Virðulegur forseti. Á næstu vikum er áformað að halda opna umræðu- og kynningarfundi um vinnuna víða um land. Miðað er við að stýrihópur skili til mín um miðjan febrúar á þessu ári endanlegum drögum að tillögu til þingsályktunar um ferðamálastefnu og aðgerðaáætlun til ársins 2030, byggt á framangreindri vinnu. Áformað er síðan að í lok febrúar verði lögð fram þingsályktunartillaga á Alþingi til þinglegrar meðferðar. Ég vek athygli á því að það er afar brýnt að eiga þetta samtal við þingið. Ég get upplýst um það að ég hef alltaf lagt mikla áherslu á að setja fram aðgerðaáætlun og stefnu í formi þingsályktunartillögu til þess að við getum átt þetta mikilvæga og gagnlega samtal við þingið.


Ræðumaður: Sigurður Ingi Jóhannsson

Virðulegi forseti. Ég þakka málefnalega umræðu um þetta. Ég held að við séum öll sammála um að þessi tæki eru frábær viðbót í  ferðamáta og möguleika á að fara á milli staða en um leið eru þau stórhættuleg eins og hér hefur komið fram. Því miður er slysatíðni á þeim allt of há og ekki síst hjá ungmennum og hjá fólki eftir kl. 11 á föstudögum og laugardögum.

Þetta  var tekið upp á sameiginlegum fundi norrænna samgönguráðherra núna í sumar sem var haldinn hér á Íslandi í mínu í boði og voru þessi mál  krufin til mergjar. Þau eru ólík á Norðurlöndunum enda hafa Norðurlöndin farið ólíkar leiðir í regluverkinu. Þar hafa menn verið að bregðast við og við getum lært ýmislegt af þeim og því sem þar er verið að gera. Það er frumvarp á leiðinni til þingsins sem kemur hér vonandi í febrúar þar sem er tekið á fleiri þáttum er varða þetta. Það er frumvarp sem var að hluta til hér í þinginu líklega í fyrra, en við lögðumst aðeins betur yfir það, sem varðar umferðarlögin. Síðan vil ég  taka undir og segja hvað það er mikilvægt að sveitarfélögin taki þátt í þessari umræðu. Þau geta svo sannarlega með sínum samþykktum og ákvörðunum takmarkað og breytt talsvert notkuninni. En svo þarf bara samtal við notendurna. Þeir verða að átta sig á því að þetta eru hættuleg tæki og ef það er ekki gengið um þau af virðingu við aðra vegfarendur geta þau  einfaldlega verið stórhættuleg fyrir allt og alla, eins og hv. þm. Steinunn Þóra Árnadóttir fór hér vel yfir. Ég þakka umræðuna.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir þessa mikilvægu fyrirspurn. Þetta er mikilvægt mál. Frá árinu 2019 hefur verið sektað vegna brota á banni við ölvunarakstri eða akstri undir áhrifum vímuefna á vélknúnu hlaupahjóli alls 108 sinnum. Oftast var  sektað vegna þeirra brota árið 2023 en það  var gert 57 sinnum á þeim tíma sem við  báðum um upplýsingar. Í eitt skipti hefur reynt á sektarákvæði umferðarlaga vegna vélknúins hlaupahjóls sem var hannað til aksturs á hraða umfram það sem heimildir standa til. Það hefur ekki verið sektað fyrir brot á ákvæði 5. mgr. 42. gr. umferðarlaga um lagningu vélknúins hlaupahjóls. Hvort hægt sé að innheimta sekt vegna umferðarlagabrots á grundvelli gagna úr staðsetningarbúnaði ræðst af mati lögreglustjóra og annarra handhafa ákæruvalds. En sekt verður ekki lögð á nema sannað þykir að brotið hafi verið gegn lögum og metur ákæruvaldið hvort krefjast á greiðslu sektar. Það er aðeins gert þegar það liggur fyrir að maður hafi brotið gegn lögum og ákæra verður aðeins gefin út ef málið er talið líklegt til sakfellis. Verði ágreiningur um sekt á milli ákæruvalds og sakbornings er það þá dómstóla að skera úr.

Varðandi skilgreind svæði þá eru merkt  stæði fyrir rafhlaupahjól innan borgarmarkanna til að mynda en það er ekki skylt samkvæmt lögum að leggja innan þeirra marka. Fyrirtæki sem leigja hjólin hafa reynt að skapa hvata til þess að þeim sé lagt á afmörkuðum svæðum, t.d. með því að fá sérstökum merktum stæðum úthlutað í borgarlandi og með því að útbúa sjálf merkt stæði við stofnanir og fyrirtæki. Sé rafhlaupahjóli lagt í slíkt stæði fær leigutaki afslátt af leigunni. Svo eru bannsvæði víðast skilgreind, en þar má t.d. nefna kirkjugarða og undirgöng.

Varðandi ábyrgð fyrirtækjanna þá ber ökumaður ábyrgð á því að leggja í samræmi við lög, en skv. 96. gr. umferðarlaga skal eiganda ökutækis eða stjórnanda í starfi einnig refsað fyrir brot ef það er framið eftir fyrirmælum með vitund og vilja hans. Vegna ákveðinna brota er heimilt að leggja á gjald skv. 109. gr. umferðarlaga. Það er t.d. í ákveðnum tilvikum þegar lagt er ólöglega. Gjaldið hvílir þá á þeim sem bera ábyrgð á stöðvun ökutækisins eða lagningu en eigandi eða umráðamaður ber einnig ábyrgð á greiðslu ef gjaldið greiðist ekki innan tilskilins frests nema það sé sannað að ökumaðurinn hafi notað ökutækið í algjöru heimildarleysi.

Varðandi það hvort ráðherra hafi íhugað að skerpa á reglum eða viðurlögum er hægt að segja að það er óheimilt að stöðva eða leggja ökutæki þannig að það geti valdið hættu eða óþarfaóþægindum fyrir aðra umferð. Svo er sérstaklega tekið fram að ganga skuli þannig frá reiðhjóli sem  lagt er að ekki stafi hætta eða truflun, en rafhlaupahjól teljast til reiðhjóla samkvæmt núgildandi lögum. Gert var ráð fyrir því í frumvarpi til umferðarlaga sem lagt var fram á 153. þingi að sama myndi áfram eiga við.

Veghaldara er heimilt að kveða á um  varanleg sérákvæði um notkun vegar til umferðar að höfðu samráði við sveitarstjórn þegar það á við og að fengnu samþykki lögreglu. Það er m.a. vegna stöðvunar og lagningar ökutækis. Því til viðbótar hefur ráðuneytið bent á að sveitarfélög geta kveðið á um frágang með ákveðnum hætti í þjónustusamningi við fyrirtækin. Landslagið tengt smáfarartækjum hefur breyst hratt hér á landi, mjög hratt undanfarin ár og er mikilvægt að það sé gott samtal milli ríkis og sveitarfélaga til að skapa umgjörð sem tryggir sem best öryggi notenda smáfarartækja og annarra vegfarenda. Það má segja að þetta samtal þurfi  að vera við notendurna líka og það þurfi miklu meiri fræðslu og þekkingu á því hvaða tæki menn hafa í höndunum og hvaða hættu þau getað skapað, ekki síst fyrir aðra sem þurfa að eiga möguleika á frjálsri för.


Ræðumaður: Sigurður Ingi Jóhannsson

Frú forseti. Ég held reyndar að aldrei sé of oft farið með æðruleysisbænina. Hins vegar vil ég segja hérna í lokin og þakka fyrir ágæta umræðu að það sem er lykilatriði í þessu er að þetta kerfi sé eitt, það sé sem sagt Vegagerðin sem stýri þessu kerfi, öllu umferðarljósakerfinu sameiginlega á höfuðborgarsvæðinu öllu. Það er auðvitað að gerast með þessari vinnu sem er í gangi, með því að vera með öll þessi ljós samtengd í einhverri snjalllausn þá hlýtur það að gerast á einum stað. Við sjáum örugglega líka fyrir okkur að í framtíðinni fáum við rauntímaupplýsingar, annaðhvort beint inn í bílana væntanlega, á skjáina í bílunum eða í það minnsta í leiðsögutækin, þar sem verður sagt frá því ef það eru einhverjar truflanir fram undan eins og við þekkjum sums staðar. Þeim mun mikilvægara er að þessu öllu sé stýrt miðlægt.

Varðandi núverandi tækni þá held ég að ég muni það rétt, og bið þingheim að umbera það vitni ég rangt til, að það sé fyrirtækið Siemens sem er með þetta og er með slíkt kerfi í mörgum öðrum borgum Evrópu. Ég vil halda því fram að það sé ekki galli eða einhver vangeta eða vanþekking eða tæknileysi sem valdi því að þetta sé ekki komið lengra en raun ber vitni. Svo vil ég segja að lokum að til þess að allt þetta umferðarflæði gangi nægilega vel þá er samgöngusáttmálinn lykilatriði, ekki að umferðarljós virki fyrir bíla eingöngu eða að almenningssamgöngur virki. Samgöngusáttmálinn og hvernig hann fléttar inn ólíka umferð á stofnbrautum, hann er lykilatriði í uppbyggingu þeirra, uppbyggingu almenningssamgangna og einnig möguleikum á fjölbreyttum ferðamátum eins og að fara gangandi, sem er auðvitað mjög hollt og gott ef það er hægt, og hjólandi, sem mjög vaxandi hópur hefur gert og er reyndar alveg ótrúlega stór hópur miðað við færðina sem oft er á Íslandi. En þetta er leiðin, samgöngusáttmálinn er tækið.


Ræðumaður: Sigurður Ingi Jóhannsson

Frú forseti. Ég þakka hv. þingmanni fyrir þessa skemmtilegu fyrirspurn. Undanfarin ár hafa ríkið og sveitarfélögin á höfuðborgarsvæðinu unnið sameiginlega að endurbótum á stýringu umferðarljósa á höfuðborgarsvæðinu öllu, ekki bara í Reykjavík heldur á öllu svæðinu. Með tilkomu samgöngusáttmálans var stofnaður samstarfshópur ríkis og sveitarfélaga á svæðinu um málefnið en þessir aðilar deila ábyrgð á umferðarljósum á svæðinu og nokkuð augljóst að það er mikilvægt að öll komi að því svo það sé ekki eitt kerfi í einu sveitarfélagi og annað í hinu. Á þessum vettvangi hefur verið unnið markvisst að sameiginlegri stefnumótun og áherslum í umferðarljósastýringum og í apríl 2021 gaf starfshópurinn út fimm ára aðgerðaáætlun sem unnið er eftir.

Umferðarljós eru á yfir 200 gatnamótum og gönguþverunum á höfuðborgarsvæðinu í dag. Af þeim eru 121 gatnamót og 19 gönguljós tengd miðlægri stýringu umferðarljósa. Á þessum stöðum er fyrirframstillt ljósaáætlun eða stillingar fyrir mismunandi tíma sólarhrings en skipting á milli þeirra er háð umferðarmagni og er stýrt af umferðarskynjurum og eru ljósin því umferðarstýrð. Með öðrum orðum þá er þessum umferðarljósum stýrt með snjalltækni. Sjálfur fer hæstv. ráðherra oft um hverfi höfuðborgarsvæðisins og lendir oft á rauðu ljósi og getur jafnvel orðið pirraður yfir því og þá hugsar hann: Er snjalltæknin ekki betri en þetta? Ég legg til að hv. þingmaður hugsi svolítið til snjalltækninnar, það er ekki víst að hún leysi allan vanda hv. þingmanns á leið sinni um götur Reykjavíkurborgar.

Undanfarin ár hefur verið unnið að því jafnt og þétt að skipta út eldri búnaði, sem sagt ekki bara hugbúnaðinum, og hefur talsverður árangur náðst síðan samgöngusáttmálinn var undirritaður, hann var svolítið lykillinn að því að ná þessu samstarfi sveitarfélaganna á höfuðborgarsvæðinu. Innkaup hafa þó tafist, m.a. vegna kærumála. Sumarið 2023 hófst vinna við að yfirfara ljósaáætlanir eða stillingar, ef við viljum kalla það það frekar, á umferðarljósum á höfuðborgarsvæðinu og í þessari vinnu er horft til þess hvar hægt er að ná fram bættu umferðarflæði. Er þá horft til ljósatíma og einnig annarra þátta eins og hvort þörf sé á fleiri skynjurum til að auka á gæði umferðarstýringarinnar, þ.e. gera snjalltæknina snjallari en hún er í dag. Áætlað er að niðurstöður þessarar vinnu, ekki starfshóps heldur vinnu, liggi fyrir vorið 2024 sem er hluti af þessari fimm ára starfsáætlun. Þetta gengur með öðrum orðum býsna vel.


Ræðumaður: Sigurður Ingi Jóhannsson

Ég þakka hv. þingmanni fyrir samantektina. Það er eins og ég sagði og ég ætla kannski að ítreka, að þetta er mikilvægur skattstofn fyrir sveitarfélögin. Þetta eru um 15% af þeirra tekjum. Útsvar er auðvitað langstærst. Mikilvægi jöfnunarsjóðs kemur þarna fram en þessar tekjur eru mikilvægar. Ef þær væru fullnýttar væri innheimtan um 41 milljarði hærri, þar af væru 39 milljarðar lagðir á íbúðarhúsnæði, en með því að sveitarfélögin komi til móts við þessar hækkanir þá gerist það ekki.

Það kemur náttúrlega í ljós að útsvarstekjur hafa vaxið meira, sem þýðir að laun og afkoma fólks hefur vaxið meira heldur en þessi hækkun, þó að hún sé umtalsverð á þremur árum. En ég vil bara segja að ekkert ósvipað og við erum með í mati í fiskveiðistjórnarkerfinu, þegar til að mynda þorskkvótinn eykst að mati um 20.000 tonn er þar inni reikniregla sem gerir það að verkum að næsta ár eykst hann bara 10.000 og það sama gildir þegar hann minnkar — mér finnst þessi hugmyndafræði ágæt vegna þess að þetta getur verið óvænt. Ef í einu sveitarfélagi, eins og hv. þingmaður nefnir, alveg óháð því hverjir stjórna því, gæti það gerst að fasteignaverð hækkaði um 40% eða 30%, eins og við höfum séð dæmi um á síðustu árum, þá væri ósanngjarnt að fá það bara í bakið hjá fólki sem ætlaði að búa þarna áfram og er ekkert að selja húsin sín og er ekkert að reyna að breyta þeim í eitthvert verð. Það má því alveg hugsa sér einhverjar slíkar pælingar, finnst mér. Ég held að við eigum að halda áfram að velta vöngum yfir þessari þróun en ég bendi líka á að það eru væntanlega í vændum einhverjar breytingar er varðar stofninn, þ.e. að hann breikki er varðar orkumannvirki sem í mörgum tilvikum á undanförnum árum hafa verið undanskilin.


Ræðumaður: Sigurður Ingi Jóhannsson

Virðulegur forseti. 24. janúar 2024 er dagurinn sem við unnum handboltaleik en töpuðum samt, en að öðru leyti er þetta dagur hv. þm. Diljár Mistar Einarsdóttur sem er með fjölmargar áhugaverðar spurningar í dag. Varðandi fasteignagjöldin vil ég byrja á að benda á að tekjur sveitarfélaga af fasteignaskatti eru einn mikilvægasti tekjustofn sveitarfélaga á Íslandi. Á árinu 2022 námu tekjur sveitarfélaga af fasteignaskatti rúmlega 56 milljörðum kr., sem eru sirka 15% af heildarskatttekjum þeirra í A-hluta. Útsvarið er langstærst, 263 milljarðar, greiðslur úr jöfnunarsjóði eru tæpir 59 milljarðar og tekjur af lóðaleigu eru 6,5 milljarðar. Tekjur sveitarfélaga af fasteignaskatti voru samtals 51 milljarður á árinu 2020 en voru áætlaðar 64 milljarðar á síðasta ári, eða 2023, og gangi áætlanir eftir vaxa þær því um 13 milljarða á þremur árum, eða um 25%. Útsvarið hins vegar óx á sama tíma um 31% og það hefur því vaxið meira heldur en útgjöld fólks til fasteignagjaldsins.

Sveitarstjórnir hafa almennt leitast við að lækka álagningarhlutfall samhliða miklum hækkunum á fasteignamati. Ef hins vegar öll sveitarfélögin hefðu lagt á hámarksálagningu á árinu 2023 hefðu tekjurnar numið 205 milljörðum, ónýttar, ef við getum kallað það svo. Tekjur sveitarfélaga nema því 41 milljarði og um 39 milljarðar af því er upphæð vegna álagningar á íbúðarhúsnæði, 2 milljarðar eru sem sagt á annað húsnæði. Styrkur fasteignastofnsins er mjög misjafn milli svæða og sterkari á höfuðborgarsvæðinu en á landsbyggðinni. Þetta endurspeglast í mismunandi álagningarprósentu milli sveitarfélaga. Heimildin er minnst nýtt á höfuðborgarsvæðinu.

Árin 2021 og 2022 var að störfum nefnd í innviðaráðuneytinu sem hafði það hlutverk að endurskoða tekjustofna sveitarfélaga og regluverk jöfnunarsjóðs með það að markmiði að auka fjárhagslega sjálfbærni sveitarfélaga. Eitt af því sem skoðað var sérstaklega af nefndinni var álagningarstofn fasteignaskatts og fór nefndin m.a. yfir hvort heppilegra væri að miða álagningu við brunabótamat frekar en fasteignamat. Niðurstaða þeirrar skoðunar var að slík breyting myndi hafa í för með sér að sum sveitarfélög þyrftu að vera með margfalt hærri álagningu en önnur til að geta innheimt sömu tekjur af fasteignasköttum. Nefndin lagði því ekki til að brunabótamat yrði notað við álagningu fasteignaskatts. Fulltrúar atvinnulífs komu á fund nefndarinnar til að ræða þróun og hækkun fasteignaskattstekna og áhrif þeirra á rekstur fyrirtækja. Nefndin ræddi ýmsar leiðir til að setja takmörk á álagningu fasteignaskatta þegar mikil breyting verður á fasteignamati umfram t.d. verðlag eða launaþróun. Var m.a. rætt um hvort tengja mætti breytinguna vísitölu eða setja krónutöluþak eftir tegund húsnæðis.

Það varð engin niðurstaða í þessari nefnd. Hún náði ekki samkomulagi. Eftir sem áður liggur eftir hana mikil vinna sem hægt er að nota. Eitt af því sem mér fyndist áhugavert að skoða væri að búa til einhvern sveigjanleika þannig að þegar mat hækkar mjög mikið eða hugsanlega lækkar mjög mikið þá gerist það ekki í einu skrefi heldur myndi það kannski deilast yfir tvö eða þrjú ár. En ég legg líka mikla áherslu á að umræða um þennan mikilvæga tekjustofn sveitarfélaga sé vönduð og yfirveguð og enn fremur að hlustað verði eftir sjónarmiðum sveitarfélaganna þegar umræða um framtíðarskipan þessa mikilvæga tekjustofns þeirra er uppi. Útfærslum eins og fram hafa komið af hálfu fulltrúa atvinnurekenda verður að vísa til samtals ríkis og sveitarfélaga um skiptingu tekjustofna þeirra á milli.

Niðurstaðan, stutta svarið, er því sú að það stendur ekki til að endurskoða álagningarstofn fasteignaskatts að svo stöddu. Hins vegar er margt í gangi, m.a. er í gangi vinna starfshóps um skattlagningu orkuvinnslu á vegum fjármálaráðuneytisins sem fulltrúi innviðaráðuneytisins á sæti í. Meðal markmiða þess hóps er að liðka fyrir orkuskiptum, en skattheimta fasteignaskatta á virkjunarmannvirki tekur eingöngu til sumra mannvirkja en ekki annarra. Sveitarfélög hafa því hingað til fengið takmarkaðar tekjur af virkjunum, sum sveitarfélög engar og önnur nágrannasveitarfélög talsverðar, og sjá sér þar af leiðandi stundum ekki hag í því að greiða leið þeirra í gegnum skipulagsferlið. Niðurstöðu þessa starfshóps er beðið en hún gæti orðið tilefni breytinga á þessu afmarkaða sviði, þ.e. á fasteignagjöldum.


Ræðumaður: Líneik Anna Sævarsdóttir

Virðulegi forseti. Ég kem hér í dag til að fagna því sérstaklega að um áramótin tók gildi aukinn réttur til endurgreiðslu ferðakostnaðar þeirra sem sækja nauðsynlega heilbrigðisþjónustu sem ekki er aðgengileg í heimabyggð. Hæstv. heilbrigðisráðherra, Willum Þór Þórsson, gerði mikilvæga breytingu á reglugerð um ferðakostnað sjúkratryggðra og aðstandenda þeirra sem eykur réttindi þeirra til endurgreiðslu ferðakostnaðar og um leið er umsóknarferlið einfaldað. Hingað til hafa Sjúkratryggingar tekið þátt í kostnaði við tvær ferðir á ári en með breytingunni fjölgar þeim í þrjár. Þetta á við um nauðsynlegar ferðir þar sem fara þarf lengra en 20 kílómetra eftir þjónustu sem ekki er fyrir hendi í heimabyggð. Áfram má svo greiða fyrir ítrekaðar ferðir ef um er að ræða ákveðna alvarlega sjúkdóma. Einföldun umsókna felst í því að ekki er lengur gerð krafa um að læknir í heimabyggð staðfesti þörf fyrir ferð heldur þarf einungis staðfestingu læknis eða ljósmóður sem veitir þjónustuna á komu og að heilbrigðisþjónustan sem um ræðir sé ekki veitt í heimabyggð. Endurgreiðslan á við um opinbera heilbrigðisþjónustu og aðra þjónustu þar sem Sjúkratryggingar taka þátt í kostnaði sjúkratryggðra. Undir þetta fellur einnig kostnaður við ferðir vegna tannlækninga og tannréttinga með greiðsluþátttöku.

Um leið og ég fagna breytingunni vil ég hvetja Sjúkratryggingar til að bæta framsetningu upplýsinga á Ísland.is og notendaviðmót í réttindagátt þannig að ekki fari á milli mála hvaða gögnum þarf að skila vegna umsókna um endurgreiðslur ferðakostnaðar og einnig hvernig greiðslunum er háttað. Breytingin sem þarna var gerð styður þau mikilvægu markmið að auka og jafna aðgengi landsmanna að heilbrigðisþjónustu óháð efnahag og búsetu.


Ræðumaður: Ágúst Bjarni Garðarsson

Virðulegi forseti. Við í Framsókn höfum lengi talað fyrir því að taka húsnæðisliðinn úr vísitölunni eða a.m.k. reikna með öðrum hætti en nú er gert. Fyrir mér er þetta sanngirnismál. Þetta er réttlætismál. Við þurfum að reikna þetta með réttum hætti þannig að það gagnist heimilum landsins eins og á að gera. Þetta er kannski ekki rót vandans en þetta er hluti af vandanum. Við sjáum það núna og það er erfitt, ég hef sagt það áður og segi það aftur, að setja sig í spor Grindvíkinga sem er nú gert að yfirgefa heimili sín, sem er griðastaður fjölskyldna og fólks í þessu samfélagi, en að öllum líkindum mun þessi atburðarás sem við sjáum á Reykjanesi núna auka enn frekar þrýsting á húsnæðismarkaðinn. Við verðum að bera gæfu til þess að byggja meira en við höfum gert hingað til þannig að við náum að uppfylla þá þörf sem fram undan er.

Að þessu sögðu þá gerir þetta líka annað, þessi staða sem er uppi á Reykjanesi hefur auðvitað áhrif á alla framtíðarsýn sem sveitarfélögin á þessu svæði hafa varðandi væntanlegt byggingarland. Það er vinna sem stjórnvöld, ríki og sveitarfélög þurfa nú að setjast niður við og huga að því hvernig við ætlum að byggja upp, byggja nægilegt magn íbúða til framtíðar á þessu svæði vegna þess að þetta breytir augljóslega stöðunni. Nú hins vegar í tíð hæstv. innviðaráðherra er loks áætlun til staðar, en áætlun er ekki nóg. Umhverfið verður að vera með þeim hætti að hægt sé að byggja þannig að uppbygging sé raunverulega tryggð. Það gerist ekki, eins og ég segi, með óvissu á uppbyggingarsvæði, með háa vexti og hörðum lánþegaskilyrðum hjá Seðlabanka. Þetta er samvinnuverkefni ríkis, sveitarfélaga og annarra hagaðila og þetta er vandamál og verkefni sem við þurfum að leysa í sameiningu.




Ræðumaður: Lilja Rannveig Sigurgeirsdóttir

Hæstv. forseti. Í gær lagði ég fram frumvarp ásamt fjórum öðrum þingmönnum Framsóknar um breytingu á stjórnarskránni. Sú breyting varðar ákvæði sem er svohljóðandi í dag, með leyfi forseta:

„Kjörgengur til forseta er hver 35 ára gamall maður, sem fullnægir skilyrðum kosningarréttar til Alþingis, að fráskildu búsetuskilyrðinu.“

Í því frumvarpi sem við leggjum fram  gerum við það að tillögu okkar að 35 ára aldurstakmarkið verði fellt á brott. Mun það þýða 18 ára einstaklingur geti boðið sig fram til forseta? Já. Mun það þýða að 18 ára einstaklingur verði forseti? Nei, þetta ákvæði eitt og sér myndi ekkert gera það. Til þess að verða forseti þurfa einstaklingar að fara í gegnum kosningabaráttu þar sem þau þurfa að sýna fram á hæfni, reynslu og jafnvel menntun til að geta sinnt þessu embætti og verið landi og þjóð til sóma. Við sem kjósendur gerum kröfur til forseta þó að þær séu ekki endilega skrifaðar í stjórnarskrána. Aldur er ekki hæfniviðmið  og það á ekki að leggja það til grundvallar hvort einstaklingur hafi öðlast ákveðna reynslu eða hæfni. Með aldrinum kemur lífsreynsla og það er alveg eðlilegt að áætla að þeir sem eru eldri  séu reynslumeiri. En fjölbreytni samfélagsins er mikil og þar af leiðandi ætti það ekki að vera meginregla að hafa náð ákveðnum aldri til að öðlast ákveðin réttindi eða til að gegna ákveðnum skyldum eftir að einstaklingur er samkvæmt lögum og alþjóðasáttmálum orðinn fullorðinn. Ég fæ ekki séð að nóttina sem einstaklingur verður 35 ára verði hann mun hæfari og lífsreyndari en þegar hann var 34 ára. En ég skal glöð láta ykkur vita 2031 þegar ég hef náð þeim aldri hvort ég skipti um skoðun.


Ræðumaður: Halla Signý Kristjánsdóttir

Virðulegur forseti. Við höfum hér frumvarp til laga um Umhverfis- og orkustofnun. Hér er verið að sameina tvær stofnanir, Umhverfisstofnun og Orkustofnun. Alltaf þegar kemur að svona sameiningartillögum þá fer ég að eins og þegar ég er að keyra varfærnislega yfir vestfirskar heiðar í vondu veðri, ég gíra mig niður. En það eru svo sem ekki neinir skaflar í þessu frumvarpi sem ég stoppa við heldur vil ég koma hingað upp og taka undir og hvetja ráðherrann til góðra verka, eins og segir hérna í markmiðum, að ráðherra setji í reglugerð, að höfðu samráði við Umhverfis- og orkustofnun, nánari ákvæði um skipulag stofnunarinnar, þar með talið staðsetningu starfsstöðva hennar með það að markmiði að fjölga störfum á landsbyggðinni.

Hérna er um að ræða Umhverfisstofnun og ætla ég kannski aðeins að minnast á hana því að starfsstöðvar Umhverfisstofnunar eru níu talsins um allt land. Þeir hafa staðið sig virkilega vel í að vinna svona um landið enda náttúrlega ber nafnið það til að þetta er akkúrat stofnun sem á að vera sem víðast um landið og þau hafa verið duglegust við það að auglýsa störf með vali á staðsetningu. Ég held að það megi, þegar kemur að sameiningu þessara átta stofnana, taka Umhverfisstofnun sér til fyrirmyndar hvað þetta varðar. Ég held að aðrar stofnanir og bara þessi stofnun sem verði til megi horfa til þess og þetta markmið megi vera að leiðarljósi, bæði til þess að sérhæfing svæða sem hefur orðið til í þessum stofnunum víða um landið glatist ekki og eflist frekar.

Við vorum að tala hérna um raforkumálin áðan. Þá er svo mikilvægt að þekkingin komi úr öllum hornum landsins og verði sameinuð. Það er aldrei kannski of oft strikað undir mikilvægi þess einmitt að horfa til allra svæða vegna þess að þegar saman kemur þá verður ekki keðjan sterkari en það sem er veikasti hlekkurinn eins og við þekkjum. Þannig getum við unnið að markmiði þessara laga um að einfalda umsóknarferli, sem við þekkjum til að hafa verið þröskuldar í mörgum málum og mörgum framfaramálum sem víðast.

Það var bara þetta sem ég vildi segja og ég bara vona að við berum gæfu til þess — það er vandmeðfarið að sameina svona margar stofnanir. Ég er ekki að tala um að það eigi ekki að gera það en það er mjög vandmeðfarið, og hafa að leiðarljósi hvað hefur verið gert vel gert innan þeirra stofnana sem koma til með að sameinast og halda áfram með þau góðu markmið. Ef það tekst vel til þá held ég að þau markmið frumvarpsins, eins og að einfalda umsóknarferli og einfalda ýmis ferli sem eru þar inni í þessum stofnunum, auka sérþekkingu, sérþekkingu svæða — þá er því vel komið fyrir ef þetta gengur eftir. Takk fyrir.


Ræðumaður: Ágúst Bjarni Garðarsson

Virðulegur forseti. Ég mæli hér fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á lögum um endurskoðendur og endurskoðun og lögum um ársreikninga (endurskoðunarnefndir, siðareglur, sektarákvæði o.fl.). Ég held að það sé rétt að fara yfir helstu atriðin.

Í frumvarpinu eru lagðar til breytingar á lögum til innleiðingar á ákvæðum tilskipunar Evrópuþingsins og ráðsins 2014/56/ESB frá 16. apríl 2014 um breytingu á tilskipun 2006/43/EB um lögboðna endurskoðun ársreikninga og samstæðureikningsskila og reglugerðar Evrópuþingsins og ráðsins nr. 537/2014 um sérstakar kröfur í tengslum við lögboðna endurskoðun á einingum sem tengjast almannahagsmunum og niðurfellingu á ákvörðun framkvæmdastjórnarinnar 2005/909/EB. Innleiðing tilskipunarinnar og reglugerðarinnar kallar á breytingar á lögum um endurskoðendur og endurskoðun og lögum um ársreikninga samhliða.

Þá eru með frumvarpinu lagðar til breytingar á lögum um endurskoðendur og endurskoðun sem lúta að því að skýra betur stöðu siðareglna endurskoðenda og hvaða siðareglum þeim beri að fylgja og breytingar á lögum um ársreikninga til einföldunar á stjórnsýsluframkvæmd mála þar sem lagðar hafa verið á stjórnvaldssektir vegna seinna skila ársreiknings eða samstæðureiknings félags.

Varðandi samráð sem fylgir þessu máli þá fjallaði nefndin um málið og fékk á fundi sína  gesti frá menningar- og viðskiptaráðuneytinu, Skattinum, endurskoðendaráði, Viðskiptaráði Íslands, Samtökum atvinnulífsins og Samtökum fjármálafyrirtækja. Nefndinni bárust fjórar umsagnir sem eru allar aðgengilegar á síðu málsins á vef Alþingis. Þá barst nefndinni minnisblað frá menningar- og viðskiptaráðuneytinu þar sem málið var unnið.

Málið var áður lagt fram á 153. löggjafarþingi og var það afgreitt með nefndaráliti sem er dagsett 6. júní 2023 (þskj. 1988), en það kom ekki til 2. umræðu á þingfundi. Við umfjöllun málsins nú hafði nefndin hliðsjón af umsögnum sem bárust nefndinni þá og fyrra áliti nefndarinnar um málið.  Við framlagningu málsins á yfirstandandi löggjafarþingi var tekið mið af þeim breytingum sem nefndin lagði til á síðasta löggjafarþingi en að öðru leyti er frumvarpið efnislega óbreytt. Er því vísað til fyrra nefndarálits að öðru leyti en sérstaklega er fjallað um í áliti því  sem liggur hér fyrir.

Ég held að það sé hins vegar rétt að fara stuttlega  yfir  nefndarálitið, þá sérstaklega þegar kemur að mati endurskoðendaráðs og frammistöðu endurskoðunarnefnda.

Í b-lið 12. gr. frumvarpsins er kveðið á um að endurskoðendaráð skuli meta frammistöðu endurskoðunarnefnda. Með ákvæðinu er innleiddur c-liður 1. mgr. 27. gr. reglugerðar Evrópuþingsins og ráðsins nr. 537/2014. Í umsögn sem nefndinni barst er bent á að í 1. mgr. 27. gr. reglugerðarinnar eru í  a–d-lið talin upp þau atriði sem eftirlitsaðilar skuli einkum meta og því skorti skýringu og ástæðu þess að frumvarpið taki einungis upp c-lið ákvæðisins. Meiri hlutinn vekur athygli á því að ákvæði reglugerðarinnar er í heild sinni lögfest í 44. gr. laga, nr. 94/2019, um endurskoðendur og endurskoðun, og falla því allir liðir 1. mgr. 27. gr. reglugerðarinnar undir eftirlit endurskoðendaráðs.

Þá sagði í umsögn sem nefndinni barst að ekki kæmi skýrt fram hvernig endurskoðendaráð eigi að haga eftirliti með endurskoðun á nefndum, m.a. út frá skörun við eftirlit Fjármálaeftirlits Seðlabanka Íslands með  eftirlitsskyldum aðilum. Fram  komu sjónarmið um að undanskilja ætti þá aðila sem lúta eftirliti Fjármálaeftirlits Seðlabanka Íslands eftirliti endurskoðendaráðs. Að höfðu samráði við menningar- og viðskiptaráðuneytið telur meiri hlutinn það ekki til bóta af þeim ástæðum sem hér eru raktar.

Í d-lið 5. gr. er lögð til breyting á lögum um endurskoðendur og endurskoðun, nr. 94/2019, nánar tiltekið að kveðið verði sérstaklega á um að endurskoðendaráð hafi eftirlit með frammistöðu endurskoðunarnefnda í samræmi við IX. kafla og reglugerð Evrópuþingsins og ráðsins. Þetta eftirlit ræðst af 1. mgr. 27. gr. reglugerðarinnar, eins og fyrr segir. Þar er fjallað um eftirlit með markaði fyrir þjónustu  endurskoðunarfyrirtækja til handa einingum tengdum almannahagsmunum. Til að sinna því eftirliti eiga lögbær yfirvöld að leggja mat á fjögur atriði sem talin eru upp í ákvæðinu. Í fyrsta lagi er þar um að ræða áhættu sem skapast af tíðum annmörkum á gæðum hjá löggiltum endurskoðanda og endurskoðunarfyrirtæki. Í öðru lagi er um að ræða eftirlit með samþjöppunarstigi á markaði. Í þriðja lagi frammistöðu endurskoðunarnefnda og í fjórða lagi ráðstafanir til að draga úr áhættu vegna atriða sem leitt gætu til þess að endurskoðunarfyrirtæki detti af markaði og rofs á veitingu endurskoðunarþjónustu. Eftirlitið snýr því aðallega að uppbyggingu endurskoðunarmarkaðarins. Í 2. mgr. 27. gr. reglugerðarinnar segir að lögbær yfirvöld skuli taka saman skýrslu þriðja hvert ár um þróun á markaðnum fyrir lögboðna endurskoðunarþjónustu til handa einingum tengdum almannahagsmunum og leggja hana fyrir evrópskar eftirlitsstofnanir. Fjármálaeftirlit Seðlabanka Íslands sinnir ekki umræddu eftirliti um þróun á markaði fyrir  lögboðna endurskoðunarþjónustu skv. 27. gr. reglugerðarinnar og því er ekki um eiginlega skörun að ræða.

Jafnframt er, eins og áður segir, lagt til   í b-lið 12. gr. að við lög um ársreikninga bætist ný grein sem kveði á um að endurskoðendaráð skuli meta frammistöðu endurskoðunarnefnda. Í skýringum við ákvæðið í greinargerð með frumvarpinu er vísað til 27. gr. reglugerðarinnar og sagt að eftirlit  endurskoðendaráðs sé talið nauðsynlegt til að fylgjast með markaði fyrir þjónustu  endurskoðunarfyrirtækja til handa einingum tengdum almannahagsmunum. Með vísan til sömu röksemda og fyrr greinir verður að telja að ekki sé um að ræða skörun á eftirliti endurskoðendaráðs og Fjármálaeftirlits Seðlabanka Íslands.

Virðulegur forseti. Þetta eru örfá atriði en ég held að það sé rétt að halda því til haga og ítreka að í umsögn sem nefndinni barst var því velt upp hvort þessi skörun sem ég hef hér farið yfir væri á eftirliti Fjármálaeftirlits Seðlabankans með eftirlitsskyldum aðilum og eftirliti endurskoðendaráðs með endurskoðunarnefndum. Fram komu þessi sjónarmið, eins og áður sagði, að undanskilja ætti þá aðila sem lúta eftirliti Fjármálaeftirlits Seðlabanka Íslands eftirliti endurskoðendaráðs, en eftir samráð við menningar- og viðskiptaráðuneytið var talið að slík breyting yrði ekki til bóta, eins og fjallað er ágætlega um í nefndaráliti.

Að framansögðu virtu leggur meiri hluti efnahags- og viðskiptanefndar til að frumvarpið verði samþykkt. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Teitur Björn Einarsson, Diljá Mist Einarsdóttir, Guðbrandur Einarsson, Jóhann Friðrik Friðriksson og Steinunn Þóra Árnadóttir.


Ræðumaður: Ingibjörg Isaksen

Virðulegi forseti. Ég vil þakka hv. þingmönnum fyrir þessar umræður. Þær eru búnar að vera líflegar og skemmtilegar og mjög áhugaverðar og upplýsandi.

Varðandi það sem hefur verið komið inn á um orkuskort hér á landi þá held ég að við séum öll sammála um að tryggja þurfi heimilum og litlum og meðalstórum fyrirtækjum orku hér á landi. En á móti kemur að við þurfum líka að hugsa um stóru myndina, hvernig samfélagi við viljum búa í og hvernig við ætlum að tryggja innviði, hvernig við ætlum að tryggja grunnþjónustu hér á landi og ég tala nú ekki um að efla enn frekar velferðarkerfið okkar. Til þess þurfum við útflutningstekjur og til þess þurfum við að hafa fyrirtæki í landinu sem þurfa þá einmitt líka að fá orku. Við sjáum að þessar skerðingar hafa áhrif á þessi fyrirtæki og þar af leiðandi á þá vöru sem þau flytja út og fá greitt fyrir. Þannig að þetta er stóra myndin sem við þurfum að huga að og að því að afla orku til þess að hlutirnir gangi og hjól atvinnulífsins geti gengið áfram.

Varðandi verð þá kom hv. þingmaður Samfylkingarinnar inn á að við þyrftum að tryggja heimilunum raforku á sanngjörnu og góðu verði og er ég alveg hjartanlega sammála því. Frumvarpið sem er búið að leggja fram hérna er samt sem áður ekki að tryggja jafnt verð til allra heimila á landinu. Það er vegna þess að einstaklingar sem búa í dreifbýli greiða hærra verð, vegna þess að flutningskostnaðurinn er hærri til dreifbýlisins heldur en hér í þéttbýlinu. Þetta er eitthvað sem við þurfum að skoða því þetta er óviðunandi og alls ekki við það búandi.

Hvað það varðar að ekki sé hægt að tala sýknt og heilagt um orkuskipti þá er ég hjartanlega sammála því að það er tómt að tala um það á meðan við sjáum að fyrirtæki þurfa að grípa til þess að brenna olíu í síauknum mæli, sem er algerlega óviðunandi.

Varðandi orkuþörfina. Við sjáum að þjóðir í kringum okkur eru að leita logandi ljósi að grænni orku. Þau gera ráð fyrir ekki nokkurra prósenta heldur tuga, jafnvel hundraða prósenta aukningu á þörf fyrir orku á næstu árum og ég skil ekki af hverju það ætti að vera eitthvað öðruvísi hér á landi. Sérfræðingar orkufyrirtækja  hafa bent á það í sínum raforkuspám að hér blasi við orkuskortur og það þurfi að bæta úr.

Varðandi fyrirspurnir hv. þm. Bergþórs Ólasonar þá held ég að það sé í rauninni tilefni til annarrar umræðu því það er of langt mál að fara yfir. — En takk fyrir góða umræðu.


Ræðumaður: Halla Signý Kristjánsdóttir

Virðulegi forseti. Ég vil byrja á því að þakka málshefjanda, hv. þm. Ingibjörgu Isaksen, fyrir að vekja máls á þessu mikilvæga málefni. Við lifum á skrýtnum tímum, nokkurn veginn þannig að morgundagurinn er óljós. Eldsumbrot á Reykjanesskaga eru staðreynd sem ekki verður horft fram hjá og það vekur upp öflugri umræðu um orkuöryggi landsins. Þessa stöðu er ekki að finna í orkustefnu landsins sem nær til 2050 en þó segir þar, með leyfi forseta:

„Framtíðarsýnin endurspeglar sjálfbæra þróun og hversu mikilvægu hlutverki orkan gegnir í lífi landsmanna allra. Þar kemur fram samspil orkunýtingar, umhverfisverndar og efnahagslegra þátta, og mikilvægi þess að þessir þættir vinni saman í góðu jafnvægi.“

Þessi staðreynd lifir og við verðum að halda í hana. Orkuskortur til framtíðar er líka staðreynd. Hvernig ætlum við að bregðast við honum? Hann hefur reyndar verið viðvarandi á Vestfjörðum síðan fyrst var kveikt ljós þar og enn þá orna Vestfirðingar sér við olíukynta húshitun allt of margar vikur á ári með tilheyrandi áhrifum á loftslagið. Það er neyðarástand á Vestfjörðum. Það er ekki út af gróðurhúsasjónarmiðum, eins og hér var talað um áðan. Fólk ætti að kynna sér hvernig staðan er umhverfis landið. Mér finnst alveg með ólíkindum að heyra svona orð héðan úr pontu.

Orkuauðlindir landsins eru sameiginleg eign þjóðar og flutningsleiðir raforku einnig, en landsmenn sitja ekki við sama borð þegar kemur að flutningi raforku til síns heima. Það fer nefnilega eftir því hvar þeir búa. Stefna núverandi stjórnvalda er að styrkja byggð í öllu landinu, jafna aðgengi að þjónustu, jafna tækifæri til atvinnu og stuðla að sjálfbærri þróun byggða um allt land. Þar undir fellur m.a. það verkefni að stuðla að aukinni jöfnun orkukostnaðar í dreifbýli og þéttbýli.

Virðulegi forseti. Það er morgunljóst að við þurfum að fara að sinna þessum málefnum af fullri alvöru. Útbúa þarf sérstaka rammaáætlun sem nær bæði til minni og stærri virkjunarkosta. Það þarf raunhæfa áætlun í uppbyggingu flutningskerfis en einnig þarf að þora að tala um raunhæfa virkjunarkosti. Við þurfum að huga að uppbyggingu og leggja fram lausnir til frambúðar. Þá fyrst getum við treyst raforkuöryggi um allt land.


Ræðumaður: Ingibjörg Isaksen

Virðulegi forseti. Ég þakka hæstv. ráðherra fyrir að taka þessa umræðu hér í dag en orkumál og orkuöryggi þjóðarinnar hefur fengið mikla umfjöllun undanfarnar vikur sem reyndar kemur ekki til af hinu góða. Staðan á Íslandi er grafalvarleg. Kyrrstaða hefur ríkt um árabil og niðurstaðan er sú að orkuöryggi okkar er ógnað. Sú sorglega staða að við sjáum okkur knúin til þess að leggja fram frumvarp til að tryggja heimilum og litlum og meðalstórum fyrirtækjum forgang að raforku og horfum á fyrirtæki neyðast til að brenna olíu vegna skerðingar raforku til að halda daglegri starfsemi sinni er með öllu óásættanleg. Skerðing raforku kostar ríkissjóð, atvinnulífið og samfélagið allt talsverðar fjárhæðir á hverju ári. Samningar fyrirtækja vegna ótryggrar orku eru mikilvægir til að fullnýta kerfið og gera ráð fyrir skerðingum en skerðingunum hefur þó fjölgað og vara í lengri tíma en áður og fyrirséð að þeim muni fjölga enn frekar á næstu árum. Því er eflaust hægt að spyrja sig hvort um forsendubrest sé nú að ræða. Orkuöflun undanfarin ár hefur ekki verið næg þrátt fyrir ábendingar sérfræðinga um yfirvofandi orkuskort og þrátt fyrir áskoranir í loftslagsmálum, fólksfjölgun og fjölgun ferðamanna og aukna framleiðni fyrirtækja. Á 16 ára tímabili hefur aflaukning í kerfinu numið um 384 MW eða sem nemur einungis um 24 MW á ári. Ljóst er að stórauka þarf orkuöflun ef við ætlum að tryggja orkuöryggi hér á landi og ná okkar markmiðum í loftslagsmálum.

Eldsumbrot á Reykjanesskaga sýna okkur hvað náttúruhamfarir geta haft alvarlegar afleiðingar. Þar var og er Svartsengi í raunverulegri hættu vegna nálægðar við eldsumbrotin. Þaðan fær Reykjanesið heitt vatn og orku eða um 30.000 manns og þá er ekki talin atvinnustarfsemin sem þetta getur haft áhrif á.

Nýr raunveruleiki setur orkuöryggi, orkuöflun og flutningskerfið okkar í nýtt samhengi. Ítrekað hefur verið bent á mikilvægi þess að koma upp hringtengingu hér á landi, m.a. svo hægt sé með góðum hætti að flytja orku á milli landsvæða, nýta virkjanir betur og minnka sóun. Það sem hefur tekið áratugi þarf núna að taka mánuði eða örfá ár án þess þó að gefa nokkurn afslátt af þeim umhverfisþáttum er tengjast leyfisveitingum. Við hugum vissulega að vernd náttúrunnar en sagan hefur sýnt sig að vernd og nýting getur farið saman.

Landsnet hefur í forgangi að ráðast í framkvæmdir við flutningslínu frá Akureyri til Grundartanga. Allt ferlið við slíka framkvæmd er flókið og tekur langan tíma. Það er grundvallaratriði að þessari framkvæmd verði flýtt eins og unnt er, enda um þjóðaröryggi að ræða. Í fyrra hefði línan komið í veg fyrir skerðingar sem kostuðu þjóðarbúið um 5 milljarða. Vatnsstaða lóna var með þeim hætti á þeim tíma að aflaukning hefði verið á við eina Hvammsvirkjun. Þarna er hægt að auka aflið í kerfinu án þess að ráðast í virkjunarframkvæmdir.

Rammaáætlun 3 var samþykkt í upphafi þessa kjörtímabils en í nefndaráliti meiri hluta umhverfis- og samgöngunefndar var bent á mikilvægi þess að endurskoða rammaáætlun og þar með verndun heilu vatnasviðanna. Það þarf að nýta þau tækifæri sem okkur bjóðast hér og alls ekki útiloka virkjunarmöguleika til framtíðar. Þegar kostur er settur í verndarflokk í rammaáætlun er allt vatnasviðið verndað. Það hefur í för með sér að fleiri kostir á sama svæði sem gætu komið til greina komast ekki inn í rammaáætlunarferlið. Þetta útilokar kosti sem geta verið hagkvæmir en við vitum öll að vatnsföll á Íslandi eru ekki óþrjótandi. Mögulega þarf að skoða fleiri þætti þegar ákvörðun er tekin varðandi orkukosti, þætti er varða orkuöryggi, köld svæði og markmið ríkisstjórnar hverju sinni.

En það er afar ánægjulegt að sjá kollega mína hér á þingi loksins kveikja á perunni og átta sig á þeirri stöðu sem við erum í. Ég bind vonir við að yfirlýsingar þingmanna og heilu þingflokkanna séu ekki orðin tóm enda er ljóst að margir þessara þingmanna þurfa að taka U-beygju á sinni afstöðu, t.d. hvað varðar friðun og regluverk. Við þurfum að setja okkur markmið um hve mikillar orku við ætlum að afla til framtíðar og aðgerðaáætlun er lýtur að því hvernig við ætlum að afla hennar.

Ég vil nýta hér tækifærið og spyrja hæstv. ráðherra hversu mikillar orku hann telur okkur þurfa að afla til framtíðar og hvort ráðherra hafi sett upp aðgerðaáætlun til að afla þeirrar orku. Eins vil ég spyrja ráðherra hvort hann telji að í ljósi yfirvofandi orkuskorts sé þörf á frekari aðgerðum ríkisstjórnarinnar umfram sameiningu stofnana og ef svo er, hverjar þær eru.


Ræðumaður: Líneik Anna Sævarsdóttir

Virðulegi forseti. Þingfundir þessa árs hefjast við þær aðstæður að hugur okkar allra er hjá Grindvíkingum vegna þeirra náttúruhamfara sem þar ganga yfir. Öll veltum við fyrir okkur leiðum til að styðja við samfélagið, fjölskyldur og einstaklinga í þeim miklu breytingum á daglegu lífi sem þau standa öll frammi fyrir og vil ég senda mínar bestu óskir til allra Grindvíkinga. Við þurfum þétta samvinnu um allt samfélagið næstu daga og mánuði við að útfæra leiðir sem draga úr óvissunni og gott er að  finna þann mikla vilja til samvinnu sem er hér á þinginu og í samfélaginu öllu varðandi þau málefni sem við þurfum að greiða úr.

En nú langar mig að koma inn á fyrirhuguð bílastæðagjöld á flugvöllunum á Akureyri og Egilsstöðum, áform sem áttu að koma til framkvæmda 1. febrúar en hefur verið frestað. Ég legg mikla áherslu á að áformin verði þá skoðuð í víðara samhengi, m.a. í tengslum við byggðastefnu og loftslagsmál. Hvaða áhrif hafa bílastæðagjöld á þessum stöðum, t.d. á aðgengi og kostnað við heilbrigðisþjónustu og nám? Innanlandsflug er mikilvægur liður í samgöngukerfi landsins og í því felst aðgangur þeirra sem búa fjarri höfuðborginni að ýmiss konar sérfræðiþjónustu og menningarviðburðum. Innanlandsflug er liður í almenningssamgöngum og á því fékkst nokkur viðurkenning með tilkomu loftbrúarinnar. Í flestum tilfellum hafa  þeir sem þurfa að nota flugvöllinn ekki annan valkost en að ferðast til og frá flugvelli á bíl. Ef bílastæðagjöldum verður bætt ofan á kostnaðinn vakna spurningar um hvort Sjúkratryggingar muni endurgreiða viðbótina. Verður bætt í ferðasjóð ÍSÍ eða verður bætt í loftbrúna?


Ræðumaður: Sigurður Ingi Jóhannsson

Ég þakka aftur fyrirspurnina. Í vinnu þessa spretthóps kom í ljós að það væri eitthvað á fjórða þúsund lóðir sem væru meira og minna byggingarhæfar á suðvesturhorninu. Mjög margar á Suðurnesjum, einhverjar á Suðurlandi, uppi á Akranesi, en líka hérna á höfuðborgarsvæðinu, þó mismunandi eftir sveitarfélögum og sum sveitarfélög eru komin í ákveðið landþrot. Mér fannst yfirlýsingar nýs borgarstjóra vera mjög jákvæðar og þau samtöl sem ég hef átt við hann um að hann vildi reyna að nýta frekar lóðir sem væri hægt að byggja hratt upp, eins og í Úlfarsárdal og jafnvel á Keldnaholti og þar í kring. Til að bæta því við þá eru lóðir til á þéttingarreitum sem eru ekki endilega þær heppilegustu fyrir þá uppbyggingu sem við erum að tala um, hratt og vel. Aðrir þættir sem myndu lúta að framboðinu eru alveg klárlega að flytja inn í stórum stíl húseiningar sem myndu hjálpa til við að ná jafnvægi á markaðnum. Það eru hugmyndir um að þrengja að skammtímaleigumarkaðnum, sem mun líka hjálpa til, og fleiri aðgerðir sem við þurfum að gera. En ég þakka hv. þingmanni fyrir að taka þetta upp.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að taka upp þessi mikilvægu mál. Það er rétt hjá hv. þingmanni að það er mikilvægt að þessi kerfi okkar, leyfisferlin, séu skilvirk, ekki síst í aðstæðum sem við erum í í dag. Af þeim ástæðum, vegna þess að þau hafa alls ekki verið það, þá höfum við á þessu kjörtímabili verið að leggja áherslu á alls kyns hluti eins og að búa til einn feril leyfisveitinga, koma öllu í eina gátt og búa þannig til skilvirkni. Við erum á fullu í að endurskoða byggingarreglugerðina og eru 11 hópar þar að störfum. Vinnan gengur mjög vel. Byrjað er að taka saman það sem þar kemur fram og eins fljótt og hægt verður verður farið að innleiða þær breytingar þegar þar að kemur. Það er hins vegar mikilvægt að þær séu gerðar svolítið á samræmdan hátt þannig að þetta sé ekki bútasaumur heldur heildarendurskoðun eins og til stóð.

Varðandi það hvort til greina komi að fara í einhverjar styttingar eða undanþágur eða eitthvað slíkt við þessar aðstæður þá var það m.a. vinna sem spretthópur á vegum ráðuneytisins var með vegna innflutnings eða skoðunar á húseiningum, sem sagt tilbúnum húsum. Það var mat hans að þetta ferli skipulags og byggingarleyfis væri í sjálfu sér ásættanlegt svo fremi að allt annað gengi upp, þ.e. að til væru byggingarhæfar lóðir og slíkt, það væri hægt að vinna þetta saman og í raun og veru ekki mikill sparnaður að reyna að stytta það kerfi. Ég held hins vegar að það sé mikilvægt að halda áfram að skoða það hvort við getum náð þarna ávinningi. Það er vissulega þannig að til þess að auka framboð á húsnæðismarkaði er þetta einn þáttur. Hann er mikilvægur en það eru fjölmargir aðrir sem ég ætla kannski að reyna að koma inn á í seinna andsvari.


Ræðumaður: Jóhann Friðrik Friðriksson

Virðulegi forseti. Nú hefur það gerst sem ég óttaðist mest þegar við fengum fyrst fregnir af því að jarðvegur væri tekinn að rísa við Svartsengi fyrir um fjórum árum síðan. Eldgos hefur ekki bara ógnað byggð á Suðurnesjum heldur hefur hraun flætt inn í Grindavík og tekið með sér þrjú hús, skemmt innviði bæjarfélagsins og laskað veitukerfi svæðisins. Staðreyndin er sú að við stöndum enn í miðjum atburði og óvissan er mikil um framtíðina. Það var þó fagnaðarefni að sjá varnargarða sanna gildi sitt en við verðum að gera ráð fyrir að gossprungur geti opnast innan þeirra eins og við sáum raungerast að hluta þann 14. janúar síðastliðinn. Almannavarnir, vísindamenn og björgunarsveitir hafa unnið þrekvirki á þessum tímum, í ljósi aðstæðna, og verður þeim seint fullþakkað sitt framlag.

Frú forseti. Fyrir Grindvíkinga einkennast undanfarnir mánuðir af ótta, óvissu, jarðhræringum, eldgosum, rýmingum, sprungumyndunum og ítrekuðu almannavarnaástandi. Enginn veit hvað framtíðin ber í skauti sér né hversu lengi við munum þurfa að glíma við náttúruöflin á Reykjanesi. Því er eina raunhæfa leiðin fólgin í forvörnum, æðruleysi, dugnaði og samkennd. Í mínum huga blasir við nýr veruleiki, þar sem ekkert lát er á jarðrisi við Svartsengi. Grindavík er á hættusvæði. Auðvitað er það Grindvíkingum ólýsanlegt áfall en einnig mikið áfall fyrir okkur Suðurnesjabúa og landsmenn alla. Mannauðurinn sem skapað hefur sterkt samfélag í Grindavík er ómetanlegur og nú er það okkar verkefni að sameinast um stuðning í verki. Í hjarta mínu hef ég ávallt hugsað til Grindvíkinga. Ég vil minnast sérstaklega á færslu sem Rannveig Jónína Guðmundsdóttir, íbúi í Grindavík, orðaði svo vel daginn eftir að það gaus:

„Ímyndið ykkur að vera í þeirri stöðu að mega ekki fara heim. Horfa upp á húsið sitt brenna í beinni útsendingu, hús þar sem þú skapaðir minningar með fjölskyldunni þinni eða þar sem þú ætlaðir að skapa minningar með fjölskyldunni þinni. Ímyndið ykkur það að horfa upp á hluta af heimabæ ykkar renna undir hraun.“

Þetta eru þær tilfinningar sem Grindvíkingar bera innanbrjósts í stöðunni eins og hún er. Ímyndið ykkur bara þá stöðu og hvað framtíðin ber í skauti sér fyrir þetta ágæta fólk. Hún endar færsluna með því að segja: „Núna þarf einhver að grípa okkur áður en fallið verður hærra en það er nú þegar orðið, við getum ekki meira.“

Í samtölum mínum við bæjarbúa í Grindavík hefur komið fram sú ósk að þeir fái að ráða örlögum sínum sjálfir. Við eigum að koma til móts við þær óskir eftir fremsta megni. Trú mín á getu okkar Íslendinga við að veita stuðning og takast á við erfið og flókin verkefni þegar mest á reynir er bjargföst.

Virðulegur forseti. Kæru Grindvíkingar. Við munum verja bæinn, fyrirtækin, höfnina og innviðina. Við munum grípa ykkur. Við munum gera allt sem í okkar valdi stendur til að standa þétt með ykkur. Og þegar fram líða stundir mun Grindavík rísa á ný.


Ræðumaður: Sigurður Ingi Jóhannsson

Virðulegur forseti. Það er erfitt búið að vera að fylgjast með þeim atburðum sem hafa verið í gangi í og við Grindavík og eru því miður ekki um garð gengnir enn. Við vonuðumst auðvitað öll eftir því að þar væri um tímabundnar hamfarir að ræða. Við komum strax á úrræðum til skemmri tíma til þess að koma fólki í skjól, varðandi húsnæði, greiðslu launa og fleiri þætti, en síðan hefur náttúran því miður tekið svolítið völdin og atburðurinn enn í gangi. Á meðan innstreymi er á kviku þá vitum við ekki hvað gerist næst, hvenær það hættir eða með hvaða hætti atburðurinn þróast. Það er því talsvert mikil óvissa og mikilvægt að losa Grindvíkinga, þá sem hafa bundið allt sitt eigið fé og sparnað í húsnæði, úr fjötrum átthaga og skulda. Það er mikilvægt að tryggja að Grindvíkingar geti leyst fjármuni sína úr íbúðarhúsnæði í bænum svo þeir geti byrjað að undirbúa nýja framtíð, hvort sem er um skamma framtíð eða lengri. Það er líka mikilvægt að við höldum þeim möguleika opnum að hægt verði að snúa aftur til Grindavíkur ef guð og náttúran leyfir.

Samhliða þessu þarf að tryggja að til staðar sé framboð á íbúðarhúsnæði fyrir Grindvíkinga og þar þurfum við einfaldlega að gera betur  en gert hefur verið til þessa. Þess vegna erum við að bæta í. Þetta voru 80 íbúðir sem við fólum leigufélaginu Bríeti að kaupa fyrir jól, 70 var bætt við hér í upphafi janúar og ríkisstjórnin hefur lagt til að þar verði bætt við 50 til viðbótar, þ.e. um 200 íbúðir, og síðan hefur leigufélagið Bjarg heimildir til að kaupa 60 íbúðir til að koma í leigu fyrir tekjulægri Grindvíkinga.

En það þarf einnig að tryggja framboð á húsnæði fyrir þá Grindvíkinga sem vilja kaupa sér húsnæði og til þess að tryggja það þarf ríkið að standa að uppbyggingu nýs húsnæðis og vinna að því að tryggja Grindvíkingum forgang að því. Ein leið er að losa um þá átthaga- og skuldafjötra sem þar eru. Aðrar felast þá í því að auka framboð og það er hægt að gera með ýmsum hætti. Það má skoða staðbundnar húseiningar sem er þá skammtímalausn til einhverra ára sem væri hægt að koma upp fyrir einstaklinga og minni fjölskyldur. Það má skoða og nú er til skoðunar innflutningur á húseiningum í stærri stíl eða framleiðsla hér innan lands eins og það getur orðið til þess að auka verulega framboð á íbúðarhúsnæði á markaði. Það má líka skoða takmarkanir eða að þrengja þar skilyrði sem eru á skammtímaleigu á markaði í dag til að tryggja að framboð aukist. Það má skoða allar aðrar leiðir og við þurfum einfaldlega að fara í það að skoða allar aðrar leiðir til þess að auka framboð á húsnæði.

Hin tvö stóru óvissumálin sem þarf að eyða er óvissan um afkomu og verðmætabjörgun. Til að tryggja örugga afkomu þeirra Grindvíkinga sem geta ekki vegna aðstæðna sótt vinnu munum við framlengja launagreiðslur til þeirra. Við höfum einnig endurskoðað sértækan húsnæðisstuðning vegna leigugreiðslna. Hann verður vonandi samþykktur hér og framlengdur, kemur væntanlega inn á þing á morgun og mun þannig taka betur mið af fjölda heimilisfólks og eins þeim kostnaði sem fellur til vegna leiguhúsnæðis og þeim aðstæðum sem Grindvíkingar eru í. Þá leggjum við áherslu á að Grindvíkingar fái tækifæri og aðstoð við að bjarga verðmætum úr íbúðarhúsnæði sínu og koma í geymslu.

Það er líka mikilvægur sá þverpólitíski tónn sem hefur verið hér í dag og sú vinna sem allir stjórnmálaflokkar á Alþingi eru tilbúnir að leggja sig fram um að fara í;  útfærslur á því hvernig við komum best Grindvíkingum til aðstoðar. Við þurfum líka að horfa raunsætt á þessa atburði og átta okkur á því að það er náttúran sem er við völd og við erum að reyna að bregðast við.

Það er líka ákaflega mikilvægt að það samstarf sem við erum með við bæjarstjórn Grindavíkur og Grindvíkinga alla haldi áfram. Ég vil segja: Þið Grindvíkingar góðir sem á horfið eigið og verðið að vera miðpunkturinn í þessari umræðu. Þið þurfið að fjalla um hvernig þið viljið sjá hlutina gerast, hvernig þið viljið sjá það samfélag verða.

Við sem samfélag á Íslandi getum vel ráðið við þetta verkefni saman. Það er margt í gangi. Það er unnið að varnargörðum. Það er verið að rannsaka öryggi með jarðvegssjám. Það eru endurbætur á því sem aflaga fer í hverjum atburðinum á fætur öðrum, hita og rafmagni komið á bæinn aftur og aftur þar sem jarðskjálftar og eldgos skemma.

Herra forseti. Það er liðin rétt rúm vika frá því að við sáum hraun flæða inn í byggðina í Grindavík og það var hrikalegt að sjá. Sú leið sem við í ríkisstjórn höfum ákveðið að fara gefur færi á yfirvegun. Hún gefur færi á því að við finnum skynsamlegar leiðir, leiðir sem leysa Grindvíkinga úr fjötrum. En tíminn líður. Ekki er langt síðan við stóðum við upphaf heimsfaraldurs og trúðum því að við myndum aldrei heilsast aftur, aldrei faðmast aftur, og svo leið tíminn.

Ólafur Jóhannesson, forsætisráðherra og formaður Framsóknar, sagði í sjónvarpsumræðum skömmu eftir gosið í Eyjum þegar umræður voru um flutning byggðarinnar upp á land: Vestmannaeyjar skulu rísa. Þau áform sem ríkisstjórn Íslands kynnti í dag gefa okkur færi á von, gefa okkur færi til að segja: Grindavík skal rísa.


Ræðumaður: Sigurður Ingi Jóhannsson

Virðulegur forseti. Ég vil þakka velferðarnefnd fyrir að taka að sér að flytja þetta mál og klára það með sóma á stuttum tíma og þingheimi fyrir stuðninginn við það. Ég tek undir að málið hefði alveg þolað það að koma fyrr til samtals í þinginu og hefði betur verið þannig. En niðurstaðan er góð, hún er mikilvæg. Því miður er staðan enn þá þannig að það þarf íbúðarhúsnæði fyrir Grindvíkinga í stórum stíl sem við höfum fengið upplýsingar um. Þetta er ein leið sem ríkisstjórnin og stjórnvöld, þingið allt, allir flokkar sameinast um og ég er ánægður að sjá þessa niðurstöðu. Takk fyrir.


Ræðumaður: Willum Þór Þórsson

Hæstv. forseti. Hér erum við að samþykkja breytingar á lögum um heilbrigðisþjónustu, lögum um landlækni og lýðheilsu og lögum um réttindi sjúklinga. Við erum að svara ákalli heilbrigðisstarfsfólks og sjúklinga. Við erum að gera meginstraumsbreytingar um skýrari reglur sem munu leiða til bættra gæða, aukins öryggis og styrkja til lengri tíma öryggismenningu og öryggiskennd í íslensku heilbrigðiskerfi. Hér er um að ræða kannski stærri breytingar en lítur út fyrir. Við erum að innleiða hlutlæga refsiábyrgð sem er mjög mikilvægt stórt skref fyrir íslenskt heilbrigðiskerfi. Mér er efst í huga mikið þakklæti til starfshóps sem vann frumvarpið og hv. velferðarnefndar fyrir að taka jafn vel utan um málið og raun ber vitni og kem þeim þökkum hér innilega á framfæri. Ég veit að þetta er framför fyrir íslenskt heilbrigðiskerfi.


Ræðumaður: Sigurður Ingi Jóhannsson

Virðulegur forseti. Ég vildi bara koma hérna upp og þakka þingheimi og nefndinni fyrir skjóta afgreiðslu á þessu máli. Niðurstöðu þessa máls hefur verið beðið úti í samfélaginu, að veita frekari heimildir til slökkviliðs og byggingarfulltrúa, að geta tekið á annmörkum þar sem fólk býr í óleyfishúsnæði, líka að finna leiðir til að leyfa það eða skrá tímabundið. Jafnframt er í þessu frumvarpi möguleiki á því að skrá í þessu tilviki Grindvíkinga eða almennt fólk sem þarf að flýja heimili sín eða rýma vegna náttúruhamfara eða annarrar utanaðkomandi ógnar. Þannig að ég vildi bara þakka þingheimi fyrir skjót vinnubrögð. Það er mjög gott að sjá þetta.


Ræðumaður: Stefán Vagn Stefánsson

Virðulegur forseti. Ég ætla hér að mæla fyrir nefndaráliti meiri hluta fjárlaganefndar fyrir fjárlagaárið 2024 en nefndin fundaði á milli umræðna og fékk í tvígang fulltrúa fjármála- og efnahagsráðuneytisins til að fara yfir frumvarpið. Breytingar meiri hlutans ná bæði til tekju- og gjaldahliðar frumvarpsins.

Með þeim breytingartillögum sem gerð er grein fyrir í áliti þessu er samtals gert ráð fyrir að tekjur ríkissjóðs verði 1.356 milljarðar og að útgjöldin verði 1.407 milljarðar. Miðað við þetta er áætlaður 51 milljarða kr. halli á ríkissjóði á næsta ári eða sem nemur um 1,1% af vergri landsframleiðslu. Það er um 4 milljarða kr. lakari útkoma en miðað var við eftir 2. umræðu frumvarpsins og áætlað er að skuldir ríkissjóðs samkvæmt skuldareglu laga um opinber fjármál verði um 32% af vergri landsframleiðslu.

Gerðar eru tillögur í 10 liðum vegna breytinga á tekjuhlið fjárlaga. Þar vegast á breytingar til hækkunar og lækkunar. Á heildina litið er breyting aðeins 62 millj. kr. til lækkunar tekna. Flest tilefnin eru til komin vegna tillagna efnahags- og viðskiptanefndar um breytingar á ýmsum lögum vegna fjárlaga. Til hækkunar munar mest um breytingar á veiðigjaldi sem hækkar um 1,6 milljarð í kjölfar nýrrar álagningar gjaldsins en á móti vegur 346 millj. kr. lækkun vegna þess að fiskeldisgjald hækkar heldur minna en ætlað var. Nettóbreyting veiðigjalda er því 1.254 millj. kr. hækkun.

Nú er gert ráð fyrir að breytingar á kolefnisgjaldi og bensíngjaldi taki gildi 1. apríl í stað 1. janúar. Af þeim sökum lækka væntanlegar tekjur alls um 650 millj. kr. Er það samtala 150 millj. kr. hækkunar vegna frestunar á lækkun bensíngjalds og 800 millj. kr. lækkunar vegna frestunar á hækkun kolefnisgjalds.

Gerð er tillaga um 700 millj. kr. lækkun tekna af virðisaukaskatti vegna framlengingar ívilnunar við endursölu vistvænna bíla í eigu bílaleigna og um aðrar 700 millj. kr. vegna framlengingar á ákvæði um virðisaukaskattsívilnun fyrir reiðhjól.

Gerð er tillaga um hækkun tekna af gistináttaskatti um 420 millj. kr. og að auki eru lagðar til þrjár lagfæringar þar sem samtals er gert ráð fyrir 314 millj. kr. hækkun tekna en jafnframt er gert ráð fyrir samsvarandi breytingum á gjaldahlið.

Gerð er ein tillaga um millifærslu vegna leiðréttingar á tekjuhlið þar sem 1.300 millj. kr. eru færðar af bifreiðagjaldi yfir á kolefnisgjald.

Tillögur um hækkanir gjalda leiða í heild sinni til 4.030 millj. kr. hækkunar gjalda. Þar vegur langþyngst stuðningur í tengslum við stöðu íbúa Grindavíkur sem samtals leiða til 3.060 millj. kr. hækkunar. Þar af eru á málaflokki 30.10, Vinnumarkaður og atvinnuleysi, 2,4 milljarðar vegna laga um tímabundinn stuðning til greiðslu launa vegna náttúruhamfara í Grindavíkurbæ. Þetta lá ekki fyrir þegar 2. umræða var en er ágætt að hafa það hér og búið að nefna það og tala um það í fjárlaganefndinni að þessar tillögur vegna Grindavíkur kæmu ekki inn fyrr en í 3. umræðu. Lögin ná til stuðnings til greiðslu launa starfsfólks á almennum vinnumarkaði sem vegna jarðhræringa getur ekki gegnt störfum sínum þar sem starfsstöð þess er staðsett í sveitarfélaginu.

Í öðru lagi er gert ráð fyrir 500 millj. kr. tímabundinni hækkun vegna húsnæðisstuðnings. Þar af er 450 millj. kr. hækkun vegna laga um sértækan húsnæðisstuðning og 50 millj. kr. vegna vaxtaniðurgreiðslu í tengslum við kaup leigufélagsins Bríetar á 80 íbúðum sem ætlaðar eru til útleigu til íbúa Grindavíkur.

Í þriðja lagi er 160 millj. kr. hækkun til að styrkja rekstur Veðurstofu Íslands til að stofnunin geti betur sinnt störfum sínum og tryggt rekstrarsamfellu og samtúlkun gagna í jarðskjálfta- og eldgosavá, m.a. með ráðningu fleiri sérfræðinga sem sinni sérstaklega vöktun og gerð áhættumata.

Það eru ýmsar aðrar tillögur sem hér koma inn til breytinga. Það er 500 millj. kr. hækkun til aukinnar mannúðar- og efnahagsaðstoðar við Úkraínu. Við 2. umræðu frumvarps til fjárlaga var gerð tillaga um að veita á grundvelli þróunarsamvinnu 500 millj. kr. Stuðningurinn kemur til viðbótar tillögu um 750 millj. kr. framlag á grundvelli varnartengdra verkefna. Hér er því gerð tillaga um að stuðningur á grundvelli þróunarsamvinnu verði aukinn um 500 millj. kr. og verði því alls 1.000 millj. kr., eða 1.750 millj. kr. að meðtöldum stuðningi sem veittur er á grundvelli varnartengdra verkefna.

Gerð er tillaga um 241 millj. kr. hækkun sóknargjalda.

Þrjár tillögur eru til hækkunar útgjalda um 147 millj. kr. Í fyrsta lagi er gert ráð fyrir 117 milljónum fjárveitingu vegna leigu á Eddu – húsi íslenskunnar. Í öðru lagi eru gjaldaheimildir Fjármálaeftirlitsins hækkaðar um 93 millj. kr. til samræmis við uppfærðar áætlanir. Í þriðja lagi er gjaldaheimild hjá Umhverfisstofnun lækkuð um 63,5 millj. kr.

Gerð er tillaga um 42 millj. kr. tímabundið framlag til Fisktækniskóla Íslands ehf. svo hægt sé að bjóða nemendum skólavist í janúar 2024 eins og til stóð. Það stóð til að samningur við Fisktækniskólann í Grindavík yrði kláraður núna fyrir áramót og hann færi þá inn í það kerfi sem um aðra framhaldsskóla gildir. Því miður, út af ýmsum áskorunum sem þarna eru til staðar, varð ekki af því og  er fjárlaganefnd að bregðast við þessari stöðu og koma með 42 milljónir tímabundið inn í skólann þannig að hann geti hafið störf á næsta ári og klárað þá samning við ráðuneyti mennta- og barnamála um að hann fari inn eins og aðrir framhaldsskólar.

Það eru sömuleiðis hér tvær tillögur til viðbótar, annars vegar 20 millj. kr. tímabundið framlag til Hlaðgerðarkots og hins vegar til að styrkja rekstur Krýsuvíkursamtakanna.

Síðan er hér tillaga um heimild til að breyta ráðstöfun á 200 millj. kr. framlagi frá Happdrætti Háskólans sem áður hafði verið gert ráð fyrir að rynni til byggingar Húss heilbrigðisvísindasviðs en í forsendum frumvarpsins er gert ráð fyrir að 100 millj. kr. framlag til Happdrættis Háskóla Íslands renni til viðhaldsframkvæmda en 1.538 millj. kr. til Húss heilbrigðisvísindasviðs. Með þessari ráðstöfun lækkar framlagið til Húss heilbrigðisvísindasviðs árlega um 200 millj. kr. og það nemur 1.338 millj. kr. á árinu 2024.

Eins mun sá sem hér stendur koma með breytingartillögu við frumvarpið um að settar verði 200 milljónir í stjórn landbúnaðarmála sem er byggt á vinnu hóps sem skilaði tillögum vegna erfiðrar stöðu bænda.

Ég hef nú farið yfir meginefni frumvarpsins og ætla enn og aftur í lokin að þakka fjárlaganefnd fyrir mjög gott samstarf í nefndinni og góða vinnu við undirbúning á fjárlögum ársins 2024.


Ræðumaður: Stefán Vagn Stefánsson

Virðulegur forseti. Ég mæli hér fyrir nefndaráliti um frumvarp til fjáraukalaga í 3. umræðu. Nefndin fjallaði um málið á milli umræðna og fékk á fund sinn m.a. Sigurð Inga Jóhannsson innviðaráðherra ásamt fulltrúum frá innviðaráðuneyti, Leigufélaginu Bríeti, HMS, Lagastoð og fjármála- og efnahagsráðuneyti.

Gerð er tillaga um að auka fjárheimildir málaflokksins stjórnun landbúnaðarmála um 58 milljónir til að mæta kostnaði við arfgerðargreiningu til hraðrar innleiðingar verndandi arfgerða í íslenska sauðfjárstofninum, en áætlað er að innleiðingin standi yfir núna í nokkur ár. Vonir standa til að með innleiðingunni takist að draga úr líkum á að fara þurfi í stórfelldan niðurskurð á sauðfé og riðu með tilheyrandi kostnaði.

Gerð er tillaga um 110 millj. kr. hækkun framlags þar sem uppbygging þrífösunar og jarðstrengjavæðingar var hraðað á yfirstandandi ári. Þetta er til komið og er í kjölfar óveðursins sem varð í desember 2019 en ákveðið var að hraða uppbyggingu til að auka raforkuöryggi á landsbyggðinni. Verkefnið er að stærstum hluta fjármagnað af Rarik en það hefur myndast halli á árunum 2021–2022 auk 110 millj. kr. halla árið 2023 sem nú verður gerður upp. Ekki hefur komið í ljós hvernig tekið verður á hallarekstrinum fyrir árin 2021–2022.

Lögð er til leiðrétting vegna bókhaldslegrar meðferðar loftslagsheimilda. Í frumvarpinu er gert ráð fyrir 14 milljarða kr. aukningu útgjaldaheimilda ásamt samsvarandi aukningu á tekjuhlið. Þar sem um bókhaldslega meðferð er að ræða þar sem ónýttar heimildir eru jafnaðar á móti skuldbindingum á gjaldahlið er ekki þörf á greiðsluheimild og því er lagt til að greiðsluheimild vegna þessa máls falli niður.

Þá er lagt til að auka fjárheimildir í sérhæfða sjúkrahúsþjónustu um 700 milljónir vegna framleiðslutengdrar fjármögnunar á Landspítala og Sjúkrahúsinu á Akureyri. Samkvæmt samningum um fjármögnun samkvæmt DRG-kerfinu við Landspítala og Sjúkrahúsið á Akureyri er greitt aukalega fyrir framleiðslu umfram framleiðsluáætlun til að uppfylla allt að 4% en um 30% fyrir framleiðslu eftir það.

Það er gerð tillaga hér um að auka fjárheimildir í lífeyrisskuldbindingum um 360 millj. kr. vegna aukinnar skuldbindingar lífeyrissjóða gagnvart Lífeyrissjóði starfsmanna ríkisins vegna breytinga sem voru gerðar á áföllnum réttindum sjóðfélaga í A-deild og tóku gildi 1. júlí síðastliðinn. Með breytingunum voru réttindi sjóðfélaga í A-deild LSR skert um 4,1% en við það virkjaðist greiðsluskylda ríkissjóðs gagnvart skerðingu á réttindum þeirra sjóðfélaga sem voru 60 ára og eldri við gildistöku samþykkta sjóðsins þegar lagabreytingarnar voru gerðar í árslok 2016 eða höfðu þá þegar hafið töku lífeyris.

Síðan í lokin er hér gerð breyting á 6. gr. fjárlaga fyrir árið 2023 þar sem er bætt við nýrri heimild til að auka hlutafé í Leigufélaginu Bríeti ehf. til að styðja við tímabundin kaup á allt að 80 íbúðum sem leigja skal til Grindvíkinga með skilyrði um endurgreiðslu hlutafjárins með lækkun hlutafjár innan þriggja ára frá því að greiðslan var innt af hendi. Úrræðið er sett fram í samhengi við lög um sérstakan húsnæðisstuðning til Grindvíkinga sem samþykkt voru á Alþingi 5. desember síðastliðinn. Samkvæmt þessum lögum munu þeir sem þurftu að rýma heimili sín vegna jarðhræringa á Reykjanesi fá tiltekinn húsnæðisstuðning til að lækka húsnæðiskostnað þeirra sem þurfa að leigja íbúðarhúsnæði utan Grindavíkurbæjar. Til að tryggja að til staðar séu nægar fasteignir til leigu fyrir íbúa Grindavíkur verður geta Leigufélagsins Bríetar ehf. aukin tímabundið til að standa undir slíkum kaupum. Ríkissjóður á 88% hlut í leigufélaginu en aðrir hlutir þess eru í eigu þriggja sveitarfélaga. Meiri hlutinn leggur áherslu á að sérstaklega verði gætt að því að sölukostnaður íbúanna haldist í lágmarki þegar að sölu þeirra kemur. Mun fjárlaganefnd fylgjast með framgangi úrræðisins með því að óska reglulega eftir skýrslum og greinargerðum frá innviðaráðuneyti og fjármála- og efnahagsráðuneytið til að leggja mat á árangur verkefnisins. Meiri hlutinn mun einnig óska eftir því við innviðaráðherra að hann skili Alþingi skýrslu um framkvæmdina fyrir 1. apríl 2024.

Til viðbótar þessari heimild um eiginfjárframlag er gert ráð fyrir að í fjárlögum fyrir árið 2024 verði sérstök fjárheimild til þess að bæta niðurgreiðslu vaxta við lánsfjármögnun hjá Bríeti, allt að 50 millj. kr. miðað við núverandi vaxtastig, sem verði endurskoðað árlega ef vextir á markaði breytast. Þetta er talið nauðsynlegt til þess að gera Bríeti kleift að bjóða Grindvíkingum leigu á viðunandi kjörum.

Loks eru hér gerðar tillögur sem ekki hafa áhrif á heildarútgjöld og afkomu ríkissjóðs en er um að ræða millifærslur og breytta hagræna skiptingu fjárheimilda.

Meiri hlutinn leggur til að frumvarpið verði samþykkt með þeim breytingum sem skýrðar hafa verið og gerð er tillaga um í sérstökum þingskjölum.

Ég ætla ekki að hafa fleiri orð um fjáraukann fyrir árið 2023 og þakka fjárlaganefnd bara kærlega fyrir samstarfið og samvinnuna í þessu verkefni.


Ræðumaður: Þórarinn Ingi Pétursson

Frú forseti. Atvinnuveganefnd fundaði fyrr í dag og var formanni falið fyrir hönd nefndarinnar að greina frá eftirfarandi ósk: Atvinnuveganefnd hefur ákveðið að óska eftir frestun lokaafgreiðslu frumvarps um forgangsraforku fram í janúar. Ákvörðun er tekin eftir að ljóst var að innan Landsvirkjunar er eindreginn vilji til að vinna að farsælli niðurstöðu þar sem tekið verði mið af skyldum Landsvirkjunar í að tryggja raforkuöryggi, hlutdeild fyrirtækisins á raforkumarkaði og framleiðslu og eignarhald.

Með vísan til þessa er þess óskað að málinu verði vísað aftur til atvinnuveganefndar í samræmi við 1. mgr. 23. gr. þingskapa.


Ræðumaður: Líneik Anna Sævarsdóttir

Virðulegi forseti. Ég vil fyrst og fremst koma hingað til að taka undir með félögum mínum úr velferðarnefnd um mikilvægi þessa máls sem stuðlar að því að hægt sé að tryggja ákveðna úrlausn fyrir íbúðarhúsnæði fyrir tekjulægri Grindvíkinga. Það kom berlega í ljós í umfjöllun nefndarinnar, eins og við vissum raunar þegar við lögðum málið fram, að staða margra er mjög erfið og erfiðari heldur en maður getur gert sér í hugarlund, fyrir utan auðvitað bara það að lenda í áfallinu sem slíku þegar má segja að jörðin hrynji undan fótum fólks í orðsins fyllstu merkingu.

Hv. þm. Guðbrandur Einarsson fór vel yfir efni frumvarpsins til viðbótar við það sem kom fram í nefndaráliti og orðum framsögumanns en það er afskaplega mikilvægt að eiga orðið kerfi og framkvæmdaaðila eins og Bjarg íbúðafélag sem er tilbúið að stíga inn þegar svona aðstæður koma upp og ég vildi sérstaklega koma því á framfæri. Mér finnst svo mjög mikilvægt, eins og hv. formaður nefndarinnar, Bjarkey Olsen Gunnarsdóttir, kom inn á, að velferðarnefnd haldi áfram að fylgjast með stöðunni, bæði varðandi húsnæðismálin en líka varðandi bara allt sem snýr að sálgæslu, áfallahjálp og utanumhaldi því við höfum séð það og upplifað að það sem verið er að vinna í þjónustumiðstöðinni og í tengslum við hana skiptir afskaplega miklu máli.

Að lokum vil ég nefna að í þessu ástandi, þar sem þarf að útvega íbúðir hratt, við getum ekki beðið eftir að það verði nýjar íbúðir byggðar til að koma þessu úrræði í framkvæmd, þá er mikilvægt að huga að öðrum leiðum til að byggja upp viðbótarhúsnæði fyrir þá sem þurfa á húsnæði að halda núna og við verðum að finna leiðir til þess að það sé hægt að byggja hratt og vel, eins og hefur verið nefnt með einingahús eða einhverjar aðrar fljótvirkar leiðir.


Ræðumaður: Líneik Anna Sævarsdóttir

Virðulegi forseti. Ég mæli hér fyrir hönd meiri hluta velferðarnefndar fyrir nefndaráliti með breytingartillögu um frumvarp til laga um breytingu á lögum um heilbrigðisþjónustu, lögum um landlækni og lýðheilsu og lögum um réttindi sjúklinga. Nefndarálitið liggur frammi.

Með frumvarpinu er stefnt að því að efla öryggismenningu innan heilbrigðiskerfisins og fækka alvarlegum atvikum með skýrari verkferlum um viðbrögð til hagsbóta fyrir sjúklinga og heilbrigðisstarfsfólk og umbótum í framkvæmd öryggis- og gæðamála. Jafnframt verða lagaákvæði um rannsókn alvarlegra atvika gerð ítarlegri, aðkoma sjúklinga og/eða nánustu aðstandenda að rannsókn mála tryggð auk þess sem lagðar eru til breytingar á ferli kvartana til embættis landlæknis.

Lagt er til að í lögum um heilbrigðisþjónustu komi fram að veitendum heilbrigðisþjónustu beri að skipuleggja starfsemi sína með þeim hætti að heilbrigðisstarfsmenn getið staðið við lögbundnar skyldur sínar og að til staðar sé innra eftirlit með starfsemi og þeirri þjónustu sem veitt er. Þá er kveðið á um refsiábyrgð heilbrigðisstofnana og rekstraraðila sem veita heilbrigðisþjónustu.

Breytingar á lögum um landlækni og lýðheilsu lúta í fyrsta lagi að því að skilgreina sérstaklega hugtökin óvænt tilvik og alvarleg atvik. Í öðru lagi er lagt til að kveðið verði nánar á um tilkynningarskyldu heilbrigðisstofnana og rekstraraðila í heilbrigðisþjónustu til landlæknis þegar alvarleg atvik hafa átt sér stað. Um leið er gert ráð fyrir tilkynningarskyldu þessara aðila til sjúklings eða nánustu aðstandenda. Enn fremur að landlæknir geti tekið alvarleg atvik til rannsóknar að eigin frumkvæði þótt þau hafi ekki verið tilkynnt. Í þriðja lagi eru lagðar til breytingar á gildandi ákvæði um rannsókn landlæknis á alvarlegum atvikum í heilbrigðisþjónustu, inntaki hennar og málsmeðferð. Fjallað er sérstaklega um rétt sjúklings til upplýsinga um framgang rannsóknar, aðgang að málsgögnum og um rétt hans, og eftir atvikum nánasta aðstandanda, til að koma á framfæri sjónarmiðum við rannsóknina. Í fjórða lagi er lagt til nýtt ákvæði þar sem aðkoma lögreglu að rannsókn á alvarlegum atvikum í heilbrigðisþjónustu er skýrð. Í fimmta lagi er kveðið á um hverjar geti orðið niðurstöður rannsóknar alvarlegra atvika. Er þar fjallað sérstaklega um meðferð skýrslna landlæknis og upplýsinga starfsfólks í heilbrigðisþjónustu, sem óheimilt verði að nota sem sönnunargögn í sakamálum og heimildir landlæknis til endurupptöku máls innan árs frá því að rannsókn lauk. Þá eru í sjötta lagi lagðar til breytingar á 12. gr. laga um landlækni og lýðheilsu um meðferð kvartana til landlæknis er miða að því að auka skilvirkni embættis landlæknis við meðferð kvörtunarmála og stytta málsmeðferðartíma þeirra.

Loks eru lagðar til breytingar á 28. gr. laga um réttindi sjúklinga þar sem kveðið er nánar á um meðferð athugasemda sjúklinga vegna þjónustu eða framkomu heilbrigðisstarfsfólks, sem beina skal til yfirstjórnar heilbrigðisstofnunar eða þeirra sem bera ábyrgð á þjónustunni.

Frumvarpið var lagt fram á 153. löggjafarþingi og er það að meginstefnu óbreytt með þeim undantekningum að gerðar hafa verið breytingar til samræmis við nefndarálit og breytingartillögur meiri hluta velferðarnefndar. Í nefndaráliti sem hér er lagt fram er vísað í umfjöllun um frumvarpið í nefndaráliti meiri hluta nefndarinnar um frumvarpið frá síðasta þingi. Í ár fjallaði nefndin um málið og fékk á sinn fund gesti og bárust nokkrar umsagnir.

Í kjölfar þeirrar umfjöllunar vill meiri hluti nefndarinnar árétta eftirfarandi sérstaklega: Nefndin fjallaði um refsiábyrgð heilbrigðisstofnana en með frumvarpinu lagt til að bætt verði inn í lög um heilbrigðisþjónustu nýrri refsiheimild sem beinist að heilbrigðisstofnunum eða öðrum rekstraraðilum sem veita heilbrigðisþjónustu. Þannig verði skýrt kveðið á um að gera megi heilbrigðisstofnunum sekt fyrir brot gegn almennum hegningarlögum óháð því hvort sök verði sönnuð á tiltekinn einstakling. Meirihlutinn áréttar að ekki er verið að afnema refsiábyrgð heilbrigðisstarfsmanna. Áfram megi þannig gera ráð fyrir að heilbrigðisstarfsmenn sæti refsiábyrgð í samræmi við almenn hegningarlög.

Við umfjöllun nefndarinnar um málið kom fram að líkur eru á að flest alvarleg atvik í heilbrigðisþjónustu megi rekja til margra samverkandi þátta. Þá kom jafnframt fram að sjaldgæft er að einstaka heilbrigðisstarfsmenn séu sóttir til saka vegna alvarlegra atvika og má ætla að ástæða þess sé að alvarleg atvik í heilbrigðisþjónustu megi almennt rekja til atvika þar sem kerfislægir þættir ráða mestu um hvernig fer. Þannig megi ætla að þessi nýja refsiheimild um hlutlæga refsiábyrgð muni leiða til þess að dregið verði úr þrýstingi á að sækja einstaklinga til saka vegna alvarlegra atvika.

Meiri hlutinn leggur áherslu á mikilvægi þess að heilbrigðisstarfsfólk geti unnið vinnu sína af öryggi og fagmennsku og með vissu um að það verði ekki dregið til ábyrgðar vegna aðstæðna sem það getur ekki borið ábyrgð á. Ætla megi að rannsókn alvarlegra atvika muni breytast með tilkomu nýs refsiákvæðis og beinast að því að kanna hvort orsök alvarlegs atvika megi rekja til kerfislægs vanda eða margra samverkandi þátta án þess að tilteknum einstaklingi eða einstaklingum sé kennt um. Þó er óhjákvæmilegt að háttsemi einstaka heilbrigðisstarfsmanns sé jafnframt rannsökuð og fer það eftir atvikum hverju sinni.

Þá fjallaði nefndin um rannsóknarhlutverk embættis landlæknis í svokölluðum tilkynningarmálum, þ.e. þegar alvarleg atvik eru tilkynnt landlækni og honum falið að rannsaka þau í samræmi við lög. Í frumvarpinu er lagt til að kveðið verði ítarlegar á um tilkynningarskyldu og rannsókn landlæknis á alvarlegum atvikum, m.a. um að landlæknir taki ákvörðun um hvort tilefni sé til rannsóknar á alvarlegu atviki.

Fyrir nefndinni komu fram þau sjónarmið að eftirlitshlutverk landlæknis með heilbrigðisþjónustu fari ekki saman við hlutverk hans við rannsókn atvika í heilbrigðisþjónustu og rætt um hvort það samrýmist góðum stjórnsýsluháttum að hafa þetta tvíþætta hlutverk á einni og sömu hendi. Var því velt upp hvort betur færi að skipa sérstaka rannsóknarnefnd sem hefði það hlutverk að rannsaka tildrög alvarlegra atvika í heilbrigðisþjónustu og leiða í ljós orsakir atviksins en ekki að ákvarða sök eða ábyrgð. Markmið slíks fyrirkomulags væri að draga úr líkum á endurteknum atvikum og efla enn frekar öryggismenningu í heilbrigðisþjónustu. Meiri hlutinn tekur undir að ástæða sé til að gaumgæfa þessi sjónarmið og ráðast í ítarlega skoðun á því hvort annað fyrirkomulag kunni að vera betur til þess fallið að tryggja óháða og vandaða málsmeðferð sem stuðlar að bættri öryggismenningu í heilbrigðiskerfinu.

Með vísan til þessa leggur meiri hlutinn til breytingu á frumvarpinu sem felur í sér að ákvæði til bráðabirgða verði bætt við lög um landlækni og lýðheilsu þess efnis að ráðherra verði falið að skipa starfshóp til að hefja undirbúning að endurskoðun á fyrirkomulagi alvarlegra atvika með það fyrir augum að tryggt verði að rannsókn slíkra atvika sé í höndum óháðs aðila. Starfshópnum væri því falið að leggja mat á hvaða fyrirkomulag við rannsókn á alvarlegum atvikum fellur best að því markmiði að efla öryggismenningu innan heilbrigðiskerfisins. Í því starfi fælist mat á núverandi fyrirkomulagi í samanburði við rannsóknarnefnd eða annað fyrirkomulag og gera tillögu að frekari lagabreytingum er lúta að fyrirkomulagi á rannsókn alvarlegra atvika í heilbrigðisþjónustu. Lagt er til að starfshópurinn verði skipaður fulltrúum notenda í heilbrigðisþjónustu, veitendum heilbrigðisþjónustu, fulltrúum heilbrigðisstétta auk fulltrúa annarra aðila eftir því sem þurfa þykir. Þá er lagt er til að starfshópurinn skili tillögum til ráðherra fyrir lok apríl 2025.

Auk þessa eru lagðar til minni háttar eða lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti nefndarinnar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta nefndarinnar rita, auk þeirrar sem hér stendur, hv. þingmenn Bjarkey Olsen Gunnarsdóttir, Rannveig Lilja Sigurgeirsdóttir, Óli Björn Kárason, Bryndís Haraldsdóttir, Ásmundur Friðriksson, Jóhann Páll Jóhannsson og Guðmundur Ingi Kristinsson.

Virðulegi forseti. Ég hef lokið máli mínu.


Ræðumaður: Ingibjörg Isaksen

Virðulegi forseti. Ég vil þakka hv. þm. Ingu Sæland fyrir hennar seinna andsvar og tek heils hugar undir að það er afar mikilvægt að ná  utan um allan hópinn heildstætt; stöðu þeirra, tekjur og allt sem því tengist, hvar þau búa. Það sem stjórnvöld hafa verið að gera er einmitt að bæta við og kaupa félagslegar íbúðir til handa þeim sem eru tekjulágir og falla undir þessi viðmið sem stjórnvöld setja hverju sinni varðandi greiðslugetu til húsnæðisins þannig að það sé einungis fjórðungur — að mig minnir, ég hef samt sem áður fyrirvara á því — tekna sem standi undir húsnæðiskostnaði. Á næsta ári t.d. hafa stjórnvöld fjármagnað kaup á 600 íbúðum til handa  þeim einstaklingum sem falla undir þetta kerfi. Vissulega viljum við að allir íbúar landsins njóti skjóls og hafi þak yfir höfuðið því að það er afar brýnt að fólk finni fyrir öryggi og geti sofið í rúmi með þak yfir höfuðið hverja einustu nótt.


Ræðumaður: Ingibjörg Isaksen

Virðulegi forseti. Ég vil þakka hv. þm. Ingu Sæland fyrir hennar andsvar. Varðandi lögheimilið og jafnvel án vitundar eiganda: Það sem er verið að leggja til hérna er einmitt að það sé á ábyrgð eiganda viðkomandi tiltekins húsnæðis að tiltaka hversu marga íbúa hann telur og metur sem svo að geti skráð sig með lögheimili eða aðsetur í viðkomandi húsnæði. Það er afar mikilvægt því að nú í dag eru í rauninni engin mörk á því, þannig að hver sem er getur skráð sig í húsnæði án vitundar eiganda. Þarna er verið að varpa ábyrgðinni yfir á eigandann þar sem hann skráir tiltekinn fjölda.

Varðandi leiguhúsnæði almennt á Íslandi hafa stjórnvöld verið að kalla eftir því að fá upplýsingar um hvaða húsnæði er í boði og með hvaða hætti það er leigt út og til hversu margra einstaklinga. Það er afar mikilvægt að hafa gagnsæi í þessu kerfi, að við höfum upplýsingar um þetta, einmitt til þess að geta brugðist við hópum sem búa við óviðunandi aðstæður. Það sem við höfum líka séð í umfjöllun um þetta mál er að það er allt of oft að einstaklingar búa í húsnæði sem er óöruggt hvað varðar brunavarnir og fleira. Þetta mál er einmitt til þess fallið að tryggja þessum einstaklingum öruggara umhverfi á sínu heimili til að geta búið og það varpar ábyrgðinni yfir á eiganda húsnæðisins.


Ræðumaður: Ingibjörg Isaksen

Virðulegi forseti. Ég vil þakka hv. þingmanni  fyrir andsvarið hans og spurningar sem eru afar mikilvægar. Ég tek undir það að eitt mannslát er  einu of mikið, það er alveg hárrétt. Varðandi refsingu af einhverju tagi þar sem einstaklingar búa við óviðunandi aðstæður ef til bruna kæmi  í húsnæði þá var fjallað um mögulegar sektir og farið yfir t.d. dagsektir sem slökkviliðið hefur tækifæri til að beita í dag en taldi í rauninni ekki ná fram að ganga nægilega vel vegna  tilheyrandi kostnaðar við það.

En við fjölluðum um þetta sem felur í sér að slökkviliðsstjóri fái heimild til álagningar stjórnvaldssekta á einstaklinga og lögaðila sem brjóta gegn ákvæðum 23.  og 24. gr. laganna, en þau ákvæði taka til brunavarna og brunahönnunar mannvirkja. Meiri hlutinn telur ákvæðið til bóta og leggur áherslu á að gætt sé að meðalhófs við beitingu sektarheimilda og undirstrikar að fram kemur í greinargerð með frumvarpinu að slökkviliðsstjóri beiti heimildum  í hófi og aðeins í alvarlegustu tilvikum. En þetta  snýst um það að   gerð er úttekt á húsnæði. Viðkomandi eigandi sem er ábyrgur fyrir húsnæðinu þarf að sinna  vissum úrbótum er tengist brunavörnum. Hann fær tiltekinn tíma til þess og ef hann hefur ekki sinnt því að þeim tíma liðnum þá er hægt að beita sektum.

Upplýsingagjöf …En varðandi seinni spurningu hv. þingmanns, ef hann vildi  minna mig á hver hún var. Já, upplýsingagjöf úr þjóðskrá, þá er það nú bara þannig að ég tel að gagnsæi sé afar mikilvægt og upplýsingagjöf einnig og þetta er  góður punktur sem hv. þingmaður bendir á og bara alveg þess virði að koma áleiðis sem ég mun taka til mín og koma til viðkomandi stofnunar. Takk kærlega fyrir.




Ræðumaður: Ingibjörg Isaksen

Virðulegi forseti. Ég vil þakka hv. þingmanni fyrir hans andsvar og  tek undir mikilvægi þess að þetta mál sé hér fram komið því að þetta snýst um það   að tryggja öryggi íbúa hér á landi. Eins  snýst þetta um að tryggja öryggi björgunaraðila sem ráðast inn í brennandi hús, jafnvel til að bjarga mannslífum og oft og tíðum er það í húsnæði þar sem  brunavörnum er ekki nægilega vel sinnt og   jafnvel  húsnæði sem hefur verið breytt.

Varðandi tímann og hvort þetta mál sé komið of seint fram vil ég í rauninni einfaldlega  vísa til þess að mál sem þessi taka tíma. En auðvitað er það þannig að  þegar einn einstaklingur hefur látið lífið af völdum eldsvoða þá er það bara einu mannslífi og mikið. Það er verið að bregðast við til þess að bæta úrræði fyrir einstaklinga sem búa  í m.a. atvinnuhúsnæði, og fyrir börn sem búa í atvinnuhúsnæði, og er afar mikilvægt að bregðast við. Hvort  þetta leysi þennan undirliggjandi vanda núna þá snýst þetta frumvarp eingöngu um það að tryggja öryggi þeirra einstaklinga sem búa í óviðunandi húsnæði og  vísa til ábyrgðar þeirra einstaklinga sem eiga húsnæðið til þess að sinna nægilega brunavörnum, sem er afar brýnt.


Ræðumaður: Ingibjörg Isaksen

Frú forseti. Ég mæli hér fyrir hönd meiri hluta umhverfis- og samgöngunefndar fyrir nefndaráliti í 542. máli sem er frumvarp til laga um breytingu á lögum um lögheimili og aðsetur, lögum um mannvirki og lögum um brunavarnir. Frumvarpið lýtur að úrbótum á brunavörnum og með því eru lagðar til breytingar á lögum um lögheimili og aðsetur, lögum um mannvirki og lögum um brunavarnir. Frumvarpið er samið með hliðsjón af skýrslu starfshóps um úrbætur á brunavörnum í húsnæði þar sem fólk hefur búsetu en skýrslan var gerð í kjölfar bruna við Bræðraborgarstíg í Reykjavík á sumarmánuðum 2020.

Nefndin hefur fjallað um málið og telur meiri hlutinn brýnt að það nái fram að ganga svo unnt verði að bregðast við núverandi aðstæðum í húsnæðismálum hér á landi. Á undanförnum árum hefur búseta á höfuðborgarsvæðinu tekið talsverðum breytingum en samkvæmt upplýsingum frá Þjóðskrá Íslands voru í byrjun september á þessu ári tæplega 4.000 einstaklingar skráðir án tilgreinds heimilisfangs á landinu öllu sem flestir búa nú í atvinnuhúsnæði.

Nefndin fjallaði um málið og fékk á sinn fund gesti og það bárust umsagnir en greint er frá því í nefndaráliti sem liggur hér frammi.

Í kjölfar umfjöllunar nefndarinnar um málið vill meiri hluti nefndarinnar árétta sérstaklega sérstakt aðsetur en nefndin fjallaði um breytingu sem lögð er til á lögum um lögheimili og aðsetur og felur í sér að heimila einstaklingum sérstaka aðsetursskráningu í atvinnuhúsnæði þar sem búseta í óleyfi á sér stað. Um er að ræða heimild til tímabundinnar skráningar í atvinnuhúsnæði sem uppfyllir ekki skilyrði 3. og 4. mgr. 2. gr. laga um lögheimili og aðsetur. Breytingin er lögð til í öryggisskyni með það að markmiði að efla öryggi þeirra sem búa í slíku húsnæði þó svo að gildandi löggjöf geri ekki ráð fyrir því að þar sé búið.

Í umfjöllun nefndarinnar um málið komu fram sjónarmið um að breytingin kunni að orka tvímælis og jafnvel fjölga í þeim hópi sem býr í atvinnuhúsnæði sem uppfyllir ekki ýtrustu kröfur laga. Meiri hlutinn bendir á að nokkur fjöldi fólks býr í dag í húsnæði sem ekki er skilgreint í skipulagi sveitarfélaga sem íbúðarhúsnæði. Þá er í greinargerð með frumvarpinu rakið að frumvarpinu er ekki ætlað að koma í veg fyrir óleyfisbúsetu heldur fremur að formfesta og skýra þær heimildir sem viðbragðsaðilar hafa til að bregðast við. Meiri hlutinn undirstrikar að hér er um að ræða tímabundið úrræði og tekur undir þau sjónarmið að ekki eigi að una og heimila ótímabundið skráningu aðseturs einstaklinga í atvinnuhúsnæði.

Þá fjallaði nefndin um breytingar sem eru lagðar til á lögum um brunavarnir. Markmiðið er að bæta úr gildandi lagastoð slökkviliðsstjóra og eftirlitsmanna hans um aðgang að íbúðarhúsnæði. Í greinargerð með frumvarpinu kemur fram að litið hafi verið svo á að slökkviliðið hafi heimild til að fara inn í atvinnuhúsnæði án dómsúrskurðar þrátt fyrir að fólk virðist búa í húsinu enda sé búsetan ólögleg. Hins vegar hafi sú staða ítrekað komið upp að slökkviliði hafi verið meinaður aðgangur að íbúðarhúsnæði. Í úrskurði Héraðsdóms Reykjavíkur sem vísað er til í nefndaráliti komst dómurinn að þeirri niðurstöðu að gildandi heimild 1. mgr. 20. gr. laga um brunavarnir uppfyllti ekki kröfur um skýrleika og vandaðan undirbúning lagaheimilda. Meiri hlutinn telur mikilvægt að bregðast við því sem fram kemur í framangreindum úrskurði og í umsögnum um málið til nefndarinnar var lögð áhersla á að til að eftirlitsaðilar geti sinnt skyldum sínum þurfi heimildir þeirra að vera skýrar og óumdeildar. Það eigi við um allt húsnæði, hvort sem um er að ræða íbúðarhúsnæði eða atvinnuhúsnæði. Meiri hlutinn telur því mikilvægt að ákvæði er kveði á um slíkar heimildir uppfylli þær kröfur sem gerðar eru til skýrleika lagaheimilda.

Breytingar á lögum um brunavarnir. Nefndin fjallaði einnig um breytingar á þessum lögum sem fela í sér að slökkviliðsstjóri fái heimildir til álagningar stjórnvaldssekta á einstaklinga og lögaðila sem brjóta gegn ákvæðum 23. og 24. gr. laganna en þau ákvæði taka til brunavarna og brunahönnunar mannvirkja. Nefndin fjallaði um þær heimildir sem slökkviliðsstjóri hefur nú til álagningar dagsekta en fram kom bæði í greinargerð með frumvarpinu og við umfjöllun nefndarinnar að dagsektir hafi ekki virkað sem skyldi. Með frumvarpinu er því lagt til að auka við heimildarákvæði sem gerir ráð fyrir því að slökkviliðsstjóri geti lagt á sektir í alvarlegustu tilvikum. Meiri hlutinn telur ákvæðið til bóta en leggur áherslu á að gætt sé meðalhófs við beitingu sektarheimildarinnar og undirstrikar það sem fram kemur í greinargerð, að slökkviliðsstjóri beiti heimildum sínum í hófi og sekti aðeins í alvarlegustu tilvikunum.

Nefndin fjallaði að auki um álagningu fasteignaskatta í þeim tilvikum sem einstaklingur hefur skráð aðsetur, sbr. 1. gr. frumvarpsins, og við umfjöllun hennar komu fram sjónarmið þess efnis að óljóst væri á grundvelli hvaða ákvæða laga um tekjustofna sveitarfélaga sveitarfélögin myndu í þessum tilvikum leggja á fasteignaskatta. Meiri hlutinn vill í því samhengi undirstrika að með frumvarpinu eru lagðar til úrbætur á brunavörnum. Hér er því um að ræða tímabundna skráningu aðseturs í atvinnuhúsnæði í eitt ár sem ekki er ætlað að hafa áhrif á byggðaþróun í sveitarfélögum og felur ekki í sér breytingar á ákvæðum laga um tekjustofna sveitarfélaga.

Meiri hlutinn leggur til að gerðar verði breytingar á frumvarpinu sem hér verða reifaðar. Í fyrsta lagi er lögð til breyting á lögum um lögheimili og aðsetur er varðar heimild til aðsetursskráningar í óviðráðanlegum tilvikum. Þjóðskrá Íslands er samkvæmt lögunum aðeins heimilt að skrá aðsetur einstaklinga innan lands þegar þeir þurfa að búa annars staðar en á lögheimili sínu vegna veikinda eða náms auk sérheimildar sem tekur til alþingismanna. Í óviðráðanlegum aðstæðum á við þær sem nú eru í Grindavík, þar sem rýmingar tiltekinna svæða er krafist, er mikilvægt fyrir viðbragðsaðila og aðra að geta í kjölfarið staðsett viðkomandi íbúa.

Með lögum um sérstakan sértækan húsnæðisstuðning vegna náttúruhamfara í Grindavíkurbæ sem samþykkt voru á Alþingi fyrr í þessum mánuði var samþykkt tímabundin heimild til handa einstaklingum með lögheimili í Grindavíkurbæ til að skrá aðsetur í fjöldahjálparstöðvum, frístundabyggð og atvinnuhúsnæði. Hins vegar hefur engin almenn heimild verið lögfest til aðsetursskráningar vegna slíkra „force majeure“-atburða í lögum um lögheimili og aðsetur. Er því lagt til að sérstaklega verði kveðið á um heimild einstaklinga til aðsetursskráningar í óviðráðanlegum tilvikum. Meiri hlutinn tekur fram að gert er ráð fyrir að heimildinni verði eingöngu beitt samkvæmt ákvörðun viðkomandi lögreglustjóra og þar skuli koma fram til hvaða einstaklinga eða til hvaða svæða umrædd ákvörðun nær, einungis þeim einstaklingum sem ákvörðunin nær til verði heimil aðsetursskráning á grundvelli ákvæðisins og skráningin gildi þar til almannavarnir og/eða viðkomandi lögreglustjóri tilkynni Þjóðskrá Íslands um að skilyrði hennar séu ekki lengur fyrir hendi.

Í öðru lagi er lögð til breyting er varðar frestun á gildistöku lögheimilisskráningar en með b-lið 2. gr. frumvarpsins er lagt til að gerð verði breyting á lögum um lögheimili og aðsetur sem kveði á um að þinglýstur eigandi fasteignar ákveði hversu margir einstaklingar megi hafa lögheimili í fasteign hans og tilkynni það til Þjóðskrár Íslands. Stofnunin leggur í umsögn sinni til að gildistöku ákvæðisins verði frestað til 1. febrúar 2025 og vísar til þess að um sé að ræða flókna breytingu sem krefjist umfangsmikillar vinnu. Að því virtu leggur meiri hlutinn til breytingartillögu um frestun á gildistöku ákvæðisins en telur jafnframt ástæðu til að árétta að ábyrgð á skráningu hvílir á þinglýstum eigendum fasteigna. Þá undirstrikar meiri hlutinn að úrræðið eigi að koma í veg fyrir að einstaklingar skrái lögheimili sitt á lögheimili annarra án samþykkis þinglýstra eigenda. Það komi hins vegar ekki í veg fyrir að þinglýstur eigandi leyfi tilteknum fjölda einstaklinga að skrá lögheimili á eign sína.

Þá er í þriðja lagi lögð til breyting er varðar brunavarnir í eldri timburhúsum en við meðferð málsins fyrir nefndinni komu fram þau sjónarmið að slík hús séu talin sérstakur áhættuþáttur í brunavörnum íbúða. Húsnæðis- og mannvirkjastofnun benti á í umsögn sinni að lagastoð skorti fyrir vinnslu átaksverkefna vegna brunavarna í eldri timburhúsum en fyrirhuguð átaksverkefni séu í samræmi við níundu tillögu í skýrslu um úrbætur í húsnæði þar sem fólk hefur búsetu í kjölfar brunans við Bræðraborgarstíg. Eigendur timburhúsa sem byggð eru fyrir 1999 verði virkjaðir til að framkvæma sjálfsmat á eigin brunavörnum. Verkefnið muni fela í sér vinnslu persónugreinanlegra upplýsinga sem stofnunin býr nú þegar yfir, þ.e. þinglýstra eigenda. Þá er gert ráð fyrir að stofnuninni verði heimilt að miðla niðurstöðum um einstakar fasteignir til slökkviliðs hlutaðeigandi sveitarfélags ef eigandi viðkomandi húsnæðis óskar þess að niðurstöður matsins verði skráðar í gagnagrunn stofnunarinnar. Með vísan til framangreinds leggur meiri hlutinn til ákvæði til bráðabirgða við lög um brunavarnir.

Að lokum er í fjórða lagi lögð til breyting á lögum um Húsnæðis- og mannvirkjastofnun sem felur í sér að stofnuninni verði heimilt að miðla til slökkviliðs upplýsingum sem hún hefur um búsetu fólks í húsnæði þar sem brunavarnir eru ófullnægjandi. Slík heimild yrði almenn og tæki þannig til allra tilvika þar sem stofnunin fær upplýsingar um slíka búsetu við framkvæmd lögbundinna verkefna sinna. Í erindi ráðuneytisins til nefndarinnar kom fram að þörf sé á almennari heimild þar sem slíkar upplýsingar gætu einnig komið fram við framkvæmd greiðslu húsnæðisbóta svo og í tengslum við skráningu leigusamninga í leiguskrá stofnunarinnar. Meiri hlutinn tekur undir þau sjónarmið ráðuneytisins sem hér hafa verið reifuð og leggur til breytingartillögu þess efnis. Vísast að öðru leyti til ítarlegrar umfjöllunar um breytingartillögur í áliti meiri hluta umhverfis- og samgöngunefndar.

Að framansögðu virtu leggur meiri hluti umhverfis- og samgöngunefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta umhverfis- og samgöngunefndar rita, auk þeirrar sem hér stendur, hv. þingmenn Bjarni Jónsson, sem er formaður nefndarinnar, Halla Signý Kristjánsdóttir, Njáll Trausti Friðbertsson, Orri Páll Jóhannsson, Vilhjálmur Árnason, Þorbjörg S. Gunnlaugsdóttir og Þórunn Sveinbjarnardóttir.

Frú forseti. Frumvarp þetta er einn liður í því að bregðast við stöðunni á húsnæðismarkaði. Hún hefur m.a. gert það að verkum að margir einstaklingar flytja í óleyfisíbúðir í atvinnuhúsnæði þar sem m.a. eldvörnum er illa eða ekki sinnt. Kröfurnar til slíks húsnæðis eru lakari, t.d. um brunavarnir, enda er ekki gert ráð fyrir að einstaklingar búi þar. Síðustu vikur og mánuði höfum við séð hversu hættuleg slík búseta getur reynst en almennt er um að ræða einstaklinga í neyð sem eru beinlínis settir í hættulegar aðstæður í gróðaskyni. Það er augljóst hversu nauðsynlegt það er að veita eftirlitsaðilum fullnægjandi lagastoð til að bregðast við. Þeir aðilar sem leigja atvinnuhúsnæði sitt út til óleyfisbúsetu verða að axla ábyrgð á því en með þessu frumvarpi er verið að tryggja viðeigandi eftirlitsaðilum heimild til að sinna eftirliti og beita sektarúrræðum þegar við á. Á meðan við erum að rétta úr kútnum á húsnæðismarkaði þá verðum við að koma í veg fyrir að erfiðar aðstæður fólks séu gerðar að féþúfu af hálfu aðila sem leyfa sér að virða hættu fólks í sínu húsnæði að vettugi. Það er von mín að þessu máli verði vísað til 3. umræðu en ég hef lokið máli mínu.


Ræðumaður: Þórarinn Ingi Pétursson

Virðulegur forseti. Ég kem bara upp svona í lok þessarar umræðu sem formaður atvinnuveganefndar og vil nota tækifærið til að þakka öllum nefndarmönnum fyrir mjög góða vinnu og færi sérstakar þakkir til framsögumanns málsins, Óla Björns Kárasonar. Þegar hv. þingmaður flutti sína framsögu hér áðan þá láðist honum að lesa upp hverjir skrifuðu undir nefndarálitið og ætla ég að taka ómakið af hv. þingmanni og gera það hér, virðulegi forseti. Þeir hv. þingmenn sem skrifa undir álitið eru sá sem hér stendur, Þórarinn Ingi Pétursson, Óli Björn Kárason, framsögumaður, Ásmundur Friðriksson, Bjarkey Olsen Gunnarsdóttir, Berglind Harpa Svavarsdóttir, Gísli Rafn Ólafsson, Hanna Katrín Friðriksson, með fyrirvara sem hv. þingmaður gerði grein fyrir hér áðan, Lilja Rannveig Sigurgeirsdóttir og Tómas A. Tómasson.

Virðulegi forseti. Það hefur verið krefjandi fyrir nefndina að takast á við svona þungt verkefni en ég tel að nefndin hafi lagt sig verulega fram við að reyna að ná fram einhverri skynsamleg leið í þessu. En aftur á móti er það þannig þegar lagt er af stað í svona vegferð, og ég get tekið undir það með mörgum öðrum sem hafa átt hér fínar ræður um þetta mál, að okkur skortir upplýsingar. Við erum búin að fá mjög mikið af misvísandi upplýsingum og því miður eru margir hlutir á reiki hvað þetta varðar. En staðan er eins og hún er og við þurfum að bregðast við, það er alveg ljóst, og almenningur er í fyrirrúmi hvað það varðar. Ég vona að við höldum hér áfram með málið og nú er væntanlega 2. umræðu í þingsal lokið um þetta mál.

Virðulegur forseti. Ég ætla ekki að lengja fundinn, það liggur hér nógu mikið fyrir fundi, og þakka fyrir mig.


Ræðumaður: Þórarinn Ingi Pétursson

Virðulegur forseti. Ég þakka hv. þm. Jóhanni Páli Jóhannssyni fyrir ágætissvör. En í þessu samhengi þá fékk ég nú kannski ekki alveg svar um hvernig við gætum séð þetta fyrir og hvað hugsanlega gæti gerst. En ég geri mér alveg fyllilega grein fyrir því og það gerum við, held ég, öll sem erum í atvinnuveganefnd að þær byrðar sem við erum að leggja á Landsvirkjun eru mjög miklar. Við gerum okkur öll grein fyrir því. En þetta snýst um jafnvægi, hvernig við stígum til jarðar í þessu máli. Nú er það svo að Landsvirkjun er að framleiða um 30% af þeirri orku sem minni framleiðslufyrirtækin eru að selja á markaði, þau eru að kaupa um 30% af Landsvirkjun af því sem þau selja inn á almenna markaðinn. Þannig að ég velti sömuleiðis fyrir mér þessum línudans sem hérna er stiginn og ég tek undir það að okkur vantar upplýsingar og er opinn fyrir því sem formaður nefndarinnar að leggjast í enn meiri vinnu. Og þá vil ég beina þeirri spurningu, virðulegur forseti, til hv. þingmanns hvort hann myndi telja það áhættunnar virði að við myndum bara bíða með málið og gefa okkur meiri tíma í vinnu og færum bara inn á nýja árið með vinnuna, tækjum rúnt á því enn frekar því að öll erum við sammála um það innan atvinnuveganefndar að það vantar upplýsingar inn í málið. Ég held að það sé þannig og við erum alltaf að læra nýtt og nýtt á hverjum degi hvað það varðar. Þannig að spurning mín, virðulegi forseti, til hv. þingmanns er hvort hv. þingmaður telji það áhættunnar virði að við gefum okkur enn meiri tíma og leggjum enn meiri vinnu í málið og þar af leiðandi myndum við ekki afgreiða það fyrr en kannski í lok janúar eða byrjun febrúar.

Ég minni þingmenn á ræðutímann.


Ræðumaður: Þórarinn Ingi Pétursson

Virðulegur forseti. Ég vil byrja á því að þakka hv. þm. Jóhanni Páli Jóhannssyni fyrir mjög góða ræðu. Ég ætla ekki að fara út í stefnuskrá Samfylkingarinnar en ég get alveg tekið undir það að það er mikil orka í hv. þingmanni og er það vel. Hv. þingmaður flutti hér hörkugóða og öfluga ræðu rétt áðan og fór yfir breytingartillögur frá atvinnuveganefnd sem við erum með hér til umræðu og það er alveg rétt hjá hv. þingmanni að við erum að fara hér vissa braut, svolítið frá því sem við lögðum af stað með í upphafi. Ég vil bara minna á það að þær tillögur sem hér liggja fyrir byggja á vinnu starfshóps sem skilaði af sér fyrir rúmu ári síðan, í júní 2022. Það er það sem við erum að styðjast við. Mig langar að beina því til hv. þingmanns að velta því upp hérna við mig ef við færum þá leið að t.d. Landsvirkjun myndi vera með 50% af almenna markaðnum, Orka náttúrunnar, 26% og HS Orka með um 8%, ef við tækjum þetta bara í þessu samhengi: Hver yrðu áhrifin á minni vinnslufyrirtækin ef af yrði að við þyrftum að taka í neyðarhemilinn? Ég held að það sé svolítið sem við þurfum að velta verulega fyrir okkur, hver áhrifin verða á minni vinnslufyrirtæki ef af yrði, sem ég vona að komi aldrei til, ég held að við hv. þingmaður séum sammála um það. Það væri gaman að taka smárúnt um þetta hér í ræðustól Alþingis.


Ræðumaður: Jóhann Friðrik Friðriksson

Virðulegur forseti. Ég held að þetta sé mikilvæg breyting sem gerð var og til stóð að gera kannski svona umfangsmeiri breytingu á gistináttaskatti þegar tillagan kom til nefndarinnar. Ég held að þrepaskipting sé af hinu góða og ég veit að það er verið að vinna að frekari lengri tíma útfærslum sem snúa að þessu. Ég held að það þurfi líka að horfa til þess hversu praktískt það er fyrir greinina að tryggja það að skatturinn lendi þar sem hann á að lenda. Ég held að þetta séu sannarlega breytingar til bóta sem ég styð heils hugar og vonast síðan til þess, eins og hér hefur verið nefnt, að til lengri tíma sjáum við útfærslu sem mikil sátt er um, enda er greinin mjög mikilvæg og vaxandi.


Ræðumaður: Líneik Anna Sævarsdóttir

Virðulegi forseti. Ég kem hér til að leggja áherslu á það að sú áætlun sem við greiðum atkvæði um til eflingar þekkingarsamfélagi á Íslandi er metnaðarfull og mikilvæg. Það er hins vegar að mjög mörgu að hyggja við framkvæmdina og ég legg áherslu á að það er samvinnuverkefni margra aðila. Það sem ég vil sérstaklega draga fram er það sem er dregið fram í nefndarálitinu, að skipulagið sem við byggjum upp varðandi háskólanám og nýsköpun þarf að ná til landsins alls, til einstaklinga sem vilja fara í nám, óháð því hvar þeir búa, til þeirra sem vilja stunda rannsóknir í samvinnu við háskólaumhverfið, hvar sem þeir búa, og til þeirra sem vilja taka þátt í nýsköpun, hvar sem þeir búa. Staðreyndin er auðvitað sú að nýsköpun á Íslandi fer fram á grunni þeirra atvinnuvega  sem hér hafa lengst af staðið undir framleiðslunni.


Ræðumaður: Líneik Anna Sævarsdóttir

Virðulegi forseti. Hér fjöllum við um tóbaksvarnamál sem í heild felur í sér samræmdar kröfur til tóbaksvara á sameiginlegum markaði í Evrópu og með því er verið að undirbyggja annað markvisst forvarnastarf í hverju landi fyrir sig. Varðandi valkvæða ákvæðið sem hér var til umræðu, um fjarverslun yfir landamæri, þá hefur það verið innleitt í meiri hluta þeirra landa sem búin eru að innleiða þessa reglugerð. Fyrir liggur breytingartillaga frá þeirri sem hér stendur sem snýst um frestun á gildistöku eftirlitsákvæðanna sem áttu að taka gildi þann 20. maí 2024. Sú tímasetning var upphaflega miðuð við að frumvarpið yrði afgreitt á vorþingi og því er lögð til frestun á þeim ákvæðum.

Ég tel málið vel rökstutt og vil þakka hv. nefndarmönnum í velferðarnefnd samstarfið við vinnslu málsins.


Ræðumaður: Willum Þór Þórsson

Hæstv. forseti. Ég vil byrja á að þakka hv. velferðarnefnd fyrir að klára þetta mál sem er í grunninn lýðheilsumál, forvarnamál, tóbaksvarnamál. Við erum að ræða um eftirlit með innihaldsefnum tóbaksvara. Skiptir það máli? Já, merkingar, pökkun, auglýsingar — þetta eru allt mikilvæg atriði þegar kemur að öryggi og forvörnum og tóbaksvörnum og vinna þannig gegn m.a., eins og meginmarkmiðið er, að tóbaksnotkun ungs fólks, takmarka framboð, takmarka eftirlíkingar. Við höfum náð fyrirmyndarárangri í þessum efnum svo eftir er tekið víða um heim og við eigum, eins og við erum að gera hér með því að samþykkja þetta mál, að verja og bæta þá stöðu, virðulegi forseti.


Ræðumaður: Halla Signý Kristjánsdóttir

Virðulegi forseti. Það er fastur liður í aðventudagskrá Alþingis að fjalla um og samþykkja fjárlög fyrir komandi ár. Það getur verið vandasamt og krefjandi á tímum óvissu, bæði hér á landi og í alþjóðlegu samhengi. Að mörgu þarf að huga, bregðast  við þörfum og ekki síður að gera ráð fyrir hinu óvænta. Efnahagsleg áhrif í kjölfar heimsfaraldurs voru margvísleg. Það er til marks um hversu kvikk við erum og snörp hversu hratt þjóðarbúið hefur tekið við sér að nýju. Við í Framsókn höfum lagt á það ríka áherslu að skapa jafnvægi í efnahagsstjórn til að sporna við frekari þenslu svo að vaxtastig geti hjaðnað á nýju ári. Þess vegna tel ég mikilvægt að þessi fjárlög sem við erum að samþykkja núna fyrir jólin séu hlutlaus fjárlög og ekki þensluhvetjandi.

Miklum náttúruhamförum á Suðvesturlandi á undanförnum vikum vegna eldsumbrota á Reykjanesskaga er hvergi nærri lokið. Þá ríkir óvissa vegna stríðsástands  í heiminum sem varðar íslenskt samfélag eins og aðrar þjóðir. Staða ríkissjóðs er sterk. Við getum tekist á við verkefni sem okkur óraði ekki fyrir í upphafi þessa árs, sem eru flókin en jafnframt áríðandi að leysa með hraði. Við höfum vissulega ekki stjórn á öllu sem gerist en höfum að sama skapi val um viðbrögð og aðgerðir. Það er mikilvægt að muna það  þegar við búum í landi þar sem náttúran stjórnar oft för.

Virðulegi forseti. Að reka ríkissjóð er eins og að reka stórt heimili. Allir á heimilinu skipta máli og allar ákvarðanir koma við íbúa landsins. Kjarasamningar á vinnumarkaði verða lausir á næstu mánuðum. Nú ríður á að allir taki höndum saman til að bæta lífskjör, ná niður verðbólgu til að skapa aukna hagsæld fyrir alla. Það skiptir máli að ná fram langtímakjarasamningnum með hógværum hækkunum, það er til hagsbóta fyrir þjóðfélagið allt.


Ræðumaður: Líneik Anna Sævarsdóttir

Virðulegi forseti. Ég kem hér til að mæla fyrir breytingartillögu við frumvarp til laga um breytingu á lögum um tóbaksvarnir, nr. 6/2002, (innihaldsefni, umbúðir o.fl.). Sú sem hér stendur flytur sem framsögumaður málsins örstutta breytingartillögu en í henni felst frestun á gildistöku ákveðinna eftirlitsákvæða sem áttu að taka gildi 20. maí 2024. Sú tímasetning var upphaflega miðuð við að frumvarpið yrði afgreitt á vorþingi 2023. Hér er því lögð til frestun á gildistöku þessara ákvæða þannig að öll ákvæði e-, f- og g-liðar 6. gr. gildi 16 mánuðum eftir gildistöku laganna. Á mannamáli þýðir það að ákvæði um rekjanleika, skráningu og öryggismerkingar öðlist gildi  gagnvart öllum tóbaksvörum á sama tíma en ekki á mismunandi tímum. Áður hafði verið gert ráð fyrir að eftirlit gagnvart sígarettum og tóbaki hæfist á öðrum tíma en gagnvart öðrum vörum. Þá hef ég gert grein fyrir þessari breytingartillögu.

Bara örstutt um málið í heild. Málið felur í sér samræmda kröfu til tóbaksvarna á sameiginlegum markaði Evrópu. Með því er verið að undirbyggja annað markvisst forvarnastarf en markmið forvarna er að fækka þeim sem missa heilsu og fjölga góðum æviárum. Forvarnir eru fjölþætt viðfangsefni, eins og við vitum, sem tekur stöðugum breytingum vegna samfélagsþróunar og nýrrar þekkingar og breyttra viðhorfa. Fræðsla byggir svo ofan á markvissar stjórnvaldsaðgerðir um stýringu aðgengis að vöru og um   kröfur til vöru. Málið er vel rökstutt og ég styð það. Og eins og hefur komið fram í fyrri umræðu stígum við hér næstu skref með samræmingu á löggjöf um tóbak og nikótínvörur.


Ræðumaður: Líneik Anna Sævarsdóttir

Virðulegi forseti. Ég ætla að koma hér örstutt til þess að lýsa yfir stuðningi mínum við þessa tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025. Ég vil þakka þá umfjöllun sem hér hefur farið fram í dag en ég er jafnframt ein af þeim sem skrifa undir nefndarálitið sem hér liggur frammi.

Það eru bara nokkur atriði sem mig langar að hnykkja á í nefndarálitinu og sérstaklega atriði sem snúa að þátttöku landsbyggðanna í þekkingarsamfélaginu á Íslandi. Það er auðvitað margt sem þarf að koma til  eins og farið var yfir hér í fyrri ræðu  um fjarskipti, en það sem mig langar að leggja áherslu á er aukið aðgengi að fjarnámi, eins og fram kemur í nefndaráliti,  að það þarf að auka aðgang að fjarnámi í ólíkum fögum. Það er leið til að jafna aðgengi, ekki bara íbúa á landsbyggðinni heldur ýmissa  annarra hópa. Aðgengi að fjarnámi á háskólastigi er bæði mikilvægt fyrir grunnmenntun og símenntun.

Svo vil ég líka leggja áherslu á að auk þess sem það er mikilvægt að auka aðgengið þá þarf að efla fjarnámið. Það þarf miklu betri upplýsingar um framboð á fjarnámi og það þarf að efla stuðningsnetið og stuðningskerfið sem er til allt í kringum landið í gegnum símenntunarmiðstöðvarnar. Það eru samfélög háskólanema í námsverum um land allt og þau samfélög eru mikilvæg og þau þarf að styðja við áfram. Eins og hér hefur líka komið fram í nokkrum ræðum þá eru háskólasamfélög mikilvæg  fyrir þá sem eru að stunda nám á hverjum tíma.

En ég ætlaði líka að draga fram að þessi háskólasamfélög, símenntunarmiðstöðvar og þekkingarsetur eru líka mjög mikilvæg í aðgangi að rannsóknaþætti þekkingarsamfélagsins og ég vil tengja það við svar sem ég var að fá frá hæstv.  fjármála- og efnahagsráðherra í dag við fyrirspurn um skattfrádrátt vegna rannsókna og þróunar. Þar birtist bara hrópandi misvægi milli landshluta, milli landsbyggðar og höfuðborgar. Þannig að ef landsbyggðin á að vera þátttakandi í þekkingarsamfélaginu á Íslandi verður að vinna markvisst að því.

Síðan vil ég koma örstutt inn á annað atriði en það er efling og mikilvægi þess að það sé ákveðinn grunnur í atvinnuráðgjöf og markaðssetningu landshlutanna í hverjum landshluta því að öðruvísi verða ekki til samstarfsverkefni við stofnanir eins og Rannís og Íslandsstofu. Þess vegna er þessi grunnur á landsbyggðinni svo afskaplega mikilvægur og  einmitt fyrir það fólk sem hér hefur verið nefnt líka í dag sem er ekki endilega inni í háskólunum heldur þarf atvinnuráðgjöfin að vera til staðar fyrir fólk sem svona ákveðið hlið að rannsóknastoðkerfinu, þessu  opinbera stoðkerfi.

Fleira var það ekki sem ég ætlaði að draga fram hér  þó að það væri vissulega ástæða til að ræða ýmislegt í þessari ályktun.


Ræðumaður: Hafdís Hrönn Hafsteinsdóttir

Virðulegi forseti. Ég mæli fyrir hönd utanríkismálanefndar fyrir nefndaráliti um tillögu til þingsályktunar um alþjóðleg þróunarsamvinna Íslands fyrir árin 2024–2028.

Í lögum um alþjóðlega þróunarsamvinnu Íslands, nr. 121/2008, er kveðið á um að ráðherra skuli fimmta hvert ár leggja fram tillögu til þingsályktunar á Alþingi um stefnu stjórnvalda um alþjóðlega þróunarsamvinnu Íslands til fimm ára í senn þar sem fram komi markmið og áherslur í málaflokknum. Tillögunni er ætlað að marka þessa stefnu fyrir árin 2024–2028.

Í tillögunni kemur fram að stefna um alþjóðlega þróunarsamvinnu Íslands fyrir árin 2024– 2028 byggist á heimsmarkmiðum Sameinuðu þjóðanna um sjálfbæra þróun, Parísarsamkomulaginu um aðgerðir til að takast á við og bregðast við loftslagsbreytingum og öðrum alþjóðlegum sáttmálum sem Ísland hefur gerst aðili að, samþykkt eða fullgilt, auk alþjóðlegra skuldbindinga um fjármögnun þróunar. Aðild Íslands að Sameinuðu þjóðunum verði áfram einn helsti grundvöllur þróunarsamvinnu Íslands, og aðild að þróunarsamvinnunefnd Efnahags- og framfarastofnunarinnar, DAC, veiti faglega umgjörð um framkvæmdina. Þá kemur fram að alþjóðleg þróunarsamvinna verði áfram ein af meginstoðum íslenskrar utanríkisstefnu og lögð verði áhersla á að tryggja innbyrðis samræmi í utanríkis- og þróunarsamstarfi með tilliti til þeirra hnattrænu áskorana sem þjóðir heims standa frammi fyrir. Í því ljósi er brýnt að brugðist verði við víðtækum áhrifum og afleiðingum ólöglegs innrásarstríðs Rússlands í Úkraínu fyrir það land, nærliggjandi ríki og fleiri lönd, þar á meðal fátækustu ríki heims.

Í áherslu- og markmiðskafla tillögunnar er kveðið á um að útrýming fátæktar, virðing fyrir mannréttindum og bætt lífsskilyrði verði yfirmarkmið alþjóðlegrar þróunarsamvinnu Íslands og grundvallist á framtíðarsýn heimsmarkmiða Sameinuðu þjóðanna. Þá er kveðið á um að mannréttindi, jafnrétti kynjanna og umhverfis- og loftslagsmál verði bæði sértæk og þverlæg áhersluatriði sem lögð skuli til grundvallar í öllu starfi.

Samkvæmt tillögunni verður í tvíhliða þróunarsamvinnu Íslands lögð áhersla á samstarf við Malaví, Úganda og Síerra Leóne sem eru meðal allra fátækustu ríkja heims. Hvað fjölþjóðlegar stofnanir varðar verði áhersla á samstarf við Alþjóðabankann, Barnahjálp Sameinuðu þjóðanna, Stofnun Sameinuðu þjóðanna um kynjajafnrétti og valdeflingu kvenna og Mannfjöldasjóð Sameinuðu þjóðanna og ýmsar fleiri stofnanir á sviði loftslagsmála og mannúðarmála.

Tillagan felur í sér að íslensk stjórnvöld styðji markmið Sameinuðu þjóðanna um að iðnríki skuli veita sem nemur 0,7% af vergum þjóðartekjum til þróunarsamvinnu. Með það í huga fari framlög Íslands úr 0,35% af vergum þjóðartekjum árið 2024 í 0,46% árið 2028. Ef svipaðri árlegri hækkun verður fram haldið munu íslensk stjórnvöld ná markmiði um 0,7% af vergum þjóðartekjum árið 2035. Sérstaklega er tilgreint að stuðningur íslenskra stjórnvalda við mannúðaraðstoð og uppbyggingu í Úkraínu verði ekki á kostnað fátækari ríkja og komi áfram til viðbótar við framlög til þróunarsamvinnu.

Skemmst er frá því að segja að það var mikill samhljómur í utanríkismálanefnd um að efla alþjóðlega þróunarsamvinnu Íslands og samstaða um þá stefnu sem hér er mörkuð fyrir árin 2024-2028. Þá lýsti nefndin ánægju sinni með það víðtæka samráð sem átti sér stað við mótun stefnunnar, samanber kafla þar um í greinargerð og upplýsingar sem fram komu við umfjöllun nefndarinnar.

Að framansögðu virtu leggur nefndin til að tillagan verði samþykkt Ég vil að lokum þakka nefndarmönnum fyrir góða vinnu í málinu.

Undir nefndarálitið rita auk þeirrar sem hér stendur hv. þingmenn Diljá Mist Einarsdóttir, Birgir Þórarinsson, Bjarni Jónsson, Jakob Frímann Magnússon, Jón Gunnarsson, Logi Einarsson og Þorgerður Katrín Gunnarsdóttir Þá lýsir Gísli Rafn Ólafsson, áheyrnarfulltrúi í nefndinni, sig samþykkan álitinu.


Ræðumaður: Sigurður Ingi Jóhannsson

Virðulegi forseti. Hv. þingheimur. Við höfum öll fylgst með hryllingi sem nú geisar fyrir botni Miðjarðarhafs. Saklaust fólk hefur týnt lífi sínu í þúsundatali. Þar af er samkvæmt fréttum stór hluti fórnarlambanna börn. Við þekkjum flest þá tilfinningu að missa, þekkjum hvernig sorgin og angistin heltekur okkur þegar einhver nákominn fellur frá. Það er hins vegar erfiðara að reyna að setja sig í spor fólks sem hefur misst ættingja og ástvini í hryðjuverkaárás eða þegar hermenn láta byssukúlum og sprengjum rigna yfir heimili þess. Það er erfiðara að ímynda sér tilfinninguna þegar einhver nákominn hefur verið tekinn í gíslingu. Ég get ímyndað mér sorgina en ég get ekki ímyndað mér heiftina, heiftina sem hefur byggst upp í hugum og hjörtum fólks í áratugi, heiftina sem sprettur af ótta við næstu nágranna.

Ísland hefur  í utanríkismálum haft þá stefnu að standa með vina- og bandalagsþjóðum okkar í Evrópu og Bandaríkjunum. Sérstaklega hefur samband  okkar við Norðurlandaþjóðirnar verið mikilvægt. Norðurlöndin eru líka fyrirmynd í heiminum þegar kemur að velferð og friðsæld. Við í Framsókn studdum viðurkenningu sjálfstæðrar Palestínu á Alþingi Íslendinga árið 2011 og við studdum tveggja ríkja lausnina. Við trúum á tveggja ríkja lausnina. Forystumenn Framsóknar hafa í gegnum tíðina haft frumkvæði að því að hitta og hlusta á forystumenn Palestínu. Við fordæmum allt ofbeldi. Við fordæmum þegar hryðjuverkamenn ráðast á saklaust fólk. Við virðum rétt ríkja til að verja sig eins og stuðningur okkar við Úkraínu sýnir. Við virðum réttinn til sjálfsvarnar en við fordæmum viðbjóðslegar árásir á saklaust fólk og börn á Gaza. Við krefjumst vopnahlés. Við krefjumst mannúðar, friðar.

Ég er ekki svo oflætisfullur að ég trúi því að íslensk stjórnvöld geti komið á friði fyrir botni Miðjarðarhafs, ekki frekar en við getum lægt ofbeldisöldur í Mjanmar, Jemen, Úkraínu og öllum þeim löndum þar sem hræðileg stríð geisa. En ég trúi því að við getum haft áhrif þegar við tökum saman höndum með vinaþjóðum okkar og ég trúi því að við getum, Íslendingar, lagt okkar af mörkum með því að bjóða fram mannúðaraðstoð, sem við höfum gert með því að skoða að taka á móti kvótaflóttafólki frá Palestínu, með því að bjóða fram vettvang fyrir friðarviðræður.

Ísland talar fyrir friði og lýðræði á alþjóðavettvangi. Við verðum að tala fyrir friðarviðræðum, fyrir því að stjórnvöld í Ísrael og Palestínu setjist niður og semji frið á grundvelli tveggja ríkja lausnarinnar, halda samtalinu opnu milli þeirra, milli okkar og þeirra og að samtalsleiðirnar séu opnar. Við verðum að þrýsta á bandalagsþjóðir okkar, Evrópuþjóðir og Bandaríkin, um að þessum hræðilegu árásum linni. Við getum ekki horft upp á þúsundir barna drepnar. Mannúðin verður að sigra.


Ræðumaður: Ásmundur Einar Daðason

Virðulegi forseti. Það er auðvitað Alþingi sem breytir lögum en ekki ráðherra, það er með þeim hætti. Ég vil segja að ég hef lagt mig fram í öllum mínum störfum sem ráðherra um að eiga sem best samstarf við menntamálanefnd Alþingis og við þingmenn allra flokka um breytingar á stórum málum. Ég held að það hafi skilað okkur vel fram á veginn í aðgerðum sem við höfum verið að leggja fyrir sem eru m.a. breytingar á Menntamálastofnun, undirbúningur á stórum breytingum í skólaþjónustu, námsgagnaútgáfa sem við erum að fara að skoða endurbætur á og fleiri atriði. Þegar kemur að breytingum á því hvernig við vinnum aðalnámskrá þá er sá sem hér stendur tilbúinn í samtal um að gera breytingar á því. En það er líka þannig að jafnvel þó að menntamál séu hápólitísk mál þá þurfum við að hafa vísindin, við þurfum að fá ólíka aðila þar að borðinu vegna þess að við sem erum í pólitíkinni, og þá tel ég mig þar á meðal, höfum oft tilhneigingu til þess að halda að við getum gert breytingar á miklu skemmri tíma en mögulegt er. Ég hefði áhyggjur af því ef pólitíkin væri allt of mikið inni í þessu, af því að við viljum alltaf ná fram breytingum á einu ári, tveimur árum  eða jafnvel styttri tíma en breytingar í menntakerfinu taka lengri tíma.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þessa fyrirspurn. Hún kemur að kjarnanum sem er grunnurinn undir menntakerfinu okkar sem er námskráin, hvað er í henni, hvernig hún er uppbyggð og hvað við leggjum áherslu á þar. Eitt er aðalnámskráin, síðan er það hvernig við framfylgjum henni og aðstoðum við að koma henni í framkvæmd. Ég er almennt þeirrar skoðunar að þegar kemur að menntamálum þá eigi sem flestir að koma að borðinu um mótun þeirra mála, af því að eins og hv. þingmaður nefndi í sinni ræðu þá er það svo að það er grundvöllur alls í íslensku samfélagi hvernig við undirbúum börnin í gegnum menntakerfið fyrir framtíðina.

Nú er í gangi endurskoðun aðalnámskrár. Þetta er eitt af því sem við viljum ræða á næstunni í framhaldi af PISA, vegna þess að ég er sammála hv. þingmanni um það að við eigum ekki að láta PISA-niðurstöðurnar sofna. Við eigum að eiga samtal um það með hvaða hætti við þurfum að bregðast við. Þar þurfa allar raddir að heyrast en ekki eingöngu rödd ráðherrans eða ráðuneytisins. Þess vegna, þegar niðurstöður PISA voru kynntar, áttum við samtal við m.a. Samband íslenskra sveitarfélaga, háskólana, Kennarasambandið, Heimili og skóla, helstu hagaðila þegar kemur að menntamálum. Ég myndi vilja sjá pólitíkina á Alþingi koma inn í það samtal líka og mun tryggja það vegna þess að við viljum bregðast við og við viljum fá raddir ólíkra aðila inn í næstu skref. Aðalnámskráin er eitt af því sem undir er í samtali næstu mánuði, en líka að rýna þá vegferð sem við erum nú á. Erum við á réttri leið? Aðgerðirnar sem við höfum verið að samþykkja, m.a. hér í þinginu, eru þær skynsamlegar?  Ég er þeirrar skoðunar að svo sé en ég yrði fyrstur tilbúinn til að bregða út af ef það yrði sameiginleg niðurstaða sem flestra hagaðila að við þyrftum að gera eitthvað með öðrum hætti  vegna þess að menntakerfi er verkefni okkar allra og við eigum öll að koma að því og þar eigum við öll að hafa rödd.


Ræðumaður: Ásmundur Einar Daðason

Virðulegi forseti. Þegar kemur að breytingum í menntakerfinu þá eru þær ekki unnar á einni nóttu. Það eru allir sammála um það sem koma að menntakerfum að við vinnum ekki breytingar á einni nóttu, aðgerðir sem við samþykkjum hér og ræðum, það tekur tíma að innleiða þær í hverja og eina skólastofu. Nýleg QUINT-rannsókn, sem er rannsókn á því sem er að gerast inni í skólastofunum á Íslandi, gefur tilefni til að álykta að þar höfum við ekki verið að standa okkur nægilega vel í því að þjónusta kennarana, aðstoða kennarana og þá sem eru að vinna með börnunum. Það er ekki hægt að taka eitthvað eitt eins og hv. þingmaður segir: Við breytum þessu og þá verður allt í lagi.  Ég velti því fyrir mér þegar hv. þingmaður segir að kerfið okkar sé að bregðast í þessum töluðu orðum: Þær stóru breytingar sem við erum að vinna að núna, er hv. þingmaður ósammála þeim breytingum, að þær muni koma til gagns inni í hverri einustu skólastofu? Skólaþjónustulöggjöf, matsferill, námsgagnaútgáfa, ný þjónustustofnun. Ef svo er þá skulum við ræða það.  En ég er sannfærður um að þær stóru breytingar eru til þess fallnar   að gera breytingar til lengri tíma á íslensku menntakerfi og þar þurfum við að vinna saman og við þurfum að tala saman.   Ég mun aldrei tala gegn því að við eigum samtal vegna þess að það er grunnurinn að því að ná árangri.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þessa fyrirspurn og segja það að niðurstöður PISA eru alvarlegar. Það hef ég sagt sem ráðherra. Ég held  að við getum öll sammælst um að við viljum gera breytingar til þess að ná betri árangri þegar kemur að þessum mikilvæga þætti sem sérstaklega lesturinn er og er grunnurinn undir öllu.

En það er hins vegar þannig að við þurfum líka að hugsa: Hvaða breytingar erum við að vinna að nú? Við erum að vinna að stórum breytingum sem voru ekki markaðar eingöngu nú á þessu kjörtímabili heldur með menntastefnu sem samþykkt var hér til 2030, sem unnin var í gríðarlega stórum hópi fólks, samþykkt hér á Alþingi, sem felur í sér grundvallarbreytingar á allri umgjörð menntakerfisins. Við vorum hér að samþykkja nýja stofnun, þjónustustofnun menntamála. Við erum með á þingmálaskrá nýja skólaþjónustulöggjöf sem verið er að vinna. Við erum líka að fara yfir matskerfið í skólakerfinu með nýjum matsferli sem við gerum ráð fyrir að koma með inn í þingið líka. Það sama á við um námsgögnin, námsgagnaútgáfu sem gert er ráð fyrir á vorþingi að komi  frumvarp um hingað inn. Allt eru þetta þættir sem skipta gríðarlega miklu máli til lengri tíma litið. Ég held nefnilega að það sé  varhugavert, líkt og nefnt var áðan þar sem fjallað var um samræmdu prófin og mikilvægi þeirra — það er ekki eitthvað eitt sem mun breyta árangri í m.a. lestri, hvort sem það eru aðgerðir eins og með hvaða hætti þú nálgast byrjendalestur eða hvort við tökum eingöngu námsgögnin eða eingöngu samræmt námsmat. Það þarf fleiri þætti þarna til og þess vegna fagna ég  þeim ábendingum sem hafa verið að koma. En ég er ekki tilbúinn til þess að taka undir   með hv. þingmanni um að við eigum að lögfesta eina aðferðafræði þegar kemur að lestri fremur en aðra. En við þurfum að eiga samtal um þessi mál og við þurfum að bregðast við.




Ræðumaður: Ásmundur Einar Daðason

Virðulegi forseti. Sá sem hér stendur er mjög fylgjandi því að skólar, sveitarfélög og aðrir þeir sem byggja íslenskt menntakerfi fái þau gögn sem fyrir liggja til að vinna úr sínum málum, sjá hvað gengur vel, hvar þarf að bregðast við o.s.frv.   Þetta er eitt af því sem við munum fara yfir. Við erum ekki bara með PISA-könnunina, það er nýleg QUINT-rannsókn sem er komin fram. Við erum með niðurstöður Íslensku æskulýðsrannsóknarinnar sem tengist líka skólum að ákveðnu leyti, þannig að við erum að fara yfir það með hvaða hætti við sjáum fyrir okkur að birta þessar upplýsingar og senda einstaka sveitarfélögum og skólum. En hins vegar er það svo að OECD sjálft mælir gegn því að upplýsingar PISA séu sendar á einstakra skóla vegna þess að þetta sé ekki besti mælikvarðinn til þess að mæla einstaka skóla. Það er frá OECD komið og þess vegna hygg ég að undanfarnar PISA-kannanir hafi ekki verið brotnar niður og sendar á skóla.  En sá sem hér stendur er jákvæður fyrir slíku og það er það sem við erum að skoða. En OECD  mælir ekki með því. Eitt af því sem stjórnvöld undirgangast er   að skrifa undir að við notum þetta ekki í þeim tilgangi að mæla einstakra skóla vegna þess að  prófið er ekki hugsað þannig að það gefi raunsæja mynd á samanburð milli skóla heldur er þetta mat  á landi í heild.

Forseti minnir á að í óundirbúnum fyrirspurnum er ræðutími tvær mínútur í fyrri ræðu og ein mínúta í síðari ræðu.


Ræðumaður: Ásmundur Einar Daðason

Virðulegi forseti. Ég þakka hv. þingmanni fyrir þessa fyrirspurn. Ég held að það sé mjög mikilvægt að fram fari umræða allra þeirra aðila sem mynda íslenskt menntakerfi um niðurstöður PISA og hvernig við ætlum að bregðast við. Þegar kemur að samræmdum prófum þá óskaði ég hér á Alþingi eftir heimild til þess að fresta samræmdum prófum, enda hafði fyrirlögn þeirra mistekist vegna tæknilegra örðugleika og einnig vegna þess að við ætluðum okkur að móta og þróa nýtt matskerfi gagnvart skólunum, matsferil sem er hugsaður þannig að hann sé verkfæri sem hægt er að nota með reglubundnum hætti af kennurum til að aðstoða við kennslu í skólastundum. En samhliða því myndum við líka teikna upp með hvaða hætti við viljum sjá samræmt mat lagt fyrir í skólum. Þessi vinna er í fullum gangi og við reiknum með því að snemma á nýju ári getum við kynnt það hvernig við sjáum þetta fyrir okkur og í framhaldi sé þá hægt að koma með lagabreytingar inn í þingið til þess að fylgja því eftir. Hitt vil ég þó segja að ég held að það sé varhugavert þegar við ræðum niðurstöður PISA að halda því fram að eitthvað eitt muni gjörbreyta niðurstöðum í PISA. Ég held þetta sé fjölþættara en svo. En samræmt mat á skólum, nemendum og öðru er einn þessara þátta og þess vegna erum við með þessa vinnu í gangi og ég reikna með því að geta kynnt það á nýju ári.


Ræðumaður: Halla Signý Kristjánsdóttir

Virðulegi forseti. Við erum hérna að fjalla um fjáraukalögin. Það er margt gott að finna í þessum tillögum en ég kem hingað sérstaklega upp til að fagna stuðningi upp á 2,1 milljarð til bænda. Hér eru stjórnvöld með víðtækum hætti að taka undir mikilvægi innlendrar matvælaframleiðslu og skjóta stoðum undir matvælaöryggi hér á landi. Við í Framsókn stöldrum ekki við bara hér, við þurfum að halda áfram að vinna  að því að styrkja það umhverfi sem snýr að bændum. Það er öllum til heilla, bæði bændum, neytendum hér á landi og matvælaörygginu og allt það sem hægt er að gera til að byggja undir þessar forsendur er til hagsældar fyrir alla þjóðina.


Ræðumaður: Ingibjörg Isaksen

Virðulegi forseti. Það er ábyrgðarhluti kjörinna fulltrúa að halda sig í raunheimum og við staðreyndir. Samfylkingin hefur ekki látið staðreyndir eða gögn flækjast fyrir sér í þeirri vegferð að sannfæra íslensku þjóðina um það að íslenska heilbrigðiskerfið standi á brauðfótum, sé fjársvelt og þjónustan fari versnandi þrátt fyrir að staðreyndir og alþjóðlegur samanburður bendi til hins gagnstæða. Í tíð ríkisstjórnarinnar hafa framlög til heilbrigðismála vaxið um 32% á föstu verðlagi — 32%. Það gerir um 80 milljarða viðbót í kerfi sem vissulega þurfti á auknu fjármagni að halda. Í frumvarpi til fjárlaga er gert ráð fyrir 1 milljarði í varanlegt viðbótarfjármagn til heilbrigðisstofnana á landsbyggðinni og stefnan er að tryggja að þær stofnanir geti sinnt mikilvægri grunnþjónustu í sínu umdæmi og létt álagi af Landspítala og Sjúkrahúsinu á Akureyri. Sú viðbót kemur í kjölfarið á því að grunnrekstur allra heilsugæslustöðva var styrktur um 2 milljarða ásamt því að gerð var varanleg viðbótarfjárveiting upp á 450 milljónir til heilbrigðisstofnana til endurheimtar og endurreisnar. Þetta eru allt staðreyndir sem endurspegla áherslur ríkisstjórnarinnar um að standa vörð um heilbrigðiskerfið. Við erum á réttri leið og við höfum bætt verulega í en við vitum það líka að Róm var ekki byggð á einum degi. Vissulega má alltaf gera betur og alltaf viljum við meira fjármagn inn í velferðarkerfið okkar og því er afar ánægjulegt að heyra að Samfylkingin ætli ekki að láta á sér standa þar. En að halda því fram að kerfið sé fjársvelt og þjónustan fari sífellt versnandi á ekki við rök að styðjast. Fólkið sem vinnur dag og nótt í heilbrigðiskerfinu okkar á betra skilið.


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir svörin. Við erum búnir að ræða svolítið varasjóðinn og við erum kannski ekki alveg samstiga í þeirri umfjöllun en ég held að við skiljum hvor annan ágætlega þó að við séum kannski ekki alveg 100% sammála. Það er hins vegar alveg ljóst að 3,8 milljarðar í varasjóðnum hefðu ekki dekkað þetta frumvarp til fjáraukalaga, þannig að því sé til haga haldið.

Mig langar að fá smá samtal við hv. þingmann — sem hefur rætt mikið, og í góðri trú og með góðum hug, skuldastöðu íslenska ríkisins sem hann hefur lýst miklum áhyggjum af, bæði í þessari umræðu og eins í þessu ágæta nefndaráliti sem hann leggur hér til — um mikilvægi þess að borga niður skuldir. Ég held að við getum öll verið sammála því að það sé mikilvægt að borga niður skuldir. En það er líka mikilvægt að átta sig á því hvernig þessar skuldir eru til komnar. Ég fór yfir það áðan í andsvari varðandi þá fjármuni sem Alþingi samþykkti í Covid og var alveg ljóst að við þyrftum að borga til baka.

Mig langar þá að spyrja hv. þingmann hvaða hugmyndir hann er með um hvernig — því að þú notar ekki sama peninginn tvisvar. Ef við eigum að fara í það að borga niður skuldir töluvert hratt, eins og mér skilst að hv. þingmaður sé að tala um, hvernig sér hann fyrir sér að hægt væri að gera það á næsta ári, þá varðandi þjónustustig sem við ætlum að veita í þessum fjárlögum? Hvaða leiðir sér hv. þingmaður fyrir sér til að gera það? Ég veit að það munu koma einhverjir tekjupóstar þarna á móti, en hvaða leið myndi þingmaðurinn fara? Ég hef áhuga á að heyra það.


Ræðumaður: Stefán Vagn Stefánsson

Virðulegur forseti. Ég vil byrja á að þakka hv. þingmanni fyrir fyrirtaksræðu og ágætisnefndarálit sem ég er búinn að lesa og get tekið undir eitt og annað sem þar stendur. Ég  þakka hv. þingmanni kærlega fyrir stuðninginn við tillögu meiri hlutans þegar kemur að bændum. Ég held að við séum algerlega sammála, ég og hv. þingmaður, enda í sama kjördæmi, um að þessi stuðningur muni skipta miklu máli fyrir þá sem þar eru.

Ég vil þó aðeins segja varðandi aga í fjármálum: Í nefndaráliti hv. þingmanns kemur fram að það skorti aga — ég fór aðeins yfir þetta áðan — en við erum að tala um áætlun. Fjárlög eru áætlun um tekjur ársins þar á eftir. Ég hef verið í sveitarstjórnum, var í sveitarstjórn í 12 ár þar sem við gerðum fjárhagsáætlun á hverju ári. Það er líka áætlun. Ég man aldrei eftir að sú áætlun hafi staðist upp á punkt og prik. Ég man aldrei eftir því að fjárhagsáætlun nokkurs einasta sveitarfélags hafi staðist upp á punkt og prik, hvað þá fjárlög. Það er bara þannig, virðulegur forseti, að áætlanir eru áætlanir og svo kemur raunveruleikinn á árinu.

Varðandi hvað er ófyrirséð og hvað er ekki ófyrirséð þá er það ófyrirséð þegar verðbólga sem í fjárlögum var spáð að yrði 5,6% fer upp í 8,7%. Það sá ekki nokkur maður fyrir. Það var alla vega ekki umræðan hér í fjárlögunum. Með Jöfnunarsjóð sveitarfélaga, þar er óvissa. Jöfnunarsjóður tengist tekjum ríkisins. Þegar tekjur ríkisins eru 116 milljörðum hærri en áætlanir gerðu ráð fyrir þá hækkar framlag í jöfnunarsjóð. Þetta er ekki hægt að sjá fyrir.


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir síðara andsvar. Og já, það væri kjánaskapur að halda einhverju öðru fram og óábyrgt að standa hér í þessum ræðustól og segjast ekki hafa áhyggjur af hækkandi skuldastöðu. En ég held að það sé mikilvægt að við áttum okkur líka á því að þó að það sé rétt sem hér kom fram hjá hv. þingmanni um að skuldasöfnunin hafi verið byrjuð fyrir Covid þá fórum við hér saman, þingheimur, og kusum um þær aðgerðir og aðgerðapakka sem voru ætluð til þess að bjarga íslensku efnahagslífi, heimilum og fjölskyldum og sem kostuðu ríkið yfir 300 milljarða. Auðvitað var það ljóst þegar þingheimur greiddi atkvæði um það að við þyrftum að borga þessar skuldir til baka og að þær myndu hækka skuldahlutföll ríkisins og skuldir ríkisins. En það verður líka að horfa aðeins á heildarmyndina og hvað við erum búin að ganga í gegnum sem þjóð og miðað við það, miðað við þau áföll sem hafa gengið yfir okkur á síðustu árum, hvort sem það er Covid, Úkraínustríðið með aðfangahækkunum, núna síðast Grindavík, þá held ég samt sem áður að við séum á góðri leið. Ég veit að okkur greinir á um það í þessum þingsal að einhverju leyti en ég held að stóra myndin sé sú að við erum að klóra okkur í gegnum þetta. Það eru vissulega miklir óvissuþættir á næsta ári, ég nefni hérna kjarasamninga  sem munu hafa mikil áhrif á það hvernig vaxtastig og verðbólga þróast í landinu. Ég vonast bara til þess að við berum öll gæfu til að koma saman í samstilltu átaki í því að ná verðbólgu niður á næsta ári, sem er lykilatriði fyrir ríkissjóð, lykilatriði, og heimilin í landinu. Svo get ég ekki látið hjá líða hér í lok þessara andsvara að benda hv. þingmanni á það að frumjöfnuður er nú orðinn jákvæður.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir góða spurningu. Það er alveg rétt að ef við skoðum stóru myndina þá er hún  sú að þessi fjáraukalög sem við erum að ræða um hér gera ráð fyrir 64,9 milljörðum kr. betri afgangi ríkissjóðs en gert var ráð fyrir í fjárlögum. Tæplega 65 milljarða betri árangur, það er jákvætt.

Það er hins vegar margt sem er vekur áhyggjur okkar sem erum að vinna með þessi fjárlög alla daga. Stærsti einstaki þátturinn í því er náttúrlega bara verðbólgan sem er að stríða okkur og hefur verið þrálátari en við vorum með væntingar til í þessu frumvarpi og það kemur alveg fram í þessum fjárauka að hún er að valda okkur óleik. Við erum með 44 milljarða aukningu í lífeyrisskuldbindingu. Þetta eru bara risatölur. Við erum að setja 25 milljarða í byggingu á nýjum Landspítala á næsta ári sem okkur finnst vera ofboðsleg fjárfesting, stærsta fjárfesting sem við höfum ráðist í. Svo erum við að ræða hér um 44 milljarða sem kemur sem aukalífeyrisskuldbinding á ríkissjóð á næsta ári, sem er reyndar ekki til útgreiðslu en kemur inn í reikninginn. Þannig að jú, ég hef áhyggjur af þessu, auðvitað höfum við öll áhyggjur af þessu, en ég held samt sem áður og hef þá trú, miðað við þær tekjur sem ríkissjóður hefur verið að fá, aukninguna á tekjunum og þá þróun að vonandi erum við á niðurleið með verðbólguna og vaxtastigið í landinu, að við munum ná þokkalega góðri lendingu á næsta ári, seint á næsta ári. En áhyggjurnar eru þarna samt og skuldirnar eru áhyggjuefni og ég held að það hljóti að vera verkefni okkar á næstu árum að fara í það að greiða niður þessar skuldir okkar, þegar við erum komin út úr þessu verkefni sem við vorum öll sammála um sem var að setja rúma 300 milljarða í Covid.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir síðara andsvar. Varðandi varasjóðinn og hvort við hefðum átt að tæma varasjóðina eða ekki þá skil ég alveg hvaðan hv. þingmaður kemur í þessu máli og hef ákveðna samúð með hans sjónarmið í þessu. Mín persónulega skoðun er hins vegar þessi, og það var það sem ég var að reyna að koma að í mínu fyrra andsvari: Við erum á þeim stað núna að við erum inni í miðjum viðburði á Reykjanesi. Hvernig árið endar liggur ekki fyrir, hvaða kostnaður mun verða til á Reykjanesi vitum við ekki. Þess vegna er skynsamlegt að við séum með sjóð sem er tilbúinn á árinu 2023 að bregðast við því og þeim tilkostnaði sem út af stendur. Kostnaður viðbragðsaðila vegna ársins 2023, aukakostnaður björgunarsveita, lögreglu, almannavarna, Landhelgisgæslunnar, Veðurstofu Íslands og fleiri aðila  sem hafa komið að þessu risastóra verkefni, liggur ekki fyrir. Það kemur fram í frumvarpinu. Þessi kostnaður verður dreginn úr varasjóðnum. Þess vegna er ekki skynsamlegt að tæma sjóðinn fyrr en við erum búin að átta okkur á umfangi ársins 2023 á Reykjanesi. Það er bara það sem ég hef verið að nefna og það finnast mér vera rökin í málinu.

Varðandi bæturnar þá er þetta er sú leið sem var valin. Það hefði verið hægt að fara aðrar leiðir en þetta er sú leið sem var valin. Hún dreifist á alla bændur og miðgildi styrksins, eins og ég kom að áðan,  er um 900.000 þannig að þetta mun koma þeim bændum gríðarlega vel sem fyrri tillögur náðu ekki til.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir spurninguna. Í upphafi ætla ég að lýsa því yfir að það er ómögulegt að svara þessum þremur spurningum á tveim mínútum en ég skal reyna eins og ég get og ég ætla byrja á þessum fyrstu tveimur alla vega. Ég er alveg sammála hv. þingmanni um það að auðvitað er eðlilegt að nota fjáraukalögin til að bregðast við því sem er óvænt og ófyrirséð á árinu. Spurningin var hvort við værum að fara að horfa á eitthvað á árinu 2023 sem væri ófyrirséð. Nú er ég einn af þeim sem horfir töluvert á fréttir og hef fylgst með atburðum á m.a. Reykjanesskaga og þeim væringum sem þar eru og þar koma helstu jarðvísindamenn Íslands fram og geta ekki sagt fyrir um hvað muni gerast þar fyrir áramót. Þó að ástandið sé klárlega orðið betra en kannski verstu sviðsmyndir gerðu ráð fyrir á sínum tíma er engin leið að átta sig á því hvað þarna mun gerast til áramóta og ég get ekki sett mig í þá spámannsstöðu að vita eitthvað frekar en okkar frábæru jarðvísindamenn. Þetta er því haft þar inni til að bregðast við því óvissuástandi sem er uppi á Reykjanesinu og þar af leiðandi finnst mér eðlilegt að við setjum eitthvað inn í varasjóðinn og tæmum hann ekki alveg þannig að við þurfum ekki að fara í eitthvert fifferí ef við lendum í einhverjum stórkostlegum áföllum, því að varasjóðurinn mun að sjálfsögðu bara detta út um áramót verði hann ekki notaður.

Varðandi áætlanagerðina er það þannig að ég er sammála hv. þingmanni um að við getum alltaf gert betur í áætlanagerð og eigum að gera betur. Ég er hins vegar á þeirri skoðun að við höfum verið að gera vel og að við höfum verið að bæta okkur verulega, en áætlun er að sjálfsögðu alltaf áætlun.


Ræðumaður: Stefán Vagn Stefánsson

Virðulegur forseti. Ég mæli fyrir nefndaráliti um frumvarp til fjáraukalaga fyrir árið 2023, í 2. umræðu. Nefndin hefur fjallað um málið og fékk á sinn fund fulltrúa fjármála- og efnahagsráðuneytisins til að kynna frumvarpið. Eins komu fulltrúar heilbrigðisráðuneytisins, félags- og vinnumarkaðsráðuneytis auk dómsmálaráðuneytisins á fund nefndarinnar til að kynna breytingar á þeirra málefnasviðum og svara spurningum nefndarmanna. Frumvarpið byggist á 26. gr. laga um opinber fjármál, nr. 123/2015, en þar kemur fram að ráðherra er heimilt, ef þess gerist, þörf, að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með öðrum úrræðum sem tilgreind eru í lögum.

Alls er lagt til að heildargjaldaheimildir hækki um 83,5 milljarða, samanber töflu á bls. 42 í greinargerð frumvarpsins. Þar vega langþyngst 44 milljarðar kr. vegna endurmetinnar stöðu lífeyrisskuldbindinga. Vísitala lífeyrisskuldbindinga hefur hækkað umfram forsendur fjárlaga, m.a. í tengslum við kjarasamninga. Heildarlífeyrisskuldbindingar ríkissjóðs nema meira en 1.100 milljörðum kr. og þannig geta hlutfallslega litlar breytingar á vísitölu leitt til hárrar gjaldfærslu. Þess má þó geta í þessu samhengi að mjög misjafnt er hvort aðrar þjóðir sem við berum okkur saman við taki inn í sína reikninga lífeyrisskuldbindingar og ber að hafa það í huga í öllum samanburði. Næstmest vega 26,4 milljarðar vegna vaxtagjalda sem einkum skýrist af verðbótum verðtryggðra lána. Í forsendum fjárlaga er gert ráð fyrir 5,6% verðbólgu á árinu en nú er spáð að hún verði um 8,7%. Hvert prósentustig aukinnar verðbólgu leiðir til gjaldfærslu 6–6,5 milljarða í auknar verðbætur. Önnur tilefni vega mun minna en þau koma fram í töflu í frumvarpinu og nema alls tæpum 11 milljörðum. Þegar þessum 11 milljörðum er bætt við tillögurnar um vaxtagjöld og lífeyrisskuldbindingar er samtalan orðin um 83,1 milljarður kr., en allar aðrar tillögur nema samtals aðeins 2,1 milljarði.

Í 24. gr. laga um opinber fjármál er tiltekið að gera skuli ráð fyrir óskiptum almennum varasjóði til að bregðast við útgjöldum sem eru tímabundin, ófyrirsjáanleg, óhjákvæmileg og ekki er unnt að bregðast við með öðrum hætti. Varasjóður skal nema að lágmarki 1% af fjárheimildum fjárlaga og honum er ætlað að mæta frávikum frá launa-, gengis- og verðlagsforsendum fjárlaga. Tilgangurinn er að draga eins og kostur er úr notkun fjáraukalaga þess. Þetta eru sömu skilyrði og eiga við um þau tilefni sem falla undir 26. gr. laga um frumvarp til fjáraukalaga.

Í fjárlögum ársins nam heimild almenna varasjóðsins samtals um 34,6 milljörðum kr. Áður en kom til vinnslu frumvarpsins var búið að ráðstafa 19,5 milljörðum, einkum vegna launahækkana. Við undirbúning frumvarpsins var ákveðið að ráðstafa 11,4 milljörðum til viðbótar. Munar þar mestu um 6,6 milljarða vegna umsækjenda um alþjóðlega vernd og næst eru 1,5 milljarðar vegna kostnaðar við leiðtogafund Evrópuráðsins og 1,4 milljarðar vegna dómskrafna. Eftir standa um 3,8 milljarðar sem eru óráðstafaðir í almennum varasjóði fjárlaga og ekki gerð tillaga um nýtingu þess fjár en líklegt er að hluti þess nýtist vegna rekstrarkostnaður viðbragðsaðila á Suðurnesjum í kjölfarið jarðhræringa. Það er mikilvægt að hafa í huga að þó að aðstæður á Reykjanesi séu nú betri en óttast var á tímabili er ljóst að atburðurinn er enn í gangi og ekki ljóst hver endaútkoman verður. Því er mikilvægt að varasjóður geti mætt þeim aukalegu ófyrirséðu útgjöldum sem kunna að koma upp á síðustu dögum ársins 2023. Auk varasjóðs er gert ráð fyrir um 5 milljarða kr. sérstökum stuðningi við Grindavík eins og komið verður betur inn á hér á eftir.

Í greinargerð með frumvarpinu er birt áætlun um afkomu líðandi árs. Hraður viðsnúningur er að verða í afkomunni til hins betra á síðastliðnu ári og þessu ári eftir mikinn halla bæði árið 2020 og 2021 sem leiddi af heimsfaraldri kórónuveiru. Þetta sést best í betri frumjöfnuði. Í fjárlögum ársins var áætlað að halli á frumjöfnuði yrði um 50 milljarðar kr. eða um 1,3% af vergri landsframleiðslu, en í greinargerðinni kemur fram að frumjöfnuður sé nú áætlaður jákvæður um 41,5 milljarðar sem er 92 milljarða kr. viðsnúningur frá fjárlögum. Á móti vegur reyndar að vaxtajöfnuður er lakari um 18 milljarða kr. vegna aukinnar verðbólgu. Heildarafkoman er áætluð neikvæð um 45 milljarða kr. í greinargerðinni.

Meiri hlutinn hefur endurmetið afkomuspána í ljósi breytingartillagnanna sem lagðar eru til, auk þess sem arðgreiðslur verða lægri en áætlað var. Er nú áætlað að heildarafkoman verði neikvæð um sem nemur 54,7 milljörðum kr. eða 9,4 milljörðum lakari heldur en fram kemur í greinargerðinni. Heildarniðurstaðan er engu að síður 64,9 milljarða kr. betri afkoma heldur en áætlað var í fjárlögum ársins og því ber að fagna og staðfestir þróttinn í efnahagslífinu.

Mikill munur er á þeim gjaldaheimildum sem lagðar eru til í frumvarpinu og áætlaðri útkomu ársins. Það skýrist af því að fjárlög og fjáraukalög eru sett fram með tveimur mismunandi reikningsskilastöðlum. Annars vegar er óskað eftir 83,5 milljörðum til hækkunar heimilda í frumvarpinu en endurmat á afkomu ársins miðar við gjaldahækkanir upp á 42,2 milljarða. Það munar um 41,3 milljarði og skýrist það nær alfarið af mismunandi bókhaldsmeðferð lífeyrisskuldbindinga. Endurmat á afkomuhorfum ársins er sambærilegt við 1. gr. fjárlaga þar sem hækkun eldri lífeyrisskuldbindinga er ekki gjaldfærð heldur færð um endurmatsreikning. Reikningsskilastaðall málefnasviða miðast hins vegar við gjaldfærslu þeirra og vegna þess er óskað eftir 43,9 milljarða kr. heimild vegna lífeyrisskuldbindinga.

Meiri hlutinn hefur farið yfir tillögur um hækkun gjalda og ráðstöfun varasjóðs og tillögur um millifærslur milli málefnasviða og málaflokka og nefnir nokkur atriði í tengslum við þá vinnu í sínu nefndaráliti. Allmargar tillögur fela í sér millifærslur milli málefnasviða og málaflokka. Þetta verklag getur orkað tvímælis þegar um eðlisólík verkefni er að ræða.

Við undirbúning frumvarpsins var ekki búið að lýsa yfir óvissustigi vegna jarðhræringa á Reykjanesskaga. Strax og þær komu fram lýsti ráðherra því yfir að ríkissjóður yrði nýttur til þess að fjármagna óvænt útgjöld vegna jarðhræringa. Meiri hlutinn tekur heils hugar undir þær yfirlýsingar og nú liggur fyrir kostnaðarmat frumvarpa sem Alþingi hefur nú þegar samþykkt í tengslum við þrjú verkefni tengdum jarðhræringum.

Fyrsta tillagan er um 2.700 millj. kr. hækkun á málaflokki 17.40 Varnir vegna náttúruvár, til byggingar varnargarðs við orkuverið í Svartsengi í þágu almannavarna. Markmiðið er að koma í veg fyrir að mikilvægir innviðir verði fyrir tjóni af völdum eldsumbrota á Reykjanesskaga.

Önnur tillaga er um 2 milljarða kr. hækkun á málaflokki 30.10 Vinnumál og atvinnuleysi, vegna tímabundins stuðnings til greiðslu launa starfsfólks á almennum vinnumarkaði sem getur ekki gegnt störfum sínum þar sem starfsstöð þess er í Grindavík. Í áhrifamati frumvarpsins um tímabundinn stuðning til greiðslu launa fólks sem starfar í Grindavík er áætlað að stuðningurinn geti náð til 1.500 eða 2.000 einstaklinga og kostnaðurinn gæti verið á bilinu 960–1.400 millj. kr. á mánuði í aukaútgjöld ríkissjóðs. Gildissvið laganna er frá 11. nóvember 2023 til febrúarloka 2024 og því gætu um 1,6–2,4 milljarðar fallið á þetta ár.

Þriðja tillagan er um 375 millj. kr. hækkun á málaflokki 31.10 Húsnæðismál. Hér er um að ræða tímabundið stuðningsúrræði til þriggja mánaða til að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkur vegna jarðhræringa. Í áhrifamati frumvarpsins um sérstakan húsnæðisstuðning vegna náttúruhamfara í Grindavíkurbæ kemur fram að kostnaður er áætlaður um 220–245 millj. kr. á mánuði. Samtals er óskað eftir rúmum 5 milljarða kr. gjaldaheimildum af þessu tilefni. Ekki liggja enn fyrir upplýsingar um viðbótarkostnað viðbragðsaðila. Bent er á að enn er til staðar um 3,8 milljarða kr. afgangur af almenna varasjóði fjárlaga og hugsanlega þarf að ganga á hann áður en árinu lýkur vegna viðbótarkostnaðar vegna jarðhræringanna, eins og ég kom inn á fyrr í minni ræðu.

Einnig er gert ráð fyrir stuðningi við Grindavík í fjárlögum ársins 2024 en óvissa um stærðargráðu þess verkefnis gerir það að verkum að erfitt er að áætla fjármagn en ljóst að það getur orðið umtalsvert á næsta ári.

Einnig er gerð tillaga um hækkun á málaflokki 12.10 Stjórnun landbúnaðarmála, vegna tímabundins aukins stuðnings við bændur. Tillagan byggist á niðurstöður starfshóps ráðuneytisstjóra sem skipaður var til að bregðast við erfiðri fjárhagsstöðu bænda en þó þannig að heildarfjárhæðin er hækkuð um 500 millj. kr. frá tillögum starfshóps sem miðuðust við 1.600 millj. kr. heildarstuðning, fer í 2,1 milljarð.

Samkvæmt greiningum hópsins er vandinn mestur hjá nýliðum í landbúnaði og þeim sem staðið hafa í miklum fjárfestingum í greininni síðustu ár. Miðað er við að stuðningurinn einskorðist við þau bú sem uppfylla skilyrði búnaðar- og búvörulaga fyrir stuðningsgreiðslum í desember 2023. Fjárhæðin sundurliðast þannig að 600 millj. kr. flokkast sem nýliðunarstuðningur til að styrkja sérstaklega undirstöður rekstrar yngri bænda, enda hafa þeir staðið í hvað stærstum fjárfestingum. Þá fara 450 millj. kr. í fjárfestingarstuðning sem aftur skiptist í 386 millj. kr. vegna nautgriparæktar og 64 millj. kr. vegna sauðfjárræktar. Þá er gert ráð fyrir 450 millj. kr. viðbót í býlisstuðning samnings um starfsskilyrði í sauðfjárrækt. Loks er lagt til að 100 millj. kr. verði bætt við gripagreiðslur holdakúa í samningi um starfsskilyrði nautgriparæktar.

Til að koma enn betur til móts við erfiða stöðu í mjólkurframleiðslu hefur verið bætt við greiðslur vegna innveginnar mjólkur um 500 millj. kr. Með þessu er komið að nokkru til móts við þann halla sem myndast hefur á árinu 2023. Því er lagt til að horft verði til mjólkurframleiðslu fyrstu ellefu mánaða yfirstandandi árs við ákvörðun skiptingar þessara fjármuna en þó þannig að aðeins þeir sem skiluðu innveginni mjólk í nóvember 2023 eigi rétt á greiðslum úr þeim potti.

Í minnisblaði matvælaráðuneytisins um aukninguna til bænda frá fjárlaganefnd kemur fram að áætlað er að 497 bú muni fá styrk vegna þessara breytinga. Þetta eru þeir bændur sem hafa lagt inn mjólk á tímabilinu janúar til nóvember 2023. Í sama minnisblaði kemur fram að miðgildi greiðslna yrði um 900.000 kr. á bú. Í tillögum meiri hluta fjárlaganefndar er nefnt að aðeins þeir sem lögðu inn mjólk í nóvember eigi rétt á greiðslu en er það gert til að tryggja að þeir sem hafa selt sig út úr greininni á árinu og voru ekki starfandi í nóvember 2023 fái ekki útgreiðslu heldur einungis þeir sem eru í rekstri nú. Tilgangurinn er að létta undir með þeim sem eru nú þegar í rekstri og hvatning til þeirra til áframhaldandi reksturs.

Hér er líka gerð tillaga um 360 millj. kr. hækkun í málaflokki 09.20 Landhelgi. Tillögunni er ætlað að styrkja rekstur Landhelgisgæslunnar með því að koma í veg fyrir að uppsafnaður halli verði á rekstri stofnunarinnar í árslok 2023.   Samhliða tillögunni leggur meiri hlutinn til að stefnumótun, árangursmælingar og fjárhagsgrunnur stofnunarinnar verði tekinn til endurskoðunar í tengslum við undirbúning næstu fjármálaáætlunar ríkisstjórnarinnar. Mikilvægi Landhelgisgæslunnar er ótvírætt fyrir land og þjóð. Það er lykilatriði að rekstrargrunnur hennar sé tryggð til framtíðar og þann grun þarf að skoða í fjármálaáætlun. Með þessari breytingu er uppsafnaður halli Gæslunnar tekinn af og mun því Landhelgisgæslan byrja á núlli á næsta ári þar sem aðhaldskrafa Gæslunnar sem og sérstök aðhaldskrafa hafa verið teknar af í fjárlögum næsta árs og hefur stofnunin því um 240 millj. kr. meira fjármagn til umráða í upphafi nýs árs en gert var ráð fyrir. Alls hefur halli upp á um 600 millj. kr. verið tekinn af sem og bætt við þessum 240 millj. kr. inn í rekstur stofnunarinnar og eru þetta samtals um 840 millj. kr. sem koma til Landhelgisgæslunnar í fjárauka og fjárlögum.

Loks eru gerðar tvær tillögur þar sem útgjöld eru hækkuð til samræmis við tekjuáætlun fjárlaga. Annars vegar er um að ræða 678 millj. kr. hækkun á málaflokki 17.30 Meðhöndlun úrgangs vegna leiðréttingar á áætlunum vegna Endurvinnslusjóðs og Úrvinnslusjóðs. Hins vegar er gerð leiðrétting á málaflokki 23.10 Sérhæfð sjúkrahúsþjónusta þar sem verið er að leiðrétta tillögu sem er í frumvarpinu og tengist slitum á félaginu Fjárföng ehf. sem er alfarið í eigu ríkissjóðs og er um að ræða 74,7 millj. kr. lækkun. Þar er verið að falla frá aukinni fjárfestingarheimild hjá Landspítalanum vegna kaupa á bifreiðum. Þess í stað mun spítalinn nýta fyrirliggjandi heimildir til kaupanna.

Aðrar breytingartillögur skýrast ýmist af millifærslum eða breyttri hagrænni skiptingu.

Að öllu samanlögðu gerir meiri hlutinn tillögu um 8.143 millj. kr. hækkun gjalda.

Að framangreindu virtu leggur meiri hlutinn til að frumvarpið verði samþykkt með breytingum sem hér hefur verið gerð grein fyrir og lagðar eru til í sérstöku þingskjali.

Ég ætla að endingu að nota tækifærið og þakka að sjálfsögðu nefndarmönnum í atvinnuveganefnd — nei, í fjárlaganefnd kærlega fyrir samstarfið og að sjálfsögðu eiga nefndarmenn í atvinnuveganefnd allt hið besta skilið líka. Ég þakka fyrir gott samstarf í nefndinni og góðar umræður um þetta nefndarálit og ég hlakka til að eiga orðastað við þingmenn hér á eftir og hlusta á umræður.


Ræðumaður: Ágúst Bjarni Garðarsson

Virðulegur forseti. Við ræðum hér frumvarp til laga um breytingu á ýmsum lögum vegna fjárlaga fyrir árið 2024, mál sem er oft kallaður bandormurinn og tillögurnar hér hafa bæði áhrif á tekju- og gjaldahlið fjárlagafrumvarpsins. Formaður efnahags- og viðskiptanefndar, hv. þm. Teitur Björn Einarsson, er búinn að fara nokkuð vel yfir nefndarálit meiri hlutans og helstu atriðin þar en mig langar aðeins í upphafi til að fara almennt yfir stöðuna, hef reyndar gert það áður hér í umræðum um fjárlögin sem slík.

Það eru auðvitað áskoranir sem blasa við í samfélaginu þó að það séu einnig jákvæð teikn á lofti. Við erum búin að vera hér að koma út úr heimsfaraldri Covid, stríð í Evrópu, það eru kjarasamningar fram undan og ýmsir óvissuþættir sem við þurfum að taka tillit til í allri þessari vinnu. Ég get alveg sagt það heiðarlega að þetta er ekki einfalt og þetta er ekki auðvelt en ég held að það sem liggur hér fyrir og nefndarálit meiri hlutans sé skynsamlegt og að það sé ágætt jafnvægi, nokkuð gott jafnvægi á milli tekju- og gjaldahliðar þessa máls.

Svo að ég nefni það sérstaklega sem er mér hugleikið í þessu og ég held að hafi áhrif á stóru myndina þá eru það  húsnæðismál hér á landi. Við erum að kljást við háa vexti og mikla verðbólgu sem við verðum að bera gæfu til að takast á hendur og ná niður eins fljótt og við mögulega getum vegna þess að það vita allir að það er eitt mesta hagsmunamál og kjarabót íslenskra heimila og fyrirtækja að ná niður vöxtum og verðbólgu. Um þessa staðreynd held ég að deili ekki nokkur maður þótt við kannski deilum um það hvernig og hvaða leið sé best til þess fallin að ná þessu markmiði. Ég held að það þurfi og megi taka ýmislegt til varðandi húsnæðismálin. Við verðum að bera gæfu til að byggja og anna eftirspurn á markaði og við megum aldrei, og þar hefur hæstv. innviðaráðherra lagt gott til, fara í þá stöðu aftur að vera með umframeftirspurn á markaði. Það leiðir til hás verðs sem ýtir undir og kyndir undir verðbólgu.

Svo eru það kjarasamningar sem ég nefni hér og það er ýmislegt sem því tengist. Við verðum að ná, og þegar ég segi við þá er ég að tala um aðila vinnumarkaðarins og þeirra viðsemjendur, skynsamlegum kjarasamningum til lengri tíma til þess að koma hér á stöðugleika og einhverjum fyrirsjáanleika fyrir íslensk heimili og fyrirtæki til framtíðar. Það er mjög brýnt að mínu mati. Og þó svo að staðan sé sú að stjórnvöld sitji ekki við samningsborðið þá liggur það alveg fyrir, og við þekkjum það frá fyrri kjarasamningsgerð, að það er auðvitað lögð áhersla á það að stjórnvöld komi með einhverjum hætti að borðinu og verði þátttakendur í því að leysa þá hnúta sem þar myndast, ef svo má segja. Þar held ég að við komum að því að húsnæðismálin verði veigamikill þáttur ásamt því að þeir hópar sem verða hvað verst fyrir barðinu á háum vöxtum og mikilli verðbólgu verði sérstaklega varðir. Ég held það og veit og trúi að stjórnvöld munu rísa undir þeirri ábyrgð og koma að borðinu með skynsamlegar aðgerðir vegna þess að þetta er mjög brýnt og er okkar verkefni, sérstaklega í því ástandi sem við erum í í dag, að fylgjast með efnahagsástandinu, fylgjast með þróuninni og fylgjast með áhrifum sem háir vextir og verðbólga hafa á ákveðna hópa. Við þurfum að greina og bregðast við eftir því sem við á og þá jafnvel með sértækum aðgerðum fyrir þá hópa sem verða hvað verst úti.

Ef ég leyfi mér að nefna það sem kemur fram í þessu frumvarpi sem ég tel einmitt styðja við þetta markmið þá er það þessi verðlagsuppfærsla krónutöluskatta. Gert er ráð fyrir því í frumvarpinu að það verði 3,5% hækkun á svokölluðum krónutölusköttum í samræmi við það sem fram kemur í forsendum tekjuáætlunar fjárlagafrumvarpsins. Ef við förum aðeins yfir sviðið þá er áætluð 12 mánaða breyting á vísitölu neysluverðs yfir árið 2023 7,4% samkvæmt þjóðhagsspá Hagstofunnar, en þar er hins vegar gert ráð fyrir því að hækkun krónutöluskatta verði ekki meiri en sem nemur 3,5%. Þessi hækkun nær þá til gjalds á áfengi og tóbaki, bensín-, olíu-, kolefnis-, bifreiða- og kílómetragjalds ásamt gjaldi í Framkvæmdasjóð aldraðra og útvarpsgjaldi. Þarna er um að ræða aðgerð stjórnvalda á tekjuhlið ríkisfjármálanna sem miðar að því að vinna gegn þeirri spennu sem hefur myndast í hagkerfinu, og ég hef rætt hér, og um leið styrkja tekjugrundvöll ríkissjóðs en án þess þó að vera of íþyngjandi fyrir almenning. Ég tel að þarna sé stigið mjög varfærið skref, hóflegt. Þessi 3,5% hækkun nær að mínu mati að vera það og því að vera ekki, þrátt fyrir að hér sé um hækkun að ræða, of íþyngjandi fyrir almenning í því ástandi sem við erum í í dag.

Þarna er auðvitað fleira sem má taka tillit til og líkt og kemur fram í nefndarálitinu frá meiri hluta efnahags- og viðskiptanefndar þá er lögð til framlenging á bráðabirgðaákvæði um víxlverkun á greiðslum almannatrygginga og lífeyrissjóða. Þetta er eitt af því sem okkur verður að takast að koma í þessa varanlegu lausn en þar erum við að gera ráð fyrir því að bráðabirgðaákvæði um skyldutryggingu lífeyrisréttinda og starfsemi lífeyrissjóða verði framlengt um eitt ár. Bráðabirgðaákvæðið hefur þau áhrif að óheimilt verður á árinu 2024 að láta almennar hækkanir sem kunna að verða á örorkulífeyrisgreiðslum samkvæmt lögum um almannatryggingar og lögum um félagslega aðstoð leiða til lækkunar á örorkulífeyri sjóðfélaga úr lífeyrissjóði. Það er, og það kemur fram í þeim umsögnum sem nefndinni bárust, stuðningur við þessa aðgerð en eins og fyrr segir er mikilvægt, og eitt af því sem meiri hluti nefndarinnar tekur til í þessu nefndaráliti, að það verði fundin framtíðarlausn á víxlverkun á greiðslum almannatrygginga og lífeyrissjóða.

Mig langar að koma inn á tvennt í viðbót, jafnvel þrennt. Það er varðandi sóknargjöldin sem er eitt af þessum atriðum þar sem nefndin hefur ítrekað á liðnum árum þurft að stíga inn og hækka vegna þess að hækkunin í fjárlögum var tímabundin, eðli málsins samkvæmt, til eins árs. Í frumvarpinu sem lagt var fram var gert ráð fyrir því að krónutala sóknargjalda yrði 1.107 kr. á mánuði fyrir árið 2024 fyrir hvern einstakling 16 ára og eldri. Þar er um að ræða lækkun frá fyrra ári en á síðasta löggjafarþingi ákvað einmitt meiri hluti efnahags- og viðskiptanefndar að leggja til hækkun á sóknargjaldi og þá var gjaldið hækkað í 1.192 kr. Þrátt fyrir að skiptar skoðanir séu í samfélaginu og jafnvel inni á þingi um sóknargjöldin almennt þá tel ég nokkuð breiða samstöðu hér á þingi og í samfélaginu öllu um mikilvægi þeirra og mikilvægi þeirrar starfsemi sem þar fer fram. Þar er unnið mjög gott og gefandi starf. Kirkjan og sóknir þjóna fjölmennum hópi fólks í samfélaginu, bæði á erfiðum tímum og á gleðistundum. Ég tel og það er mín einlæga skoðun að við þurfum að vernda þetta og því hefur meiri hlutinn lagt til að krónutalan verði óbreytt frá fyrra ári, eða 1.192 kr. Um leið og við segjum þetta er jafnframt mikilvægt í þessu, og því er hreinlega beint til fjármála- og efnahagsráðherra og dómsmálaráðherra, að huga að því hvernig við getum komið þessu í varanlegt horf eða komið með varanlega útfærslu á tilhögun sóknargjalda í stað þess að vera hér með bráðabirgðaákvæði á hverju ári sem efnahags- og viðskiptanefnd þarf svo að stíga inn í og rétta af, ef svo má segja. En það erum við að gera hér aftur, enn og aftur. Ég tel það skynsamlegt og ekki bara skynsamlegt heldur beinlínis mikilvægt fyrir það starf sem þar er unnið.

Síðan er það fiskeldisgjaldið sem formaður nefndarinnar, hv. þm. Teitur Björn Einarsson, er búinn að fara vel yfir. Mér finnst umræðan aðeins bera þess merki að hér sé um einhvers konar lækkun að ræða en málið er einfaldlega ekki þannig og ég tel ekki rétt að setja það fram með þeim hætti. Forsendur hafa einfaldlega breyst og það er verið að taka tillit til þess. Það er líka verið að taka tillit til þess frumvarps sem liggur nú fyrir í samráðsgátt frá hæstv. matvælaráðherra um framtíðarfyrirkomulag þessarar nýju atvinnugreinar. Það sem nefndin er að gera hér er að taka tillit til þeirra þátta. Nefndin er auðvitað, þrátt fyrir lækkun frá þeirri prósentutölu sem var lögð hér fyrir, 5%, sem hefði þýtt hækkun um 1,5% frá núverandi tölu, að leggja hér til hækkun um 0,8% á þessa atvinnugrein. Það er til komið vegna mikillar vinnu nefndarinnar og gagnasöfnunar vegna þess að það er einfaldlega svo að forsendur hafa breyst. Við sjáum það m.a. á því að áætlaðar framleiðslutölur eru misjafnar, hvort sem horft er til Matvælastofnunar, MAST, eða til fiskeldisfyrirtækjanna sjálfra. Þegar þetta er allt lagt saman er skynsamlegt að stíga þetta skref. Þetta er að mínu mati ásættanleg lausn og gefur greininni, þrátt fyrir að hér sé um hækkun að ræða, ákveðið svigrúm til að halda áfram að vaxa og dafna og fjárfesta. Það er mjög brýnt í nýrri atvinnugrein sem þessari að hún hafi það tækifæri að geta fjárfest í góðum búnaði, bestu tækjunum, mannskap, þekkingu o.s.frv. Ef við tökum þetta vil ég meina að við séum í raun að segja að við séum tilbúin að leggja niður atvinnugrein sem hefur breytt heilu byggðarlögunum hér um land allt, sérstaklega sé horft til Vestfjarða og Austfjarða. Fyrir mér væri það ekki ásættanlegt en ég styð auðvitað það sem fram kemur í þessu nefndaráliti, þá hækkun sem nefndin leggur til, vegna þess að ég trúi því mjög einlægt að þetta sem ég nefni hér varðandi fjárfestingar í tækjum, mannskap og þekkingu verði áfram til staðar.

Í lokin vil ég nefna eitthvað sem hefur verið bitbein í langan tíma, þrátt fyrir að við séum með einstakt mál hér, en það eru tekjustofnar sveitarfélaga og það samtal sem hefur verið við ríkið um þessi mál í lengri tíma. Þar ber hæst og heyrist mest í opinberri umræðu varðandi fjármögnun á málaflokki fatlaðs fólks. Það er í nefndaráliti meiri hluta fjárlaganefndar við frumvarp til fjárlaga fyrir árið 2024 gert ráð fyrir 6 milljarða kr. lækkun tekjuskatts einstaklinga vegna tilfærslu tekna til sveitarfélaga vegna reksturs málefna fatlaðs fólks. Á móti lækkun tekjuskatts er útsvarsprósentan sem sveitarfélögin fá að hækka um sömu krónutöluhækkun, eða um 6 milljarða kr. Þetta þýðir að þessir fjármunir skila sér til sveitarfélaganna í gegnum Jöfnunarsjóð sveitarfélaga og þetta þýðir að hámarksútsvar sveitarfélaga, sem í dag er 14,75%, hækkar um 0,23% samhliða lækkun tekjuskatts um samsvarandi hlutfall í öllum skattþrepum einstaklinga. Mér finnst mikilvægt að þessu sé haldið til haga.

Virðulegur forseti. Þrátt fyrir að ég segi að þetta sé mjög jákvætt skref þá verðum við að fara að ræða það, sem er auðvitað stærri umræða sem hefur komið inn á borð Alþingis, af einhverri alvöru hvernig við ætlum að hátta tekjuskiptingu milli ríkis og sveitarfélaga í kjölfar þess að stórir málaflokkar hafa verið að færast yfir til sveitarfélaga. Ég ætla að leyfa mér að segja að þeir hafi ekki alltaf verið fullfjármagnaðir og það er einfaldlega vegna þess að þegar þjónustan er komin nær fólki þá eykst kostnaðurinn. Ég held að það sé gott, ekki í öllum tilfellum en í mörgum tilfellum, vegna þess að ef við horfum sérstaklega á þjónustu við fatlað fólk eins og hér er til umræðu þá held ég að það sé mikil samstaða um það í samfélaginu öllu, hvort sem það er inni á þingi eða í sveitarstjórnum eða annars staðar, að þjónusta fatlað fólk vel. Þetta snýst ekki um neitt annað en að bæta lífsgæði fólks og gera því kleift að vera raunverulegir þátttakendur í íslensku samfélagi, taka þátt í tómstundum, frístundum og bara í eðlilegu daglegu lífi. Þannig að ég held að þetta sé mjög gott skref.

Það væri hægt að taka meira bæði úr frumvarpinu og nefndarálitinu en ég ætla að láta þetta gott heita, virðulegur forseti.


Ræðumaður: Ágúst Bjarni Garðarsson

Virðulegur forseti. Ég þakka hv. þingmanni fyrir svarið. Ég held að það sé rétt hjá honum að þetta hafi verið sveitarfélögunum baggi, við þekkjum það báðir ágætlega að reka hjúkrunarheimili í okkar byggðarlögum. Þess vegna er ánægjulegt að sjá að ráðherra hefur lagt áherslu á að reyna að stytta þetta ferli, gera það allt saman skilvirkara, vegna þess að það má hreinlega ekki vera þannig að þetta sé enn einn þjónustuþátturinn sem er sveitarfélögum þungur baggi að bera. Við þurfum einhvern veginn að komast af þessari leið að ferlið allt sé svo flókið að við ráðum ekki við það. Af því að ég nefndi Reykjavíkurborg áðan þá hefur eitt hjúkrunarheimili verið á framkvæmdaáætlun hjá borginni og það er nýkomið úr skipulagsferli. Það tók borgina tvö ár — ég nefni borgina vegna þess að þetta er nýbúið að vera í fjölmiðlum — að koma þessu hjúkrunarheimili úr skipulagi svo að hægt væri að hefja þar uppbyggingu. Þetta er vandinn og mig langar í lokin að spyrja hv. þingmann hvort hann styðji ekki vegferð hæstv. heilbrigðisráðherra í því að reyna að finna einhvers konar aðra leið en við erum í, þessi 85/15% leið, og fara í einhvers konar leiguleið, eins og hæstv. ráðherra hefur sjálfur nefnt, til þess að ýta undir og skapa hvata til þess að fjölga hjúkrunarheimilum um land allt á næstu árum. Auðvitað er eðli málsins samkvæmt brýnasta þörfin á fjölmennasta svæðinu, sem er höfuðborgarsvæðið.


Ræðumaður: Ágúst Bjarni Garðarsson

Virðulegur forseti. Ég þakka hv. þm. Guðbrandi Einarssyni fyrir sína ræðu sem var um margt mjög góð og fín og áhugaverðir punktar. Mig langar aðeins að staldra við nokkur atriði. Það var margt áhugavert sem þarna kom fram en þegar ég las nefndarálitið í morgun staldraði ég við hjúkrunarheimilin vegna þess að þær tölur sem þar koma fram eru ekki þær sömu og ég hef undir höndum, þar sem á landinu eru 573 sem bíða eftir hjúkrunarheimili en ekki 800 og á höfuðborgarsvæðinu eru 268 á bið en ekki 400 í Reykjavík. En látum það liggja á milli hluta af því að ég tek undir það með þingflokki Viðreisnar að það er mikilvægt að fjölga hér hjúkrunarrýmum og þá sérstaklega úrræðum fyrir eldra fólk sem klárað hefur meðferð á Landspítala.

Í því samhengi langar mig að draga fram að hæstv. heilbrigðisráðherra Willum Þór Þórsson hefur einmitt lagt sérstaka áherslu á það. Við höfum séð að endurhæfingarrýmum á Eir fjölgaði úr 24 í 44, 39 ný endurhæfingarrými á gamla Sólvangi í Hafnarfirði, samningur um þjónustu við veika aldraða á Vífilsstöðum og biðrýmum hefur fjölgað verulega. Miklar tafir hafa því miður víða orðið við byggingu á nýjum hjúkrunarheimilum sem hafa verið í farvatninu, með tilheyrandi áhrifum. Að frumkvæði heilbrigðisráðherra var því farið af stað í vinnu við að endurskoða fyrirkomulag um uppbyggingu hjúkrunarheimila í þeim tilgangi að flýta nauðsynlegri uppbyggingu og auka hagræði. Sá hópur hefur nú skilað tillögum að breyttu fyrirkomulagi sem munu vonandi koma fram á nýju ári. En á sama tíma og þetta hefur verið að gerast þá hefur hjúkrunarrýmum fækkað hjá Reykjavíkurborg, þar sem Viðreisn hefur m.a. verið þátttakandi í meiri hluta, og nýverið var tekin ákvörðun um að loka hjúkrunarheimilinu í Seljahlíð. Þar voru 22 rými og eru nú orðin 16. Til stendur, samkvæmt þeim upplýsingum sem ég hef, að því hjúkrunarheimili verði lokað í febrúar. Mig langar að spyrja hv. þingmann hvort hann hafi ekki áhyggjur af þessari stöðu heilt yfir og þessum áformum hjá Reykjavíkurborg sjálfri.

Ég áminni þingmanninn um ræðutímann.


Ræðumaður: Ingibjörg Isaksen

Frú forseti. Ég mæli fyrir hönd meiri hluta umhverfis- og samgöngunefndar fyrir nefndaráliti um frumvarp til laga um breytingu á lögum um svæðisbundna flutningsjöfnun, nr. 160/2011. Nefndin fjallaði um málið og fékk á sinn fund gesti. Ein umsögn barst um þessi atriði og er greint frá henni í því nefndaráliti sem liggur frammi. Lög um svæðisbundna flutningsjöfnun tóku gildi árið 2012. Markmið laganna er að styðja við framleiðsluiðnað og atvinnuuppbyggingu á landsbyggðinni með því að jafna flutningskostnað framleiðenda sem staðsettir eru fjarri innanlandsmarkaði eða útflutningshöfn og búa því við skerta samkeppnisstöðu vegna hærri flutningskostnaðar en framleiðendur sem staðsettir eru nær markaði.

Tilefni frumvarpsins er að fram hafa komið ábendingar um að styrkir sem veittir eru samkvæmt lögunum hafi ekki skilað sér með nægilega sanngjörnum hætti til minni framleiðanda. Gagnrýnt hefur verið að lægstu styrkir séu of lágir en þeir sem sækja um lægstu styrkina eru almennt þeir sem standa höllustum fæti vegna smæðar sinnar. Ef þeir hætta að sækja um þá aukast styrkfjárhæðir til stærri aðila með tilheyrandi neikvæðum áhrifum á samkeppnisstöðu minni framleiðenda. Mikilvægt er því að brugðist verði við þessari stöðu og telur meiri hlutinn efni frumvarpsins stuðla að því að jafna samkeppnisstöðu smærri aðila gagnvart stærri aðilum á markaði og svara þannig kalli minni framleiðenda á landsbyggðinni um að styrkveitingar skili sér með  sanngjarnari hætti til umsækjenda. Með þeim megi betur ná þeim markmiðum svæðisbundinnar flutningsjöfnunar sem hafa jákvæð áhrif á byggðir landsins sem staðsettar eru fjarri markaði, en meiri hlutinn áréttar að framleiðsla er enn einn af hornsteinum byggðaþróunar og atvinnusköpunar.

Frú forseti. Meiri hlutinn telur að Ísland eigi að vera í fararbroddi í umhverfismálum á alþjóðavísu. Í stjórnarsáttmála Framsóknarflokks, Sjálfstæðisflokks og Vinstrihreyfingarinnar – græns framboðs kemur fram að orkuskipti séu ríkur þáttur í framlagi Íslands til að ná árangri í baráttunni við loftslagsvána samhliða því að styrkja efnahagslega stöðu landsins og vera í forystu í orkuskiptum á alþjóðavísu. Liður í fullum orkuskiptum er að gera Ísland óháð jarðefnaeldsneyti. Við umfjöllun málsins komu fram sjónarmið um að styrkir til jöfnunar á flutningskostnaði olíuvara, sem mælt er fyrir um í 7. gr. laga um svæðisbundna flutningsjöfnun, samræmist ekki þessum áherslum stjórnvalda í loftslagsmálum og heldur  ekki áherslum sem íslenskt samfélag og þær þjóðir sem við berum okkur saman við hafa unnið að í tengslum við orkuskipti. Gert er ráð fyrir að lög um svæðisbundna flutningsjöfnun falli úr gildi 31. desember 2025. Þar með falla úr gildi heimildir til veitingar styrkja til að tryggja framboð olíuvara með því að jafna flutningskostnað á olíuvörum sem eru til notkunar innan lands til svæða sem búa við skerta samkeppnisstöðu. Vegna þessa leggur meiri hlutinn til að bætt verði við frumvarpið ákvæði til bráðabirgða um að ráðherra skuli fyrir árslok 2024  gefa Alþingi skýrslu sem feli í sér áætlun um hvernig styrkir til jöfnunar á flutningskostnaði olíuvara verði lækkaðir í þrepum og að lokum felldir niður á gildistíma laganna. Á grundvelli þeirrar skýrslu verði unnt að grípa til viðeigandi lagabreytingar til að gera Ísland óháð jarðefnaeldsneyti. Meiri hlutinn undirstrikar mikilvægi þess að styrkir renni til framleiðenda í samræmi við markmið laganna. Við lækkun í þrepum með niðurfellingu þeirra styrkja sem nú renna til jöfnunar á flutningskostnaði olíuvara telur meiri hlutinn rétt að þeir styrkir renni til framleiðenda á landsbyggðinni í samræmi við markmið laganna.

Að framansögðu virtu leggur meiri hlutinn til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta umhverfis- og samgöngunefndar rita, auk þeirrar sem hér stendur, hv. þingmenn Bjarni Jónsson, Halla Signý Kristjánsdóttir, Orri Páll Jóhannsson, Njáll Trausti Friðbertsson, Vilhjálmur Árnason og Þórunn Sveinbjarnardóttir.

Frú forseti. Okkur er öllum umhugað um byggðaþróun og áttum okkur á mikilvægi þess að halda utan um brothættar byggðir. Það er okkar markmið að halda landinu öllu í blómlegri byggð. Í því felst m.a. að tryggja atvinnulíf á landsbyggðinni, nægileg tækifæri til þess að byggja rekstur og eflast, hvort sem um er að ræða stórar verksmiðjur eða smærri framleiðsluaðila í mikilli samkeppni sem hyggjast færa út kvíarnar. Hér erum við að svara skiljanlegri gagnrýni og tryggja þessum smærri framleiðendum sanngjarnari aðstæður, enda getur samkeppnisstaða þeirra reynst sérstaklega erfið, bæði vegna smæðar og fjarlægðar frá innanlandsmarkaði og/eða útflutningshöfn. Með því að jafna samkeppni milli aðila stuðlum við að blómlegri atvinnu og þá sérstaklega á landsbyggðinni. Þetta er mikilvægt skref í stóru myndinni þar sem atvinnutækifæri eru ein af grundvallarstoðunum í samkeppni byggða um  að fá til sín vinnuafl og öfluga einstaklinga.


Ræðumaður: Lilja Rannveig Sigurgeirsdóttir

Hæstv. forseti. Á þingmálaskrá ríkisstjórnarinnar er frumvarp dómsmálaráðherra um vefsölu áfengis. Þetta er um margt mjög áhugavert því að við hér inni vitum að það getur tekið okkur u.þ.b. fimm mínútur að panta áfengi á netinu og það getur verið komið heim til okkar samdægurs. Þó það sé ekki enn og verður mögulega aldrei löglegt þá er þetta samt sem áður möguleiki og umræður um þetta hafa skapast síðastliðnar vikur. Það má ekki auglýsa áfengi á Íslandi. Það má ekki selja áfengi á netinu í smásölu. En þetta er samt gert og viðbrögðin við því hafa verið mjög takmörkuð. Við sjáum þetta á auglýsingaskiltum, við sjáum þetta á samfélagsmiðlum, í sjónvarpinu og útvarpinu. Þetta er um allt. Maður verður að vissu leyti hugsi yfir viðbrögðum stjórnmálamanna en líka almennings. Við fórum í mjög gott átak fyrir mörgum árum um skaðsemi reykinga. Ástæðan fyrir því að ég nefni það er vegna þess að ég hef verið að spyrja í kringum mig upp á síðkastið hvort fólk viti hver áhrif áfengis eru á líkamann. Það er náttúrlega þannig að sumt fólk drekkur ekki og aðrir drekka mjög mikið en einhverra hluta vegna virðist vera mjög takmörkuð þekking á því hver áhrifin eru af áfengi. Þegar við spyrjum fólk um skaðsemi reykinga þá segir það: Þú getur fengið krabbamein og þetta getur skaðað lungun. En það eru mun loðnari svör þegar þú spyrð um áhrif áfengis. Það var rætt hér áðan í störfum þingsins, hv. þm. Bjarkey Olsen Gunnarsdóttir fór yfir það áðan, að það hefur orðið bakslag í unglingadrykkju. Það má því spyrja sig: Er þetta vegna þess að þau átta sig ekki á því hver áhrifin eru? Er það þannig að við þurfum að fara í sérstakt fræðsluátak um skaðsemi áfengis?


Ræðumaður: Hafdís Hrönn Hafsteinsdóttir

Virðulegi forseti. Á þeim tímum sem við búum á er auðvelt að hlaupa á eftir popúlísku áliti annarra og jafnvel er það bara auðveldara til skemmri tíma en að standa í lappirnar, hafa trú á eigin sannfæringu og nálgast umræðuna út frá staðreyndum sem er aflað með því að kynna sér málin og það sem liggur til grundvallar hverju sinni. Við höfum öll fengið ýmiss konar áskoranir um að ráðast í ýmsar aðgerðir undanfarnar vikur, úr ýmsum áttum. Þeir póstar varða ýmis mál. Hafa allar staðreyndir verið hafðar til grundvallar í þeirri umræðu? Hér ætla ég ekki að tiltaka neitt eitt umfram annað en oft hættir okkur til að láta undan í ákvarðanatökum vegna sjónarmiða sem ekki verður annað séð en að byggist á pólitískum rétttrúnaði eða til að styggja ekki neinn. En þannig virkar lífið því miður ekki. Við verðum að passa að láta prinsippin ekki flækjast fyrir í okkar vinnu að framfaramálum í þágu þjóðarinnar og orð sem hér eru látin falla eða annars staðar úti í samfélaginu af okkar hálfu bera svo sannarlega ábyrgð því fólk hlustar á okkur. Það treystir því og býst við því að við nálgumst umræðuna með röksemdum, skynsemi og staðreyndum. Stjórnmálin eru oft skemmtileg en þau eru líka krefjandi og sérstaklega á tímum sem þessum. Í gegnum allt lífið færum við ákveðnar fórnir fyrir þær ákvarðanir sem hafa verið teknar. Þetta ferðalag sem lífið er býður ekkert oft upp á mikla fyrirhyggju frá degi til dags en við vinnum af sannfæringu og höfum trú á því að það sem við erum að gera sé það rétta í stöðunni. En að því sögðu þá vil ég hvetja okkur til að nálgast næstu daga og vikur með samvinnuhugsjón og nálgast hlutina út frá skynsemi og með röksemdum og staðreyndum. Fólkið okkar treystir á það og við í Framsókn munum gera akkúrat það, nú sem áður, að hafa samvinnu að leiðarljósi svo hægt sé að vinna áfram að framfaramálum þjóðinni til heilla.


Ræðumaður: Líneik Anna Sævarsdóttir

Borist hafa bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurn á þskj. 587, um sjúkraflug, frá Berglindi Hörpu Svavarsdóttur og eftirfarandi fyrirspurnum frá Rögnu Sigurðardóttur: Á þskj. 590, um ívilnanir við endurgreiðslu námslána heilbrigðisstarfsfólks, á þskj. 599, um fyrirspurnir í gegnum Heilsuveru, og á þskj. 600, um tæknilausnir í heilbrigðisþjónustu. Einnig hefur borist bréf frá dómsmálaráðherra þar sem óskað er eftir fresti til að veita skriflegt svar við fyrirspurn á þskj. 547, um þvingaða lyfjagjöf við brottvísun, frá Andrési Inga Jónssyni.


Ræðumaður: Halla Signý Kristjánsdóttir

Virðulegi forseti. Ég flyt hér nefndarálit með breytingartillögu, frá meiri hluta umhverfis- og samgöngunefndar, um frumvarp til laga um breytingu á lögum um póstþjónustu.

Nefndin hefur fjallað um málið og fengið á sinn fund gesti frá innviðaráðuneyti, ÖBÍ réttindasamtökum, Samtökum sveitarfélaga á höfuðborgarsvæðinu, Samtökum verslunar og þjónustu og Íslandspósti ohf.   Okkur bárust nokkrar umsagnir sem aðgengilegar eru á vef Alþingis. Málið kom fram á 153. löggjafarþingi og er þetta í annað skiptið sem það er lagt fram.

Með frumvarpinu eru lagðar til breytingar á lögum um póstþjónustu, nr. 98/2019. Í fyrsta lagi er lagt til að heiti Byggðastofnunar, sem nú fer með póstmálefni, komi í stað heitis Póst- og fjarskiptastofnunar í lagatextanum. Þá er í frumvarpinu lagt til að heimildir til að nýta bréfakassasamstæður verði rýmkaðar, en auk þess að bætt verði úr gildandi lagastoð fyrir innleiðingu reglugerðar (ESB) nr. 2018/644 og sett verði heimild til innleiðingar framkvæmdarreglugerðar (ESB) 2018/1263 um eyðublöð fyrir veitendur bögglaútburðarþjónustu.

Á 151. löggjafarþingi voru póstmálefni flutt frá Póst- og fjarskiptastofnun til Byggðastofnunar, sbr. lög nr. 76/2021. Meiri hlutinn tekur undir það sem segir í greinargerð með frumvarpinu um nauðsyn þess að bæta úr þeim annmörkum sem eru á lögum um póstþjónustu í dag og tryggja að heiti Byggðastofnunar komi í stað heitis Póst- og fjarskiptastofnunar þar sem við á.

Í 3. og 4. gr. frumvarpsins eru lagðar til breytingar sem hafa það að markmiði að styrkja lagastoð fyrir innleiðingu framangreindra reglugerða. Um nánara efni reglugerðanna vísast til umfjöllunar í greinargerð með frumvarpinu. Meiri hlutinn tekur undir það sem fram kemur í greinargerð að brýnt sé að frumvarpið nái fram að ganga svo unnt sé að innleiða reglugerðirnar í íslenskan rétt.

Nefndin fjallaði um markmið laga um póstþjónustu eins og þau eru skilgreind í 1. gr. laganna. Á 151. löggjafarþingi voru, eins og fyrr segir, gerðar breytingar á lögum um póstþjónustu og lögum um Byggðastofnun og verkefni póstmála flutt til Byggðastofnunar. Í nefndaráliti umhverfis- og samgöngunefndar, á þskj. 1633, kom fram að bæta þyrfti grundvöll fyrir heilbrigða samkeppni á póstmarkaði ásamt því að tryggja aðgengi landsmanna að póstþjónustu óháð búsetu.

Með vísan til þessa leggur meiri hlutinn til við ráðuneytið að heildstæð vinna verði hafin við að greina möguleg tækifæri til að lækka kostnað ríkissjóðs af póstþjónustu, þ.e. svonefndan alþjónustukostnað, að teknu tilliti til alþjóðlegra skuldbindinga Íslands, byggða- og samkeppnissjónarmiða. Telur meiri hlutinn að byggja þurfi frekar undir grundvöll fyrir samkeppni á póstmarkaði eins og lagt var til í framangreindu nefndaráliti umhverfis- og samgöngunefndar. Þá hvetur meiri hlutinn til þess að ráðist verði í heildstæða stefnumótun á póstmarkaði hér á landi um framtíðarskipan póstmála, sem taki mið af breyttum aðstæðum og þeim miklu breytingum sem orðið hafa á póstmarkaði, svo sem með fækkun bréfa, breytingum í tækni og þjónustuþörfum á landsvísu með markmið laganna að leiðarljósi.

Þá kem ég að breytingartillögum við þetta frumvarp. Í 2. gr. frumvarpsins er lögð til breyting þess efnis að alþjónustuveitanda verði heimilt að setja upp bréfakassasamstæður fyrir alla móttakendur póstsendinga á höfuðborgarsvæðinu og í öðru þéttbýli. Meiri hlutinn leggur til að ákvæðið falli brott, en hinn 7. nóvember sl. fór innviðaráðuneyti þess á leit við nefndina að ákvæðið yrði fellt úr frumvarpinu.

Ráðuneytið tekur fram í erindi sínu til nefndarinnar að ástæðan sé sú að fulltrúar þess hafi fundað með ÖBÍ réttindasamtökum um ákvæðið og nauðsynlega reglugerðavinnu, en í ljós hafi komið að sú reglusetning sé tímafrek og útfærslan flóknari en vonir ráðuneytisins stóðu til. Meiri hlutinn bendir í því samhengi á umsögn ÖBÍ réttindasamtaka um málið, bæði á yfirstandandi löggjafarþingi og 153. þingi, þar sem gerðar voru verulegar athugasemdir við þetta ákvæði frumvarpsins. Vísast að öðru leyti til umsagnar samtakanna. Telur meiri hlutinn rétt að bregðast við erindi ráðuneytisins með þeim hætti sem gerð hefur verið grein fyrir en leggur ríka áherslu á að ráðuneytið vinni að fyrirhuguðum breytingum í nánu samstarfi við hagaðila.

Þá leggur meiri hlutinn til tæknilegar breytingar á frumvarpinu. Lögð er til breyting á 1. gr. frumvarpsins, en í ákvæðinu er lagt til að hvarvetna í lögunum verði vísað til Byggðastofnunar í stað Póst- og fjarskiptastofnunar. Verði frumvarpið samþykkt óbreytt yrði tilvísun í d-lið 7. gr. laganna um rekstrargjald í samræmi við lög um Byggðastofnun, en ekki er kveðið á um rekstrargjöld póstrekenda í þeim lögum. Kveðið er á um rekstrargjöld póstrekenda í lögum um póstþjónustu og er því lagt til að vísað verði til þeirra laga.

Að framangreindu virtu leggur meiri hlutinn til að frumvarpið verði samþykkt með eftirfarandi breytingu sem kemur fram í framlögðu nefndaráliti.

Undir nefndarálit þetta skrifa hv. þingmenn Bjarni Jónsson, formaður umhverfis- og samgöngunefndar, sú sem hér stendur og er framsögumaður málsins, Orri Páll Jóhannsson, Ingibjörg Isaksen og Njáll Trausti Friðbertsson.

Virðulegi forseti. Ég hef lokið máli mínu.


Ræðumaður: Líneik Anna Sævarsdóttir

Virðulegi forseti. Ég styð þessa tillögu en ég vil þó hér gera grein fyrir skilningi mínum á tölulið 3.33, þ.e. að heimila ráðstöfun á landi í eigu ríkisins til landnýtingar í þágu loftslagsmála, svo sem kolefnisbindingar eða samdráttar í losun með skógrækt, endurheimt eða verndun vistkerfa, að undangenginni greiningu á því, m.a. út frá náttúrufari, hvort tiltekið land henti undir slíka nýtingu. Ég geng þá út frá því að ef um er að ræða bújarðir í eigu ríkisins sé ætlunin að bændur gætu nýtt þessar jarðir í þessu skyni og eins að fram fari samhliða mat á þýðingu þessara ríkisjarða ef um er að ræða bújarðir fyrir búskap í viðkomandi sveitum.


Ræðumaður: Stefán Vagn Stefánsson

Virðulegur forseti. Það sem verið er að leggja til hér er 40 millj. kr. framlag í tengslum við stofnun loftslagshamfarasjóðs fyrir tap og tjón af völdum loftslagsbreytinga. Gert er ráð fyrir að stofnframlag Íslands í sjóðinn verði um 80 milljónir og utanríkisráðuneytið leggi til um 40 millj. innan síns ramma. Því til viðbótar verði veittar 40 milljónir í ný framlög og um það snýst þessi breytingartillaga, að bæta við 40 milljónum inn í þetta verkefni. Ástæðan fyrir því þetta kemur svo hér inn er einfaldlega sú að þessi tillaga kom eftir að nefndarálit var í raun og veru komið fram. Málið er mikilvægt og brýnt og því legg ég það til hér nú og að sjálfsögðu styð ég þessa tillögu.


Ræðumaður: Stefán Vagn Stefánsson

Virðulegur forseti. Það sem við erum að ræða hér, eins og fram hefur komið, er að taka af sérstaka aðhaldskröfu á lögregluna. Þetta var gert í fjárlögum í fyrra og ég veit að þetta reyndist löggæslunni á Íslandi gríðarlega vel. Það munaði um þetta fjármagn fyrir lögregluna. Það var sérstakt aðhald núna í þessu fjárlagafrumvarpi sem við erum að taka af, einmitt með sömu markmiðum og í fyrra. En hins vegar er það alveg ljóst að í fjármálaáætlun þurfum við að skoða rekstrargrunn þessarar stofnunar eins og margra annarra. Eins erum við að taka af aðhald á Landhelgisgæsluna, bæði sérstakt og almennt, sem mun veita Landhelgisgæslunni u.þ.b. 240 millj. kr. í aukið rekstrarfé á næsta ári sem svo sannarlega mun muna um og eins eru tillögur varðandi Landhelgisgæsluna í fjárauka sem við munum ræða síðar. Ég segi já.


Ræðumaður: Stefán Vagn Stefánsson

Virðulegur forseti. Ég vildi koma hér upp í aðdraganda þessarar atkvæðagreiðslu og byrja á því að þakka fyrir þær umræður sem hér hafa verið um frumvarpið síðustu daga og voru afskaplega áhugaverðar. Það frumvarp sem við erum að leggja hér fram er aðhaldssamt. Það var það sem var farið af stað með hér í upphafi í fjárlagafrumvarpinu og í þeim breytingartillögum sem hér liggja fyrir er þeirri línu haldið áfram. Þær viðbætur sem hafa komið á milli umræðna eru með því minnsta sem við höfum séð í mjög langan tíma þrátt fyrir að við séum að bæta í lögreglu, landhelgisgæslu og heilbrigðismálin, við erum að bæta inn í menntaskólana og standa vörð um velferðina. Þannig að ég segi: Hér erum við með fjárlagafrumvarp sem talar akkúrat inn í það sem meiri hlutinn hefur talað um hér síðustu misseri; að koma fram með fjárlagafrumvarp sem mun hjálpa Seðlabankanum að ná niður vöxtum og verðbólgu í þessu landi og ég er sannfærður um að við munum ná því með þessu frumvarpi.


Ræðumaður: Líneik Anna Sævarsdóttir

Virðulegi forseti. Að sjálfsögðu eigum við að taka þátt í fjölbreyttu alþjóðlegu samstarfi og sækja okkur mikilvæga ráðgjöf til vísindasamfélagsins, jafnt innan lands sem utan, en að kveða á um það í lögum um þessa stofnun tel ég ekki skynsamlegt. Ég tel að við séum að stíga hér mjög mikilvægt og stórt skref með því að samþykkja frumvarp hér á eftir um nýja miðstöð menntunar og skólaþjónustu.


Ræðumaður: Ásmundur Einar Daðason

Virðulegi forseti. Við greiðum hér atkvæði um breytingar og stofnun nýrrar stofnunar menntamála og skólamála. Þessi breyting er hluti af stærri breytingum sem við erum að vinna að á menntakerfinu. Mig langar að segja það hér að við þurfum að stíga stór skref en við þurfum að vinna þau saman í góðri samvinnu og samstarfi um þessar breytingar líkt og verið hefur í samstarfi við nefndina en líka áframhaldandi breytingar. Mig langar í upphafi, áður en við förum í atkvæðagreiðsluna, að þakka nefndinni sérstaklega fyrir gott samstarf í þessu máli; framsögumanni, formanni nefndarinnar og öðrum nefndarmönnum og óska eftir áframhaldandi góðu samstarfi um nauðsynlegar breytingar á íslensku menntakerfi.


Ræðumaður: Stefán Vagn Stefánsson

Frú forseti. Mig langar að koma hér upp í lok þessarar ágætu umræðu við 2. umræðu fjárlaga og þakka fyrir þær prýðisgóðu umræður sem hér hafa farið fram síðustu daga um þessi fjárlög og ítreka þakkir mínar til þeirra sem gáfu sér tíma til þess að koma hér og eiga orðaskipti, bæði við okkur stjórnarþingmenn og eins að koma hér með ræður og lýsa sínum skoðunum á þessum fjárlögum. Það er alveg ljóst að okkur greinir á í þessum sal um þessi fjárlög eins og margt annað sem í raun og veru var fyrirséð að mörgu leyti. Skoðanir okkar eru ólíkar. Menn tala hér um að það þurfi að gefa í og það þurfi að skera niður, allt eftir því hvar menn standa á hinu pólitíska litrófi. Ég ætla svo sem ekki að lengja þessa umræðu. Ég ákvað að koma hingað upp í restina og þakka fyrir og hef gert það hér með. Við fáum síðan þessi fjárlög inn til fjárlaganefndar eftir þessa umræðu og  inn í 3. umræðu. Kærar þakkir fyrir umræðuna og samtalið.


Ræðumaður: Líneik Anna Sævarsdóttir

Virðulegi forseti. Ég vil hér þakka þessa umræðu sem fram hefur farið við 3. umræðu um frumvarp til laga um Miðstöð menntunar og skólaþjónustu, umræða sem hefur verið mjög góð og virkilega mikilvægt að finna þann víðtæka stuðning sem er við frumvarpið þó að vissulega hafi komið fram gagnrýni á ýmsa þætti sem tengjast því. Það hefur margt mikilvægt verið dregið fram í umræðunni og mig langar að koma inn á nokkur þeirra atriða hér.

Ég fór yfir mínar áherslur varðandi þetta frumvarp þegar ég mælti hér fyrir hönd meiri hluta allsherjar- og menntamálanefndar fyrir nefndaráliti og breytingartillögum við málið og svo ræddi ég hér í ræðustól í gær þetta frumvarp og tengsl þess við niðurstöður úr PISA í stuttri ræðu undir liðnum störf þingsins. Ég ætla að ítreka einhver þessara atriða og koma inn á annað sem hér hefur komið fram.

Ég er mjög ánægð með þá breytingu sem frumvarpið felur í sér þar sem ætlunin er að setja á fót stofnun þar sem leiðarljósið verður að veita skólum og kennurum þann stuðning sem þarf í vinnu að farsæld og góðum námsárangri íslenskra barna. Góður námsárangur er liður í farsældinni. Það hefur annars heyrst í umræðunni, ekki hér í þingsal heldur kannski svolítið annars staðar, að námsárangur og farsæld eigi ekki saman en hluti af farsældarstefnunni er að bæta námsárangur. Þetta á að vera stofnun þar sem þjónustuhlutverkið verður í fyrirrúmi og forystuhlutverkið við að innleiða aðferðafræði og tryggja aðgang að þekkingu, bestu þekkingu á hverjum tíma til starfsþróunar í gegnum góð námsgögn og matstæki. Þar með taldar eru stafrænar lausnir sem er nauðsynlegt að henti skólunum, þannig næst bestur árangur í menntakerfinu.

Það er mikilvægt að stofnunin einfaldi vinnuna fyrir skólakerfið þannig að hún taki t.d. að sér verkefni sem nóg er að vinna á einum stað frekar en að hver skóli þurfi að finna upp hjólið, sama verkefnið sé endurtekið í hverjum skólanum á fætur öðrum, það sem hægt er að vinna á einum stað verði unnið á einum stað og tími kennara og starfsfólks skólanna getur þá farið í annað. Þetta á t.d. við um mat á gæðum námsgagna og alla vega stafrænna lausna þar sem þarf að liggja fyrir samræmt gæðamat með vísan til markmiða námskrár og mats á áhrifum á persónuvernd. Það mun leiða til verulegs hagræðis fyrir skólastofnanir en líka til miklu meiri gæða í vinnunni.

Ég vil svo ítreka það að frumvarpið er liður í innleiðingu á stefnunni um farsæld barna og eitt púslið í stærri heildarmynd og það kemur fram í nefndarálitinu að við eigum von á fleiri frumvörpum í vetur sem eru mjög mikilvæg, m.a. um námsgögn.

Aðeins að PISA. Það hefur verið talað töluvert um niðurstöðuna úr matinu á læsi og það sem mér finnst mjög jákvætt í niðurstöðunum er matið á líðan íslenskra nemenda. Þar skora íslenskir nemendur hátt, en gleymum samt aldrei þeim sem ekki líður vel í skólanum. Það þarf líka að hyggja að þeim. Íslenskir nemendur sýna þrautseigju en ég hef áhyggjur af því að þau virðast ekki vera eins forvitin og nemendur í samanburðarlöndunum þegar þau ljúka grunnskólanum því að forvitni er auðvitað lykill að námi, grunnfærni og forvitni, seigla og þrautseigja til að vinna og æfa sig.

Það voru nokkur atriði sem hv. þingmenn Þorgerður Katrín Gunnarsdóttir og Bjarkey Olsen Gunnarsdóttir ræddu hér, um áskoranir skólakerfisins, sem mig langar að bæta við. Það á við um það flókna tungumálaumhverfi sem er orðið inni í skólastofunni. Ég kom fyrst til kennslu í grunnskóla 1996 og þá voru í 100–150 barna skóla kannski einn til tveir nemendur sem ekki áttu íslensku að móðurmáli. Tíu árum seinna kenndi ég í þessum sama skóla og þá voru 20–25% nemenda sem ekki áttu íslensku að móðurmáli. Það er auðvitað bara verkefni skólanna að vinna með þessum hópi en til þess þurfum við rannsóknir á kennslu íslensku til þeirra sem eiga ekki íslensku sem móðurmál. Við þurfum rannsóknir, rannsóknir á námsefni og námsefni sem passar. Við þurfum aðferðir sem passa og leiðsögn og tækifæri fyrir kennara til að mennta sig í íslenskukennslunni. En við þurfum líka leiðsögn til allra kennara um hvernig þeir vinna með hópi sem er oft á tíðum í tví- eða þrítyngdu málumhverfi. Af hverju segi ég það? Flest íslensk börn eru alin upp við íslenskuna en enskan er líka orðin hluti af daglegu lífi. Þar fyrir utan eru svo börn í bekknum sem eiga önnur móðurmál en íslensku og ensku og þau eru þá í þreföldu umhverfi. Okkur vantar betri tækifæri fyrir kennara til að afla upplýsinga um hvernig best er að mæta þessum hópi og þessum aðstæðum.

Hv. þm. Dagbjört Hákonardóttir kom svo inn á aðgerðaáætlun í málefnum íslenskrar tungu og ég tek undir með henni að það er mjög mikilvægt að þeim aðgerðum sem þar eru verði hrint í framkvæmd og það er mjög mikilvægt verkefni sem allsherjar- og menntamálanefnd hefur fram undan, að fá umsóknir og ræða þá áætlun til þess að hún nýtist þessum hópi.

Eitt langar mig að nefna í viðbót varðandi þennan hóp tvítyngdra: Gleymum ekki foreldrum barnanna. Það er sá hópur sem við ættum að beina fyrst og fremst sjónum að varðandi íslenskukennslu fyrir fullorðna. Fólk af erlendum uppruna sem á börn í leikskólum, grunnskólum eða annars staðar í íslensku skólakerfi er sá hópur sem þarf að sinna fyrst og fremst í fullorðinsfræðslunni.

Mig langar að nefna aðra áskorun sem var komið inn á og það eru litlu skólarnir og nefnd var sameining sveitarfélaga sem lausn í því. Vissulega getur það verið lausn í einhverjum tilfellum en litlir skólar eru oft mjög langt frá næsta byggðakjarna. Það geta verið yfir 100 kílómetrar og einn eða tveir fjallvegir á milli o.s.frv., þannig að lausnin felst ekki í sameiningu. Ég held að það sé ekki hægt að leggja það á einstök sveitarfélög heldur þurfum við að vinna þetta í gegnum forystu á landsvísu, finna leiðir til að tryggja minnstu skólunum aðgang að fagþekkingu á mörgum sviðum. Þetta er eitt af því sem hefur komið upp í samtölum mínum við það fólk sem er að vinna fyrir verkefnið Brothættar byggðir um land allt.

Mig langaði svo að nefna það og taka undir og fagna umræðunni sem fram fór hér fyrr, m.a. frá hv. þm. Birni Leví Gunnarssyni, um að það er ekki hægt að tala um læsi, lestrarkennslu og læsi án þess að tala um lesblindu og mikilvægi þess að við höfum þekkingu á ólíkum aðferðum sem henta ólíkum einstaklingum til náms.

Mig langaði síðan að koma aðeins inn á hluti sem hv. þm. Eyjólfur Ármannsson hefur ítrekað vitnað til hér í ræðustól. Ég vil byrja á að hrósa þingmanninum fyrir mikinn áhuga á menntamálum og mikla elju í umræðu um menntamál. En mig langaði að nefna það að hann vitnar ítrekað til fyrirlesturs eða málþings sem haldið var hér á landi þangað sem kom m.a. franskur fyrirlesari. Ég hlustaði nefnilega líka á þennan fyrirlestur og úr honum tók ég fyrst og fremst að grunnfærni í lestri og stærðfræði verður ekki byggð upp nema með mjög mikilli æfingu og endurtekningum, æfingu og endurtekningu aftur og aftur, því þannig ná börn tökum á grunnfærni. En þessi sami prófessor lagði líka áherslu á hraðlestrarpróf sem mikilvægan mælikvarða á ákveðna lestrarhæfni, en alls ekki eina mælikvarðann. Ég vildi bara koma þessu á framfæri hér þar sem þetta hefur svo oft og ítrekað verið rætt.

En að lokum: Árangur næst ekki með töfralausnum eða tímabundnum aðgerðum. Það þarf langtímasýn. Stjórnvöld þurfa að sækja þekkingu víða, eins og við gerum m.a. í gegnum þátttöku í PISA og í öðrum alþjóðlegum menntarannsóknum og verkefnum. Ég tel ekki heppilegast að binda í lög um stofnun Miðstöðvar menntunar og skólaþjónustu hvernig við sækjum þessa alþjóðlegu þekkingu. Það ætti betur heima í stefnum og aðgerðaáætlunum hvers tíma. Og þótt sveitarfélögin beri ábyrgð á grunnskólunum þarf ráðuneyti menntamála að tryggja öfluga og faglega forystu og þjónusta starfsfólk sem vinnur með börnum um land allt.

Frumvarpið um Miðstöð menntunar og skólaþjónustu sem við ræðum hér er liður í umbótum. Og aftur: Gleymum því ekki að góður árangur í námi stuðlar að farsæld barna.


Ræðumaður: Stefán Vagn Stefánsson

Virðulegur forseti. Ég vil byrja á að þakka hv. þingmanni fyrir gott svar. Hv. þingmaður ræðir hér um árangursmælikvarða. Nú veit ég að í sumum stofnunum, og ansi mörgum, eru þessir árangursmælikvarðar til og eru notaðir. Það er því klárlega eitthvað sem væri hægt að byrja á, að skoða þá þær stofnanir þar sem þessir mælikvarðar eru virkir og hafa verið nýttir undanfarin ár til þess að bera saman og sjá hvað við komumst með það.

Aðeins varðandi „innan ramma“. Mig langar aðeins að spyrja hv. þingmann út í þetta. Nú hef ég sjálfur verið innan stofnunar sem hefur verið með ramma. Við höfum verið að taka að okkur og tókum að okkur ýmis verkefni sem kostuðu okkur ekki fjármagn heldur var hægt að hagræða í stofnuninni. Mig langar að velta þeirri spurningu upp við hv. þingmann hvort í einhverjum tilfellum geti það verið þegar þessi „innan ramma“ — sem ég veit að hv. þingmaður hefur sterkar skoðanir á og ég deili alveg með honum að einhverju leyti. Auðvitað er það þannig að stofnanir ríkisins hafa ákveðið svigrúm innan sinna fjárveitinga til að hliðra til og laga til og í einhverjum tilfellum að búa sér til þá stöðu að geta farið í ný verkefni, hvort sem þau eru til langs tíma eða tímabundin, sem eru innan ramma fjárheimilda. Hvort hann sé ekki sammála mér í þeirri nálgun að auðvitað eru tilfelli þar sem þetta er hægt.


Ræðumaður: Stefán Vagn Stefánsson

Virðulegur forseti. Ég vil byrja á því að þakka hv. þingmanni fyrir ágæta ræðu og segja það hér að hann er á mjög áhugaverðum stað í sínum hugleiðingum hér. Ég get tekið undir margt sem fram kom í hans ræðu. Ég held að það sé mjög áhugaverð nálgun sem hv. þingmaður er að velta fyrir sér, innan ramma og utan ramma, sem kemur nú kannski að áhugamáli sem er að verða okkar beggja sem heitir endurmat útgjalda og ég held að sé mjög þarft fyrir okkur í fjárlaganefnd að huga að: Í hvað eru fjármunirnir í raun og veru að fara sem við erum að útdeila úr nefndinni og eru þeir að fara í þau verkefni sem við í raun og veru erum að setja þá í?

Ég vil sömuleiðis þakka hv. þingmanni fyrir að fara hér nokkrum orðum um mál sem ég hef nú verið að berjast fyrir og benda á úr þessum ræðustól ansi oft sem er misvægi milli landsbyggðar og höfuðborgarinnar og það byggðaójafnvægi sem við búum við í dag. Mér fannst gott að heyra hv. þingmann koma inn á það og benda á þetta misvægi.

Aðeins varðandi Byggðastofnun og hennar hlutverk. Ég er alveg sammála því. Í mínum huga skiptir Byggðastofnun og hennar hlutverk verulegu máli sem er nú kannski að stórum hluta að afla upplýsinga og koma með upplýsingar fyrir okkur sem hér sitjum til að taka ákvarðanir. Ég held að við séum í betri aðstöðu heldur en kannski Byggðastofnun til þess — og aðeins að fá vinkil á það frá hv. þingmanni.


Ræðumaður: Ágúst Bjarni Garðarsson

Herra forseti. Ég þakka hv. þingmanni fyrir fyrirspurnina og andsvarið. Ég er sammála hv. þingmanni í því að við þurfum að gæta að því, eins og ég nefndi í ræðu minni, að vera með eðlilegt aðhald, sérstaklega á þessum tímum. Varðandi bankasöluna þá styð ég þessar fyrirætlanir sem koma fram í frumvarpinu og legg auðvitað áherslu á það, mér heyrðist þingmaðurinn vera að ýja að því að söluandvirðið myndi renna inn í reksturinn, að það er eitthvað sem má aldrei gerast. Annaðhvort fer þetta í niðurgreiðslu skulda eða í einskiptisframkvæmdir, einskiptisinnviðaframkvæmdir en ekki inn í einhvern rekstur sem verður svo til þess að við gerum ráð fyrir þessari upphæð ár eftir ár. Ég held að þetta sé mjög brýnt og að salan geti stutt við það að við getum farið í mjög nauðsynlegar framkvæmdir eða jafnvel greitt niður skuldir. Það eru mínar áherslur.

Ég tek alveg undir það með hv. þingmanni að við erum með þær aðstæður að við þurfum stöðugt að horfa í hverja krónu en á móti kemur, við þurfum líka að horfa til þess, að okkur er að fjölga. Ég nefndi að okkur er að fjölga um þúsund á hverjum mánuði, 12.000 á síðasta ári. Þetta ýtir auðvitað undir þrýsting á allt velferðarkerfið okkar, heilbrigðiskerfið, félagsþjónustuna, skólana o.s.frv. Það verður til þess að þetta bákn, sem margir ræða nú um, samhliða þessu blæs út, ef svo má segja. Það verður að taka tillit til þess í allri þessari umræðu. En svo getum við auðvitað farið í aðra og stærri umræðu um sameiningar stofnana og annað slíkt til þess að spara fjármuni.


Ræðumaður: Ágúst Bjarni Garðarsson

Virðulegur forseti. Ég ætla að biðja herra forseta afsökunar. Ég sagði víst frú forseti hér áðan, en tók ekki eftir forsetaskiptunum. Ég þakka hv. þm. Sigmari Guðmundssyni fyrir andsvarið og ég er að mörgu leyti alveg sammála. En það sem við stöndum frammi fyrir, og það á sérstaklega við um höfuðborgarsvæðið, er að árin 2010–2017 voru framkvæmdaaðilar ekkert að framkvæma og byggja íbúðir á þessum árum eftir hrun. Þeir voru að byggja hótel og gistiheimili. Á meðan sat íbúðauppbygging algjörlega á hakanum. Ég held ég fari rétt með, það er í raun og veru ekki fyrr en 2017 að íbúðauppbygging á þessu svæði byrjar af einhverjum krafti og þá rísa upp heilu og hálfu hverfin. En þá er þörfin orðin uppsöfnuð, við erum komin með umframeftirspurn á markaði sem leiðir auðvitað til þess að verðið hækkar og hækkar og við förum í þetta ástand sem við þekkjum. Það er alveg hárrétt hjá hv. þingmanni að við virðumst — nú kemur áfall, nú erum  við með háa vexti, fjármagnið er dýrara, Seðlabankinn herðir lánþegaskilyrði þannig að þetta hefur aftur letjandi áhrif á framkvæmdaraðila. Ég óttast það, og hef ítrekað sagt það, að nú komi stöðnun í uppbyggingu húsnæðis. Við byggjum ekki nóg. Á meðan erum við með snjóhengju kynslóða sem safnast upp úti á markaðnum og mun á einhverjum tímapunkti ryðja sér út og þá förum við í nákvæmlega sama ástand og við vorum í fyrir ekki svo mörgum árum. Því er mjög brýnt að taka höndum saman og liðka fyrir frekari húsnæðisuppbyggingu. Ég veit að þetta er línudans á þessum tíma en við munum fá vandann í andlitið síðar ef ekkert verður að gert.


Ræðumaður: Ágúst Bjarni Garðarsson

Frú forseti. Við ræðum hér frumvarp til fjárlaga fyrir árið 2024. Það eru hér atriði sem ég vil koma inn á í þessari yfirferð minni. Það hafa ýmsar áskoranir mætt íslensku samfélagi á undanförnum árum sem við höfum blessunarlega borið gæfu til að takast á við í sameiningu. Við höfum þar sýnt samstöðu og gert það með sóma. Bæði var það gert hér á þingi og úti í samfélaginu öllu með samtakamætti og komumst við í gegnum þær áskoranir þó að við finnum auðvitað enn þá fyrir verkjum sem þessu hefur fylgt og munum gera það áfram. Það má sjá þess merki í því frumvarpi sem við ræðum eðli málsins samkvæmt. Svo stöndum við auðvitað frammi fyrir nýjum áskorunum. Þar ætla ég að nefna þá óvissu sem til staðar er, þó að það séu ýmis jákvæð teikn og merki á lofti um að ástandið sé að þróast í rétta átt á Reykjanesskaga eftir þær miklu jarðhræringar sem þar voru. Því ástandi er auðvitað hvergi nærri lokið. Það er alveg fyrirséð, þrátt fyrir að jarðhræringar séu ekki með sama hætti og þær voru fyrir nokkrum dögum og vikum, að efnahagsleg áhrif eru umtalsverð þrátt fyrir að frekari jarðhræringar verði ekki eða það komi ekki til eldgoss á svæðinu sem auðvitað er ekki hægt að útiloka að gerist. Þrátt fyrir það er þetta að þróast með jákvæðari hætti en var kannski búist við fyrir ekki svo löngu síðan en við verðum að sjá hvernig því öllu saman miðar og taka tillit til þess. Stjórnvöld hafa, og það hefur verið mikil samstaða um það á þingi sem við höfum séð í afgreiðslu þeirra mála sem hingað hafa komið, unnið að mótvægisaðgerðum vegna stöðunnar. En auðvitað er líka líklegt að þörf sé á einhverjum frekari viðbrögðum ef til þess kemur. Meta þarf hverju sinni hversu mikið á að grípa þar inn í en ég held að rík samstaða sé um það að taka utan um fólk og fyrirtæki á svæðinu og gera það vel til að koma í veg fyrir frekari áhyggjur, þá sérstaklega fjárhagslegar og þegar kemur að atvinnuöryggi.

Í þessu samhengi getum við auðvitað nefnt og tiltekið ýmsar aðgerðir. Nefna má þennan launastuðning ef svo má kalla, og húsnæðisstuðninginn sem við afgreiddum hér nýlega sem og þessi húsnæðismál í stóra samhenginu til lengri og skemmri tíma. Þegar Grindvíkingum var gert að yfirgefa bæjarfélag sitt varð uppi óvissa; hvert gat fólk farið, hvar átti það að gista og sofa í nótt með fólkið sitt og fjölskyldur. Það hefur verið skammtímaverkefni að kortleggja það og koma fólki til aðstoðar en svo þarf auðvitað að horfa til lengri tíma með hvaða hætti og hvar fólk vill búa. Auðvitað eru einhverjir sem munu fara til baka til síns heima þegar fólk er orðið öruggt og sérfræðingar gefa heimild til. Það verður auðvitað að vera í höndum heimamanna sjálfra og þeirra sem var gert að yfirgefa sveitarfélagið. Okkar er kannski að taka tillit til þess og leyfa Grindvíkingum sjálfum að stýra þeirri ferð. Samhliða þessu þarf auðvitað að haga stjórn ríkisfjármála með skynsamlegum hætti og forgangsraða í þágu þessara mótvægisaðgerða og stuðnings til handa íbúum og fyrirtækjum í Grindavík. Ljóst er að það þarf ekki annað en að hlýða á sérfræðinga í þessum málum sem best þekkja til að það er, held ég að megi segja, nýtt eldgosatímabil hafið á Reykjanesskaga sem kallar á nýja og annars konar nálgun stjórnvalda og samfélagsins alls sem við höfum séð í öðrum málum sem hafa komið til þingsins. Ég ætla að leyfa mér að nefna landsskipulagsstefnuna þar sem sérstaklega er horft til þess þegar kemur að skipulagsmálum að taka tillit til þeirrar náttúruvár sem við þekkjum hér á okkar góða landi. Það eru yfir 30.000 manns sem búa á Reykjanesskaganum en eldstöðvakerfi teygja sig líka inn á höfuðborgarsvæðið, Hafnarfjörður, Reykjavík o.fl. er þar undir. Því er mjög brýnt og mikilvægt að stórauka áherslu á forvarnir og stuðning við íbúa og viðbragðsaðila og hafa sveitarfélögin og atvinnulífið með í ráðum á Reykjanesskaga og höfuðborgarsvæðinu öllu. Þegar til þess kemur er mikilvægt að geta brugðist rétt við og með skynsamlegum hætti í framtíðinni vegna þess að nýtt eldgosatímabil virðist vera hafið á þessu svæði okkar. En við búum á þessu landi og það eru kostir og gallar sem fylgja þessu. Þetta gefur okkur auðvitað líka auðlind sem er heita vatnið en getur haft þessi áhrif sem við höfum séð svo nýlega og geta verið komin óþarflega nálægt okkur, ef svo má segja. Þá er mikilvægt að sýna samstöðu. Það höfum við svo sannarlega gert og munum standa þessa vakt áfram fyrir íbúa svæðisins.

Þegar við skoðum meginmarkmið frumvarpsins þá taka þau til tveggja meginþátta sem byggjast að miklu leyti upp á þeirri jákvæðu þróun efnahagslífsins sem hefur, þrátt fyrir erfiðleika sem voru uppi fyrir ekki mjög löngu síðan vegna Covid-heimsfaraldursins, verið mun hraðari heldur en var kannski gert ráð fyrir á sínum tíma. Þessi meginmarkmið eru annars vegar, eins og fram kemur í frumvarpinu, afkomumarkmið og hins vegar skuldahlutfallið. Með afkomumarkmið er áætlað að halli samkvæmt heildarútkomu verði um 47 milljarðar kr. en frumjöfnuður, sem eru tekjur án vaxtatekna og vaxtagjalda, verði jákvæður um rúmlega 29 milljarða, eða um 0,6% af vergri landsframleiðslu á næsta ári. Þetta gefur okkur þá niðurstöðu að afkoman hefur ekki verið betri síðan fyrir heimsfaraldur Covid-19. Síðan erum við hins vegar með skuldahlutfallið en áætlað er að skuldir samkvæmt skuldareglu, sem skilgreind er í 7. gr. laga um opinber fjármál, hækki að nafnvirði um rúmlega 50 milljarða kr. en lækki sem hlutfall af vergri landsframleiðslu. Samkvæmt þessu er miðað við að skuldir verði innan við 31% af vergri landsframleiðslu í lok næsta árs en talið er að viðunandi skuldastaða miðist við kannski 30% af vergri landsframleiðslu og það sé forsenda þess að hægt sé og það megi bregðast við óvæntum efnahagsáföllum.

Ef við tölum aðeins um rammasettu útgjöldin þar sem búið er að sleppa vaxtagjöldum, lífeyrisskuldbindingum, ríkisábyrgðum og framlögum til Atvinnuleysistryggingasjóðs og Jöfnunarsjóðs sveitarfélaga sem þar er undir þá er gott að taka þann samanburð því að hann gefur okkur nokkuð góða mynd af útgjaldaþróun í grunnrekstri ríkisins. Á heildina litið hækka rammasett gjöld um 37,2 milljarða kr. að raungildi á milli ára og eru breytingar bæði til lækkunar og hækkunar. Mesta hækkunin er 11,5 milljarðar kr. vegna varasjóðs fjárlaga, sem skýrist aðallega af því að launahækkanir komandi kjarasamninga eru ekki áætlaðar í einstök málefnasvið heldur er þess í stað gert ráð fyrir þeim í varasjóði og millifært verður út af þeim lið eftir því hvernig kjarasamningum vindur fram. Næstmesta hækkunin er 8,2 milljarðar vegna sjúkrahúsþjónustu þrátt fyrir tillögu um 3,9 milljarða kr. lækkun við 2. umræðu frumvarpsins, sem skýrist bæði af auknum rekstrarheimildum og viðbót til byggingar nýs landspítala. Þá hækka gjöld til orkumála um 5,9 milljarða. Þar er um tilfærslu að ræða frá tekjuhlið fjárlaga þar sem styrkir Orkusjóðs koma að hluta til í stað niðurfellingar gjalda vegna kaupa á hreinorkubifreiðum. Þetta er fyrirkomulag sem við höfum rætt töluvert í efnahags- og viðskiptanefnd og hugnast mér það nokkuð vel. En í þessu eins og öðru þarf að vanda framkvæmdina vel. Síðan hækka framlög til húsnæðismála um 4,9 milljarða kr. og endurspegla að mínu mati, og held ég flestra sem þetta lesa, þær áherslur stjórnvalda að stefna að aukinni húsnæðisuppbyggingu og ná jafnvægi á húsnæðismarkaði. Þar munar auðvitað mestu um aukin stofnframlög vegna fjölgunar íbúða í því sem kallað er almenna íbúðakerfið. Ýmsu má bæta við en ég ætla að leyfa mér að nefna framlög til heilbrigðisþjónustu utan sjúkrahúsa sem hækka um 4,5 milljarða að raungildi og fleira mætti auðvitað tiltaka í þessu samhengi.

Ég vil aðeins staldra við og ræða húsnæðismálin, virðulegur forseti, sem hafa verið mér ofarlega í huga. Þá vil ég sérstaklega tiltaka þessa 4,9 milljarða. Við erum nýbúin að ræða og hér hefur nýlega verið lögð fram fyrsta heildarstefnan í húsnæðismálum, sem er stefna til 15 ára og aðgerðaáætlun til 5 ára, og er markmiðið með þeirri stefnu til lengri tíma að auka, eins og fyrr segir, jafnvægi á húsnæðismarkaði ásamt því að gera stjórnsýsluna alla skilvirkari. Það er það sem skiptir mestu máli. Það hefur verið kvartað undan því að kerfið sé óskilvirkt og það taki of langan tíma frá hugmynd til framkvæmdar að byggja hús. Það er bara til komið vegna þess að flækjustigið hefur verið of mikið í kerfinu og þetta þekkjum við mörg hver sem höfum verið við borðið í sveitarstjórnarmálum. Þarna kemur líka inn að fá aukið jafnvægi í umhverfið, þ.e. að auka gæði íbúða, sem skiptir gríðarlega miklu máli. Til viðbótar þessu, sem helst í hendur við almenna íbúðakerfið, er að bæta húsnæðisöryggi í landinu, sérstaklega þeirra sem höllum fæti standa og er nauðsynlegt að styðja við og ýta undir. Til að ná þessum markmiðum hefur hæstv. innviðaráðherra gert samninga við sveitarfélög um uppbyggingu, svokallaða rammasamninga, en markmiðið með þeim samningum er auðvitað að fá þessa sameiginlegu sýn og einhverja langtímaáætlun um uppbyggingu íbúðarhúsnæðis hjá sveitarfélögunum. Þegar ég segi langtímasýn er markmiðið og sýnin, sem nær til ársins 2032 og er tíu ára áætlun, að horft sé til þess að tryggja nægilegt framboð lóða og að byggt sé í takt við þörf á hverjum tíma. Það er augljóst að þetta tvennt, framboð lóða og skilvirkni í uppbyggingu og langtímasýnin sem birtist í þessum rammasamningum, verður að raungerast svo að markmiðin um uppbyggingu 35.000 íbúða og jafnvel fleiri verði að veruleika innan þess tímaramma sem ráðherra og stjórnvöld eru að vinna með. Þegar ég segi stjórnvöld er ég bæði að tala um ríkisvaldið og sveitarfélögin sjálf sem eru fullir þátttakendur í þessari vinnu.

Heildarpakkinn í þessum rammasamningum er að byggja 35.000 íbúðir þar sem gert er ráð fyrir að 35% verði hagkvæmar, almennar íbúðir og hlutdeildarlánsíbúðir, það eru 12.250 íbúðir í því kerfi, og að 5% verði félagslegar, þ.e. 1.750. Þau markmið sem sveitarfélögin hafa verið að vinna með í sínum samningum við framkvæmdaraðila er að tryggja þessa félagslegu blöndun þegar kemur að uppbyggingu. Þetta er auðvitað algjör forsenda þess að við náum að komast úr því ástandi sem við erum í þessa dagana. Hér má alveg geta þess og taka það fram að við erum með þessu að byggja nýtt húsnæðiskerfi, þ.e. almenna íbúðakerfið. Ég held ég fari rétt með þessar tölur en ég held að það séu 65 milljarðar sem eru farnir í almenna íbúðakerfið allt frá árinu 2016 þegar það var sett á fót. Það eru 39 milljarðar frá ríkinu og 26 milljarðar frá sveitarfélögum. Þetta eru engar smáupphæðir, virðulegur forseti, og háar tölur. Ég dreg það sérstaklega fram vegna þess að það hefur oft verið látið eins og ekkert hafi verið gert í þessum málum. Það er auðvitað alrangt eins og þessar tölur sýna, ekki bara tölurnar heldur verkin.

Nú er staðan hins vegar sú að okkur fjölgar um 1.000 á mánuði, 12.000 á síðasta ári. Það gefur augaleið að það þarf að hraða uppbyggingunni og byggja í takt við þessa þörf og þessa miklu fjölgun. Annars er hætt við því að við lendum í þeirri stöðu sem við þekkjum orðið of vel hér á landi, þ.e. að það verði umframeftirspurn á markaði sem leiði til hás verðs og ýti og kyndi undir verðbólgu hér á landi. Það má bara ekki undir nokkrum kringumstæðum raungerast aftur. Það er mikilvægt, virðulegur forseti, að hér taki allir höndum saman í þessu verkefni og verði sammála um að byggja meira og liðka fyrir aukinni uppbyggingu. Það gerist bara með góðu samstarfi og samtali á milli ríkis og sveitarfélaga.

Ég talaði um fjölgun. Árið 2022 fjölgaði íbúum á þessu landi okkar um 3% og útlit er fyrir að fólksfjölgun á næsta ári verði með svipuðu móti, eða um 3%. Þetta er meiri fjölgun en allar okkar áætlanir og áætlanir sveitarfélaganna, sameiginlega jafnvel, gerðu ráð fyrir. Ég bæði heyri og skil sveitarfélögin hér á höfuðborgarsvæðinu í mínu kjördæmi, Suðvesturkjördæmi, með þeim hætti að það sé ríkur vilji sveitarfélaga — af því að því hefur oft verið fleygt fram að það þurfi fleiri sveitarfélög að taka þátt í að gera rammasamning við ríkið heldur en bara Reykjavíkurborg og nú Vík í Mýrdal — að taka þátt í þessu brýna verkefni. En til þess þarf auðvitað lóðir. Byggingarland þarf að vera til, ekki bara eintómir þéttingarreitir. Við vitum það alveg og þekkjum að á þeim stöðum eru oft stór atvinnusvæði, blómleg atvinnusvæði sem iða af lífi í dag. Við verðum að bera gæfu til þess að tryggja góða blöndu af lóðum. Þá er ég undir engum kringumstæðum að segja að við eigum að hverfa frá þéttingu byggðar en það þarf að vera skynsamleg blanda í þessu. Tryggt framboð og öryggi á húsnæðismarkaði er nefnilega mikið hagsmunamál í íslensku samfélagi. Langtímaskortur, vegna þess að skortur á íbúðamarkaði er ekki nýtilkominn, hefur valdið því að leiguverð, sem hefur þó hækkað minna, og fasteignaverð hefur hækkað mikið. Ég ítreka að það er bara ein leið sem getur komið í veg fyrir að fasteignaverð og leiguverð haldi áfram að hækka með jafn óeðlilega miklum hætti og verið hefur. Sú leið er einfaldlega aukið framboð á húsnæði. Það er engin önnur leið til þess. Þá komum við að markmiðum innviðaráðherra um aukna húsnæðisuppbyggingu og þeim aðgerðum sem gripið hefur verið til. Svo ég ítreki það er það mikilvægt innlegg í þá vegferð að tryggja hér nægilegt framboð á húsnæði. Hins vegar er annað sem spilar þarna inn í sem er að húsnæðismarkaðurinn hefur fundið verulega fyrir aðgerðum Seðlabankans þar sem kaupendum hefur verið gert erfiðara um vik að komast inn á markaðinn og fjármögnun nýframkvæmda er orðin dýrari. Það er einfaldlega til komið vegna þess að vextir eru háir sem þýðir að fjármagn er orðið dýrara. Þegar ég segi að kaupendum hafi verið gert erfiðara um vik að komast inn á markaðinn þá er það vegna þess að greiðslumat og veðsetningarhlutfall hefur verið hækkað með hertum lánþegaskilyrðum Seðlabankans. Það er algjörlega þvert á það sem við þurfum nú því að þegar allt er tekið saman hefur það letjandi áhrif á framkvæmdaraðila til að halda áfram að byggja íbúðir.

Ég leyfi mér að nefna eitt ótengt, af því að við höfum verið að ræða Covid og þær aðgerðir sem ráðist var í á þeim tíma. Í heimsfaraldrinum var samþykkt að veita sveitarfélögum heimild til að víkja frá fjármálareglum sveitarstjórnarlaga þar sem markmiðið var að tryggja sveitarfélögum aukið svigrúm til að ráðast í auknar fjárfestingar og mæta aðsteðjandi vanda í rekstri vegna þeirra aðstæðna sem faraldrinum fylgdi. Að mínu mati má vel horfa á sambærilega aðgerð þegar kemur að skynsamlegu og tímabundnu fráviki frá svæðisskipulagi höfuðborgarsvæðisins, enda hefur fólksfjölgunin á þessu svæði verið langt umfram allar spár frá þeim tíma þegar vaxtarmörk fyrir höfuðborgarsvæðið voru ákvörðuð í kringum árið 2014/2015. Ég tel að slík endurskoðun myndi tryggja þessa mikilvægu blöndu lóða á nýbyggingarsvæðum í bland við nauðsynlega þéttingu byggðar og verða til þess að markmið um aukna uppbyggingu húsnæðis muni raungerast um allt land. Ég legg hér og hef lagt í þessari ræðu minni áherslu á höfuðborgarsvæðið en auðvitað eru fleiri sveitarfélög og landsvæði með land til að byggja upp. Það verður að taka það með inn í myndina og ég legg hér allt landið undir. En við vitum að hér er auðvitað fjölmennið, hér búa flestir og þannig mun það vera áfram. Því þarf að horfa sérstaklega til aðgerða á höfuðborgarsvæðinu.

Ef við förum rétt í lokin aðeins yfir efnahagsforsendur frumvarpsins sem byggjast á spá frá Hagstofu Íslands þá gerir hún ráð fyrir að á næsta ári muni hagkerfið leita jafnvægis með hóflegum hagvexti og lækkandi verðbólgu. Á þessu ári hefur auðvitað verið verulegur hagvöxtur og sérstaklega á fyrri hluta ársins. Í forsendum frumvarpsins er gert ráð fyrir að verðbólgan fari niður í 4,9% og hagvöxtur verði um 2,6%. Sé horft til ársins í ár er útlit fyrir, þrátt fyrir að árið sé ekki alveg á enda, að verðbólgan verði að meðaltali um 8,7% og vaxtastig er auðvitað of hátt. Verðbólgan hefur áhrif á samfélagið allt og fólk og fyrirtæki finna fyrir hækkandi vöxtum sem reynist mörgum vera, eins og farið hefur verið yfir í fyrri ræðum, þungur baggi að bera um þessar mundir. Það er skylda okkar sem hér sitjum að horfa á og greina stöðuna með reglulegum hætti og taka utan um þá hópa sem verða hvað verst úti. Það liggur fyrir að stór hluti lána er á föstum vöxtum sem munu losna á komandi ársfjórðungum. Það getur breytt stöðunni mjög hratt til hins verra ef ekkert er að gert og því er mikilvægt fyrir okkur öll að vera með augun á boltanum í þessu, ef svo má segja, og greina hlutina og geta brugðist við þegar við á. Þar leyfi ég mér að nefna að ég tel það vel koma til greina að fara í sértækar aðgerðir fyrir þá hópa sem verða hvað verst úti í þessu með ábyrgum og öruggum hætti. En stjórn efnahagsmála og peningamála verður mikilvægasta verkefni stjórnmálanna og samfélagsins alls á næstu mánuðum og við á þingi og aðrir munum þurfa að vera með þessi mál í fanginu, fjárlaganefnd og efnahags- og viðskiptanefnd sérstaklega, með það að markmiði að ná tökum á verðbólgunni og ná vöxtum niður. Það er mjög brýnt. Hér hefur verið talað um hlutlaus fjárlög en ég vil segja að þau séu tiltölulega ábyrg. Við náum niður verðbólgu með ábyrgum rekstri og aðhaldi í ríkisfjármálum um leið og við tökum utan um þá hópa sem þurfa á aðstoð að halda, þessa viðkvæmu hópa í samfélaginu. Þá þarf auðvitað að verja alveg sérstaklega fyrir áhrifum verðbólgu með aðgerðum.

Kjarasamningar spila þarna inn í en þeir eru margir að losna um áramótin og þar er allra hagur að vel takist til. Höfuðmarkmiðið á að vera og hlýtur að vera að lenda farsælum langtímakjarasamningum sem styðja við allt þetta verkefni að ná niður verðbólgu og vöxtum, sem er að mínu mati og að allra mati, frú forseti, óumdeilt mesta kjarabót heimila og fyrirtækja í landinu, að lækka verðbólgu og vexti. Enn sem komið er er staðan nokkuð góð á vinnumarkaði. Atvinnuleysi er lágt og nýjum atvinnutækifærum fjölgar stöðugt í fjölbreyttara atvinnulífi um land allt. Þó svo að staðan sé sú að stjórnvöld eigi ekki formlega aðkomu að kjarasamningsgerðinni er ljóst að aðilar vinnumarkaðarins munu kalla eftir því að stjórnvöld liðki fyrir samningsgerð. Þar er líklegt að háværust verði krafan um frekari úrræði til að stuðla að auknu húsnæðisöryggi og að barnafjölskyldur og þeir sem lakast standa verði sérstaklega varin eins og ég hef farið yfir. Ég geri ráð fyrir því og veit að stjórnvöld munu átta sig á þessu mikilvæga hlutverki sínu og stíga inn með aðgerðir og hafa nú þegar gert það á húsnæðismarkaði, eins og ég hef áður nefnt, þegar kemur að uppbyggingu almennra íbúða með hlutdeildarlánum sem hafa gefið góða raun.

Ég ætla að fara að enda þetta, frú forseti, en leyfi mér að nefna mjög jákvæðar aðgerðir þegar kemur að löggæslu og Landhelgisgæslunni, að þær aðhaldskröfur sem þar voru hafi verið felldar niður og að möguleiki sé á einhverjum frekari aðgerðum hvað það varðar, vegna þess að það er mikilvægt að rekstrargrundvöllur þessara stofnana verði varinn og hann tryggður til framtíðar.

Ég held að þetta sé það helsta en ég tel líka brýnt á næstu mánuðum að farið sé inn á þessa þætti sem hafa verið til umræðu vegna þess að hér eru auðvitað tvö stjórnsýslustig, ríkið og sveitarfélög. Við þurfum einhvern veginn að treysta tekjustofna sveitarfélaganna. Við sem sitjum á þingi erum að mestu með umgjörðina, lagaumgjörðina og regluverkið, á meðan sveitarfélögin sinna þessari þjónustu sem þeim er falin lögum samkvæmt en líka oft þjónustu sem þeim ber engin lagaleg skylda til að veita en er samt sem áður mikilvæg.

Svo hefur það auðvitað gerst, eins og við höfum áður rætt og þekkjum öll, að mjög stórir málaflokkar hafa verið færðir yfir. Ég leyfi mér að nefna málefni grunnskólanna og málaflokk fatlaðs fólks. Komið hefur á daginn að þegar þjónustan færist nær fólkinu, sem er nær kjörnum fulltrúum í sinni heimabyggð, þá eykst hún auðvitað. Hún er nær fólkinu og verður þar af leiðandi dýrari. Við þurfum að lenda þessum málum svo að sveitarfélögin geti sinnt því sem við viljum að þau sinni, sem er fyrst og fremst að veita íbúum í sinni heimabyggð góða og nauðsynlega þjónustu. Ég leyfi mér sérstaklega í lokin að nefna málefni fatlaðs fólks sem við eigum hreinlega að bera gæfu til að sinna og vera ekki í stöðugum deilum um það hver eigi að borga og jafnvel ganga svo langt að láta í veðri vaka að fatlað fólk sé byrði á sveitarfélögunum.


Ræðumaður: Jóhann Friðrik Friðriksson

Frú forseti. Ég þakka fyrir þessa góðu umræðu og við erum um margt sammála, ég og hv. þm. Björn Leví Gunnarsson. Ég held að við séum að færast í rétta átt. Ég held að við eigum samt töluvert inni. Þegar ég er að tala um langtímaáætlanir þá er ég til að mynda að velta fyrir mér bæði heilbrigðismálunum okkar, velferðarmálunum okkar, þar sem ég og margir þingmenn, ég held algjörlega þvert á flokka, höfum verið að velta fyrir okkur hvort það sé hægt að fá greiningar á því að ákveðin verkefni skili fjárhagslegum og félagslegum ábata þó að ekki verði horft til þess fyrr en eftir kannski 5–10 ár, jafnvel 20 ár. Sum kerfin okkar eru sannarlega þannig. En við erum auðvitað að reyna að taka oft og tíðum pólitískar ákvarðanir, byggðar á eins góðum gögnum  og við mögulega getum fengið. Við þurfum að horfa til þess að gögnin séu góð. Við höfum auðvitað hér á þingi líka ákveðið hlutverk sem snýr að aðhaldinu, aðhaldið er mikilvægt, en líka bara hvernig við höfum tækifæri til að beita því. Það er auðvitað tómt mál að tala um það hlutverk nema við höfum einhverja skýra vegferð um hvert við viljum fara í þeim efnum. Annars missir vinnan svolítið marks, leyfi ég mér að segja. Ég held að við getum gert betur. Eins og ég tók fram í ræðu minni hef ég verið í fjárlaganefnd frá því í haust, afskaplega gefandi starf og áhugavert. Ég sé bara strax ákveðin tækifæri til að gera betur og ég vænti þess að þingmenn í nefndinni taki fagnandi þeim tillögum mínum að við höldum áfram þessari vegferð, að við skautum ekki yfir það sem við erum búin að vera að leggja áherslu á, að við þurfum að gera betur inn í næsta ár og þarnæsta ár.


Ræðumaður: Jóhann Friðrik Friðriksson

Frú forseti. Ég þakka þingmanninum fyrir andsvarið. Auðvitað er það þannig að við göngum svolítið í takt varðandi það að horfa til laganna um opinber fjármál. Þau voru, ef ég man rétt, að einhverjum hluta tekin úr sambandi í Covid og í kjölfarið  erum við núna að herða aðeins skrúfurnar varðandi fjármálareglur og annað sem ég held að sé mikilvægt. En það er auðvitað alveg rétt sem þingmaðurinn nefnir, langtímaáætlanir leysa raunverulega ekki neitt nema grundvöllurinn fyrir þeim sé sterkur. Við eigum  að halla okkur að lögum um opinber fjármál. Auðvitað sýnist  sitt hverjum um þau  svo að ég sé alveg heiðarlegur í því. Ef marka má tal um markaða tekjustofna  til að mynda þá er ýmislegt sem fólk saknar. Ég held að þau lög séu góð. Ég sé auðvitað að hægt er að halla sér að þeim. Þarna er a.m.k. kominn ákveðinn rammi til að reyna að, ég er ekki að segja að það takist  100%, en rammi til að halla sér að til þess að vera með skýrari yfirsýn, til þess að vera með svona ákveðna festu í ríkisfjármálunum. En ég nefndi líka hér í ræðu minni eftirfylgni með fjárlögunum sem ég held að sé ekki síður mikilvægt að við einbeitum okkur að  og  að það verði ekki bara þannig að við klárum fjárlög, eins og ég held að  sé svolítið lenskan, og svo taka önnur mál við en það sem við erum búin að vera að benda á gleymist en er svo tekið upp eftir ár. Ég vildi miklu frekar að við myndum halda áfram þessari umræðu inni í fjárlaganefndinni eftir áramót.


Ræðumaður: Jóhann Friðrik Friðriksson

Frú forseti. Við ræðum fjárlagafrumvarpið við 2. umræðu og eins og við er að búast eru um það skiptar skoðanir meðal þingmanna enda væri annað fáheyrt. Við höfum setið fjölmarga fundi í aðdraganda og vinnslu fjárlaga og fengið til okkar á fund gesti, bæði umsagnaraðila og frá ráðuneytum. Þá komu einnig til fundar við nefndina allir ráðherrar ríkisstjórnarinnar sem gerðu grein fyrir breytingum á fjárhagsramma þeirra sviða sem undir þá heyra. Margar umsagnir, erindi, minnisblöð og skrifleg svör bárust nefndinni sem allt nýtist vel við vinnuna. Ég vil bara byrja á því að þakka öllu þessu góða fólki sem hefur komið fyrir nefndina og þeim sem við höfum átt samskipti við í nefndinni.

Það er mikilvægt að við skoðum heildarmyndina eins og hún birtist í samhengi hagstjórnar og hvernig árar í hagkerfinu. Það hefur verið nefnt að fjárlagafrumvarpið sé hlutlaust en í mínum huga er það fyrst og fremst ábyrgt og vissulega felst í því ákveðið aðhald. Hagvöxtur hefur verið mikill á undanförnum árum og kaupmáttur hefur einnig vaxið hratt og atvinnuleysi minnkað en þess má geta að atvinnuleysi í heimsfaraldrinum var verulegt og um tíma var fimmti hver íbúi í mínum heimabæ, Reykjanesbæ, atvinnulaus, sem er gott dæmi um hversu gríðarlegur viðsnúningurinn hefur verið.

Áhyggjur okkar á þeim tíma þegar við vorum að glíma við heimsfaraldur voru auðvitað augljósar, að það myndi taka langan tíma að snúa rekstri ríkissjóðs við, en það kemur í ljós að þær áhyggjur voru ekki á rökum reistar. Við fórum umtalsvert hraðar út úr því áfalli heldur en gera mátti ráð fyrir en fyrir vikið er veruleg spenna í hagkerfinu og verðbólga hefur verið þrálát. Afkoma ríkissjóðs hefur batnað verulega og því hefur gengið hraðar að mæta þeim útgjöldum sem sköpuðust í heimsfaraldrinum en gert var ráð fyrir, eins og ég hef hér nefnt. Eins og komið hefur fram hefur batinn á frumjöfnuði verið verulegur og auðvitað vonumst við til að heildarjöfnuður verði jákvæður innan fárra ára. Það á að sjálfsögðu að vera okkar markmið í ríkisfjármálum. Skuldahlutfall ríkissjóðs hefur lækkað umfram spár og er nú í kringum 32% af vergri landsframleiðslu.

Til að setja hlutina í samhengi er vert að skoða nýútkomna skýrslu frá fjármálastöðugleikanefnd Seðlabanka Íslands. Þar er nefnt að fjármálakerfið sé traust, eiginfjárstaða og lausafjárstaða banka sterk og þeir séu vel í stakk búnir til að halda áfram að lána fyrirtækjum og heimilum í landinu. Í skýrslunni kemur líka fram að greiðslubyrði hafi aukist en þrátt fyrir það eru vanskil en lítil.

Ég verð að segja það, virðulegi forseti, að það þýðir að það er ákveðið borð fyrir báru enn þá en ég hef áhyggjur af því að ef við náum ekki niður verðbólgu og þar með vöxtum lendum við í því að fleiri og fleiri ná ekki endum saman. Hvort sem litið er til tekna eða eiginfjárstöðu er skuldahlutfall fyrirtækja og heimila þó enn þá hóflegt.

Sem stendur er mikilvægt að taka fram að með þeim breytingartillögum sem fjárlaganefnd er hér að leggja til verður frumjöfnuður ekki lakari en gert var ráð fyrir við framlagningu frumvarpsins. Hvað afkomumarkmið varðar er áætlað að halli samkvæmt heildarútkomu verði um 47 milljarðar kr. en afkoman hefur ekki verið betri síðan fyrir heimsfaraldurinn. Við erum þó áfram að verja velferðarkerfin okkar. Á undanförnum árum hafa stjórnvöld bætt verulega í fjárveitingar til heilbrigðisþjónustu og hækka framlög í þessu frumvarpi til sjúkrahúsþjónustu um 8,2 milljarða og framlög til heilbrigðisþjónustu utan sjúkrahúsa hækka um 4,5 milljarða. Eins og nefnt er í nefndaráliti eru útgjöld til heilbrigðismála á Íslandi um 9,7% af vergri landsframleiðslu, sem er aðeins hærra en er í Finnlandi en þó nokkuð lægra en á hinum Norðurlöndunum. Það er vissulega ágætt að bera saman prósentur milli landa og við gerum það en þegar kemur að heilbrigðiskerfinu og svo sem öðrum kerfum þá finnst mér það oft ansi varhugaverð nálgun. Það sem ég á við þar er að við þurfum áfram að setja kraft í heilbrigðiskerfið, vinna að forvörnum til þess að kerfið sé hagkvæmara, sérstaklega til lengri tíma litið. Við séum að grípa fólk fyrr til að koma í veg fyrir aukin útgjöld þó að þau verði auðvitað alltaf vissulega einhver. Þar sé ég ákveðið sóknarfæri. Við þurfum að halda áfram að jafna aðgengi og draga úr kostnaðarþátttöku almennings þegar kemur að heilbrigðismálum.

Við samanburð á útgjöldum og landsframleiðslu þá má nefna til að mynda að Frakkar hafa státað sig af því að vera með eina bestu útkomu á alþjóðlegum mælikvörðum í sínu heilbrigðiskerfi. Vissulega eru þeir að setja meira til heilbrigðismála en við en þó eru ríki eins og Bandaríkin að setja miklu meira, allt að tvöfalt meira í heilbrigðiskerfið hjá sér en útkoman er aftur á móti mjög slök. Það þýðir að vissulega þurfum við að fjármagna hér heilbrigðiskerfið okkar en við þurfum líka að nýta fjármunina vel. Við þurfum að tryggja að við séum að grípa fólk sem fyrst, að aðgengi sé gott, þjónusta sé góð og ekki síst að vinnuumhverfi starfsfólks í heilbrigðisgeiranum sé með því besta sem gerist. Þannig munum við laða inn í heilbrigðiskerfið öflugt ungt fólk til starfa og ég vonast til þess að við séum á réttri leið hvað það varðar.

Ég leyfi mér aðeins að fara um víðan völl í umræðunni eins og gerist og gengur um fjárlögin. Það er rétt sem hefur komið fram og gerði það hér í gær í umræðunni að það felast ákveðnar áskoranir í þeirri stöðu sem blasir við okkur hér á landi varðandi fjölda fólks af erlendum uppruna. Fólksfjölgun hér hefur verið með ólíkindum, ef svo má segja, eða um 3% árið 2022 og annað eins blasir við árið 2023. Nú er þetta langt umfram þá fjölgun sem Hagstofa Íslands hafði spáð. Þetta er vissulega jákvætt í mörgu tilliti. Það er auðvitað gott fyrir okkur Íslendinga að Ísland sé ákjósanlegur staður, bæði til að vinna og búa og lifa. En þetta setur auðvitað líka ákveðinn þrýsting á þjónustukerfin okkar, bæði hjá ríki og sveitarfélögum, og þess vegna tel ég mjög mikilvægt, eins og verið er að gera m.a. í þessu frumvarpi, að við séum að reyna að ýta undir íslenskukennslu. Við þurfum að tryggja inngildingu fólks í samfélaginu og við þurfum líka að tryggja að réttindi fólks af erlendum uppruna á vinnumarkaði séu tryggð.

Ég vil einnig nefna mikilvægi þess að tryggja rekstrargrundvöll Landhelgisgæslunnar, eins og hefur verið minnst á í nánast hverri einustu ræðu hingað til um fjárlögin. Innlegg í þá vegferð er tímabundin hækkun á rekstrargrunni stofnunarinnar sem mætir sérstakri aðhaldskröfu í frumvarpinu en betur má ef duga skal. Við þurfum að tryggja leitar- og björgunargetu stofnunarinnar og taka mið af þeim þörfum í fjármálaáætlun fram undan. Verkefni Landhelgisgæslunnar hafa að einhverju leyti breyst þegar horft er til öryggis- og varnarsjónarmiða í Evrópu og hennar miklu verkefni hafa raunverulega sjaldan verið brýnni.

Annað viðfangsefni sem blasir við okkur er alvarleg staða bænda. Fyrir því eru ýmsar ástæður, m.a. utanaðkomandi ástæður sem ekki var hægt að sjá fyrir en einnig bara miklar fjárfestingar þar sem það hefur verið aukinn þrýstingur um hagkvæmni og verðbólgan er vissulega bíta þennan hóp mjög fast. Ég hef áhyggjur af stöðu bænda í breiðu samhengi. Ég vil ekki aðeins nefna mikilvægi greinarinnar varðandi rekstur hennar og matvælaframleiðslu heldur einnig fæðuöryggi á Íslandi til framtíðar. Bændur eru liðsmenn í loftslagsmálum, í sjálfbærnimálum, fæðuöryggi og þar státum við af einum besta landbúnaði í heimi ef horft er til að mynda til notkunar sýklalyfja í landbúnaði og svo má lengi telja. Það er því mikilvægt að koma á móts við stöðu bænda á milli umræðna hér í fjárlagaumræðunni og auka fjárveitingar til stuðnings en það kemur líka fram í frumvarpinu að verið er að veita aukið fjármagn í kynbótastarf, kornrækt og vinnu við verndandi aðgerðir gegn riðuveiki í íslensku sauðfé svo eitthvað sé nefnt.

Önnur mikilvæg grein sem vert er að minnast á er ferðaþjónustan sem nú er stærsta útflutningsgrein okkar Íslendinga og skilar þjóðinni miklum tekjum. Uppbygging ferðaþjónustunnar í kjölfar heimsfaraldursins hefur verið ævintýraleg en vert er að nefna að greinin er líka viðkvæm fyrir breytingum og nú er unnið að framtíðarstefnumótun stjórnvalda á sviði ferðaþjónustu og mikilvægt að vel takist til. Það eru vissulega fyrirtæki í ferðaþjónustu sem eru enn og munu vera á næstu misserum og jafnvel árum að glíma við afleiðingarnar af heimsfaraldrinum þegar öllu var skellt í lás. Það þarf að vera svigrúm til staðar svo að sem flestir nái sér á strik og mér sýnist á öllu að það gangi vel.

Aðeins um stýringu ferðamanna um landið. Ég er að vonast til þess að við berum gæfu til þess á næstu árum að fá heildrænni stefnu hvað það varðar. Það er mikilvægt að við verndum umhverfi okkar, ferðamenn og landsmenn allir geti nýtt það vel og ef við verndum það fyrir átroðningi og við leggjum til grundvallar það mat, það álagspróf sem sett er varðandi ferðamannastaði svo við getum öll notið ferðamannastaða og innviða hér um ókomna tíð.

Virðulegi forseti. Ég tel mikilvægt að ávarpa hér í umræðunni þá óvissu sem blasir við okkur Íslendingum. Auðvitað er alltaf einhver óvissa á hverjum tíma en óhætt er að segja að atburðir eins og stríð í Evrópu kalli á veruleg viðbrögð enda áhrifin töluverð. Í fjárlagafrumvarpinu eru aukafjárlög vegna öryggis- og varnarmála og þar spilar einmitt Landhelgisgæslan, sem ég nefndi hér áðan, stórt hlutverk. Einnig hafa stjórnvöld veitt aukinn stuðning til Úkraínu og fjárfest í færanlegu neyðarsjúkrahúsi sem mér skilst að búið sé að taka í notkun.

Ýmislegt hefur breyst eftir að stríðið skall á. Bæði hafa samskipti á milli þjóða á norðurslóðum breyst þar sem Rússland er þar einangrað en einnig hefur orðið hækkun á alþjóðamörkuðum og aðföng orðið dýrari og þar af leiðandi hefur innflutt verðbólga um skeið verið okkur erfið og bæst ofan á innlenda verðbólgu. En það er mín von að við sjáum fram á að hún fari lækkandi. Þetta hefur m.a. bitnað á bændum sem ég talaði um hér áðan. Ríkisstjórnin hefur reynt eftir fremsta megni að koma til móts við þetta en það er samt sem áður áfall fyrir okkur öll að við stöndum frammi fyrir stríði í Evrópu og algjör óvissa um það hvenær það endar og hvernig. Þetta þýðir breytt ástand í öryggismálum sem ég lýsti hér og kallar á stóraukna árvekni, m.a. varðandi netvarnir, varnir mikilvægra innviða og kortlagningu á áfallaþoli samfélagsins í heild.

Virðulegi forseti. Því miður er ekki bara stríð í Úkraínu heldur horfir heimsbyggðin einnig upp á ólýsanlegar hörmungar á Gaza-svæðinu. Vil ég nefna sérstaklega mikilvægi þess að við gerum okkar til að veita mannúðaraðstoð og hvetja til friðsamlegra lausna á þeim hildarleik. Það er þyngra en tárum taki að horfa á þá stöðu.

Svo er það ógn náttúrunnar hér heima en jarðhræringar á Reykjanesi og sú óvissa sem blasir við íbúum Grindavíkur sem þurftu að yfirgefa heimili sín er mikil. Það er skylda stjórnvalda að styðja við Grindvíkinga með öllum mætti og má gera ráð fyrir breytingum á milli umræðna í tengslum við þann stuðning. Í gær samþykktum við frumvarp um leigustuðning við Grindvíkinga sem þurfa að leigja húsnæði til íbúðar utan Grindavíkurbæjar og rúm vika er síðan við samþykktum frumvarp um afkomustuðning. Við verðum að halda áfram að vinna þétt með Grindvíkingum til þess að tryggja stuðninginn. Það er ófyrirséð hvernig sá atburður endar sem enn er í gangi. En ég held að Grindvíkingar megi treysta því að stjórnvöld muni ganga langt til að veita stuðning og vera innan handar eins og mögulegt er.

Í þessu sambandi vil ég aftur nefna áfallaþol þjóðarinnar til lengri tíma. Við búum nefnilega í gjöfulu landi en því fylgja líka ógnir í formi náttúruvár. Það hafa komið upp hugmyndir um til að mynda þjóðarsjóð. Nú veit ég ekki hvort það sé endilega rétta leiðin en það er mikilvægt fyrir okkur að hafa borð fyrir báru, ekki aðeins fjárhagslega heldur einnig gagnvart innviðum okkar, heilbrigðismálum, orkuöflun og fæðuöryggi.

Virðulegi forseti. Nú hef ég setið í fjárlaganefnd frá því í haust og það hefur verið ansi lærdómsríkt. Ég held að í fáum nefndum þingsins gefist eins gott tækifæri til að fá innsýn í þau fjölmörgu mál sem snúa að rekstri hins opinbera en einnig störfum einstakra stofnana, félagasamtaka og svo má lengi telja. Ég nefndi hér í upphafi ræðu minnar þann fjölda sem kemur fyrir nefndina hverju sinni til að ræða fjárlög og útgjöld ríkisins sérstaklega til ýmissa málaflokka. Ég kom aðeins inn á það í andsvörum mínum í gær að ég held að það séu tækifæri til að gera enn betur í eftirfylgni með fjárlögum og einnig tækifæri sem snúa að lengri tíma áætlun. Það er ekkert langt síðan að við fórum að hugsa lengra fram í tímann. Nú erum við með fjármálaáætlun til fimm ára. Ef ég fer rétt með, virðulegi forseti, er það í takt við lög um opinber fjármál þar sem nefnt er að fjármálaáætlun skuli vera til fimm ára hið minnsta. Ég hef alveg velt upp þeirri hugmynd hvort það sé skynsamlegra að vera mögulega með aðra áætlun sem tekur til lengri tíma. Þetta höfum við gert með samgönguáætlun og ég held að það hafi reynst vel, hún er endurskoðuð reglulega.

Ég hef hér farið yfir helstu punkta mína en það sem stendur kannski svolítið upp úr hjá mér eru vaxtagjöldin sem ríkissjóður er að greiða af sínum skuldum og ég hef ekki enn fengið almennilegt svar við því og furða mig mjög á því að ein ríkasta þjóð í heimi skuli ekki hafa betri kjör. Ég myndi telja að það væri raunhæft að lánakjör íslenska ríkisins ættu að vera með því besta sem gerist. Það kann að vera út af einhverjum fortíðardraugum, hruni eða einhverju slíku, ég kann ekki skil á því. En það er þó ánægjulegt að lánshæfismat ríkissjóðs var nýverið hækkað og auðvitað er það von mín að það muni hafa áhrif á vaxtakostnað.

Að lokum vil ég segja þetta, virðulegi forseti: Ég er á heildina litið ánægður með fjárlagafrumvarpið. Það er mín trú að frumvarpið gangi í takt við okkar stærstu markmið sem er að ná hér niður verðbólgu. Við munum þurfa að glíma við verðbólguna á komandi ári, hún  reynist illvígari en við bjuggumst við. Þá verða stjórnvöld að gera sitt, vernda þá sem verst verða úti í slíku verðbólguskoti, tryggja það að velferðarkerfin okkar virki og halda áfram að sýna skynsemi í fjármálum ríkisins.


Ræðumaður: Jóhann Friðrik Friðriksson

Frú forseti. Ég þakka fyrir að eiga hér orðastað við hv. þingmann. Það sem stendur upp úr er að við erum kannski ekki búin að finna hina réttu leið til að það sé hægt að koma heildrænt til móts við þriðja geirann. En ég mun ekki láta mitt eftir liggja í þeirri vegferð og vonast auðvitað til þess að við náum árangri í henni.

Mig langar aðeins að spyrja hv. þingmann út í annað sem hann nefndi í sinni ræðu og það er salan á Isavia. Við hv. þingmaður erum sammála um ýmislegt en ég er ekki viss um að við séum alveg á sömu bylgjulengd þarna. Þessi umræða er svo sem ekkert ný og vissulega höfum við selt ríkisfyrirtæki í gegnum tíðina með misgóðum árangri. Stundum hefur það gengið mjög vel og annað hefur gengið miður eins og gerist og gengur. Staðan er samt sú að nú er Isavia auðvitað gríðarlegt mikilvægt innviðafyrirtæki og er starfrækt um allt land þótt langmest af starfseminni fari fram á Keflavíkurflugvelli. Mig langar að heyra hugrenningar þingmannsins um hvort við værum þá að tala um sölu á hluta Isavia eða telur þingmaðurinn ekki vera ákveðnar skorður á slíkri sölu út frá samkeppnisstöðu Isavia sem gætu verið þar hamlandi? Mér finnst þetta áhugaverð og mikilvæg umræða. Ég held að það sé alveg vert að taka hana, ekki bara varðandi Isavia heldur einnig varðandi orkufyrirtæki og svo má lengi telja, þingmaðurinn nefndi hérna ÁTVR. Við eigum ekki að hræðast þá umræðu, við eigum að taka hana, velta vöngum yfir henni og sjá hvað er skynsamlegt að gera. Þannig að spurning mín til þingmannsins er: Sér hann fyrir sér þá sölu Isavia að öllu leyti eða einhvers konar hluta og hvaða kosti myndi hann sjá í stöðunni?


Ræðumaður: Jóhann Friðrik Friðriksson

Frú forseti. Ég vil byrja á því að þakka hv. þingmanni fyrir ræðuna og eins og vera ber þegar við erum hér með fjárlögin þá fór hann inn á marga þætti þeirra og gott að fá tækifæri til að fara í andsvör við þingmanninn. Fyrst langar mig kannski að ræða sameiginlegt áhugamál okkar hv. þingmanns sem er þriðji geirinn. Það eru almannaheillafélögin, íþróttafélögin og björgunarsveitirnar, eins og hann nefndi, en líka félög sem sinna mikilvægri heilbrigðisþjónustu hér á landi. SÁÁ kemur það upp í hugann og fleiri svipuð samtök sem eru grasrótardrifin, koma upphaflega upp úr grasrót og þar er fólk að gefa tíma sinn en á sama tíma að spara ríkinu háar fjárhæðir. Sama má að sjálfsögðu segja með björgunarsveitirnar og svo erum við auðvitað að reyna að vera með fyrsta flokks íþróttastarf á landinu. Ég held að íþróttahreyfingin sé, ef ég fer rétt með, virðulegi forseti,  fjölmennasta hreyfing landsins, þ.e. ungmennafélögin og íþróttahreyfingin. Þess vegna langar mig aðeins að eiga orðastað við hv. þingmann, þar sem hann velti því upp hvort hægt væri að fara í virðisaukaskattsniðurfellingu eða breytingar. Ég velti fyrir mér og langar að spyrja hvort hann hafi mótað sér einhverjar svona heildstæðar hugmyndir um hvernig við gætum komið til móts við þennan mikilvæga geira vegna þess að hann er gríðarlega mikilvægur en ekki síst mjög fjölmennur. Þar af leiðandi þyrfti í mínum huga að koma til einhvers konar almenn aðgerð sem hægt væri að halla sér að, eflaust myndi hún hafa einhver áhrif á ríkissjóð en ég held að það myndi blikna samt í ljósi þess hversu mikið þriðji geirinn gefur af sér.


Ræðumaður: Líneik Anna Sævarsdóttir

Virðulegi forseti. Niðurstöður PISA gefa okkur gott tækifæri til að ræða hvert við stefnum í skólamálum og sem skólasamfélag. Við viljum ná betri árangri í PISA en við náum hvorki árangri með töfralausnum né tímabundnum aðgerðum, það þarf langtímasýn. Skilaboðin úr umræðu gærdagsins eru skýr um að allir í íslenskra skólasamfélaginu líti í eigin barm; sveitarfélög, einstakir skólar, starfsmenn og foreldrar en ekki síst ríkisvaldið sem fer með forystu í skólamálum. Þó að sveitarfélögin beri ábyrgð á grunnskólunum þarf ráðuneyti menntamála að tryggja öfluga, faglega forystu og þjónusta starfsfólk sem vinnur með börnum um land allt, m.a. til að tryggja aðgang að þekkingu til starfsþróunar, námsgögnum og matstækjum.

Hér á Alþingi eru einmitt frumvörp í vinnslu sem geta leitt til mikilvægra umbóta í skólakerfinu, m.a. um Miðstöð menntunar og skólaþjónustu, og gleymum því ekki að árangur í námi er liður í farsæld. Það þarf að vinna að umbótum í gegnum grunn- og símenntun kennara. Það þarf að nota sérfræðiþekkinguna sem styður skólakerfið til að byggja upp einstaklinga þannig að allir nái tökum á grunnfærninni; læsi á íslensku, stærðfræði og umhverfi, undirstöðum náms. Markmið greininganna á að vera að tryggja stuðning við ólíkar námsleiðir til að allir nýti sína hæfileika til fulls. Greining má ekki í neinum tilvikum verða afsökun skólasamfélags fyrir því að einstaklingar nái ekki árangri heldur tæki fyrir einstaklinginn til að ná árangri. Hlutverk skólakerfis er að efla einstaklinga til að taka ábyrgð á eigin lífi og búa þeim jöfn tækifæri til náms. Ef líðanin er góð og grunnfærni næst fleyta þrautseigja og forvitni fólki langt.


Ræðumaður: Ingibjörg Isaksen

Virðulegi forseti. Frumvarp til fjárlaga kemur til afgreiðslu þingsins á næstu dögum og eins og kemur fram í nefndaráliti meiri hluta fjárlaganefndar er ljóst að margir aðilar þurfa á nauðsynlegum stuðningi að halda. Meðal þeirra eru íslenskir bændur sem lengi hafa beðið aðgerða af hálfu ríkisins. Staða bænda er alvarleg og hér er um atvinnumál, fæðuöryggismál og ekki síst byggðamál að ræða. Meiri hluti fjárlaganefndar hefur lagt til að 198 millj. kr. verði varið í verkefni í þágu innlendrar matvælaframleiðslu. Það er aukið kynbótastarf, styrking innviðauppbyggingar, stuðningur við kornrækt og vinna við verndandi arfgerðir gegn riðuveiki í íslensku sauðfé. Ásamt þessu lagði Sigurður Ingi Jóhannsson, hæstv. innviðaráðherra, ásamt hæstv. matvælaráðherra og fjármála- og efnahagsráðherra, fram tillögur sem stuðla m.a. að nýliðun í greininni. Um er að ræða 1,6 milljarða kr.  stuðning til 982 einstaklinga. Meðal þeirra tillagna eru ungbændastuðningur, viðbótarfjárfestingarstuðningur, viðbótarbýlisstuðningur og viðbótargreiðslur á holdakýr. Þessar aðgerðir eru þýðingarmikið viðbragð við stöðunni í dag en er hægt að gera betur? Svarið við því er einfalt, það er já.

Mörg verkefni bíða enn og þar ætlar Framsókn að standa vaktina eins og alltaf. Við horfum til breytinga á tollvernd og aukinna innflutningskrafna í samræmi við staðla í innlendri matvælaframleiðslu. Einfalda þarf verkið í kringum framleiðsluna. Við ætlum að leita lausna í formi hlutdeildarlána og opinbers stuðnings við langtímafjárfestingar bænda og veita þarf afurðastöðvum heimild til sameiningar. Koma þarf frekari fjármagni til nautgripabænda sem og garðyrkjubænda. En ásamt þessu þurfum við áfram að stuðla  að nýliðun og kynslóðaskiptum innan greinarinnar. Allt raunhæfar lausnir sem gætu bætt stöðuna til muna.

Í gegnum söguna hafa bændur tryggt fæðuöryggi þjóðarinnar. Þeir verða ekki síður mikilvægir í framtíðinni. Nú þegar við skrifum handrit framtíðarinnar verðum við að tryggja að þeir séu vel í stakk búnir. Hér hafa margir þingmenn talað fyrir bættum aðstæðum bænda og ég trúi ekki öðru en að nú láti þeir verkin tala.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir andsvarið. Ég held að hv. þingmaður megi nú ekki búast við því að það komi hingað einhver listi milli 2. og 3. umræðu yfir verkefni sem við teljum að geti beðið. Hugsunin með þessu er miklu frekar að vekja athygli á þessu. Ef til þess kemur, af hvaða stærðargráðu sem það verður, þá held ég að við þurfum bara að fara inn í það mál með opnum huga gagnvart þeim fjárfestingarverkefnum sem ríkissjóður er í á árinu 2024. Það er í raun og veru það sem við erum að segja. Við ætlum ekki að fara að tilgreina hér einhver verkefni heldur erum við bara að tala um þetta svona úr 30.000 fetunum ef það er hægt að orða það þannig

Mig langar í restina, ég sé að tíminn er að renna út, að spyrja hvort hv. þingmaður hafi kynnt sér tillögu okkar varðandi útlendingamálin þar sem við erum að færa frá félagsmálaráðuneyti og yfir á dómsmálaráðuneyti, hvort hann sé á sömu skoðun og meiri hlutinn um að þetta sé leið til þess bæði að flýta ferlinu og mögulega til að spara töluverða fjármuni fyrir ríkissjóð.


Ræðumaður: Stefán Vagn Stefánsson

Eitthvað svoleiðis.Virðulegur forseti. Ég vil byrja á að þakka hv. þingmanni fyrir góða ræðu þótt ég átti mig á því að hún er mjög skammt á veg komin og ég hlakka til að hlusta á yfirferð hv. þingmanns yfir síður 8–31. Eitthvað svoleiðis. Við sáum það kannski ekki fyrir okkur þegar við vorum að samþykkja þetta álit um fjárlagafrumvarpið að það yrði til að sameina Miðflokkinn og Viðreisn en það er nú orðin raunin og það er ágætt að mörgu leyti.

Mig langar að spyrja hv. þingmann út í það sem hann ræddi hér varðandi eldsumbrot á Reykjanesi, og við áttum þetta samtal aðeins í andsvörum áðan. En það er þessi setning sem er skrifuð inn í frumvarpið um að mögulega verði litið til þess að fresta öðrum framkvæmdum ef séð verður fram á verulega kostnaðaraukningu fyrir ríkissjóð. Hv. þingmaður hefur talað hér um mikilvægi aðhalds og þess að fara ekki fram úr sér í ríkisútgjöldunum og ég tek alveg undir þau sjónarmið. Þess vegna langar mig að spyrja hv. þingmann hvort honum finnist við vera á villigötum með þessa setningu þarna, að því gefnu að þarna verði atburður af þeirri stærðargráðu að íslenskt efnahagslíf mun bera verulegan kostnað af því, að menn skoði þann möguleika á móti að fresta einhverjum framkvæmdum til að koma til móts við þann kostnað sem getur hlotist af slíkri framkvæmd einmitt til þess að reyna að verja hér kerfið okkar, til þess að reyna að takmarka þau útgjöld sem við erum að leggja í á árinu 2024. Ég veit að við erum að segja ef og þegar og kannski en þetta er hugmyndafræðin á bak við þetta og mig langar aðeins að heyra í þingmanninum, hvort honum finnist við vera á villigötum með þessa setningu.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir andsvarið. Það er kannski tvennt sem mig langaði að koma inn á í seinna andsvari, þótt ég viti að tíminn sé stuttur, og það er annars vegar varðandi umræðuna um þetta flata aðhald. Hv. þingmaður kom inn á það í sinni ræðu um mismikilvæg framlög og hvernig við munum forgangsraða sjálf heima hjá okkur og þá langar mig að benda á að það kemur fram, og hefur komið fram, að t.d. hefur verið aukning til heilbrigðismála um 50 milljarða frá 2021 og er um 10 milljarða kr. aukning í þessum fjárlögum. Þetta held ég að skipti máli og sýni einmitt þessa forgangsröðun sem er kannski ekki alveg eins flöt og menn vilja nefna hér.

Síðan varðandi húsnæðisþáttinn sem hv. þingmaður fór aðeins inn í. Spurningin er hvort hv. þingmaður telji að þessi húsnæðisstuðningur sem kemur fram í þessu frumvarpi upp á tæpa 5 milljarða muni skila sér þangað sem við ætlum. Það var spurningin. Svo er ég sammála hv. þingmanni um  að það er sennilega ekkert ríki í Evrópu sem borgar meiri vaxtakostnað vegna krónunnar en Ísland.


Ræðumaður: Stefán Vagn Stefánsson

Virðulegur forseti. Ég vil þakka hv. þingmanni fyrir fyrirtaks ræðu. Ég saknaði þess reyndar að hún ræddi ekkert hér um frumjöfnuð í sinni ræðu, sem kom mér á óvart. En mig langar aðeins að spyrja út í fjárlagafrumvarpið. Hv. þingmaður talaði um að sporna við þenslu í samfélaginu sem er akkúrat leiðarstefið í þessu fjárlagafrumvarpi, alla vega eins og við lítum á það, það er aðhaldssamt. Það er aðhald í frumvarpinu sjálfu. Getur hv. þingmaður tekið undir það þó með okkur sem skrifum undir þetta álit að það sé alla vega ekki til þess fallið að auka á þenslu í samfélaginu, heldur frekar í þá átt að slá á?


Ræðumaður: Jóhann Friðrik Friðriksson

Herra forseti. Já, ég get tekið undir með hv. þingmanni að vissulega hefur gengið vel á Íslandi og atvinnuþátttaka verið einstaklega mikil og velferð sömuleiðis. Það sem stendur upp úr í þessum málflutningi — vegna þess að það vill þannig til, herra forseti, að ég hef bæði fengið vaxtabætur og barnabætur á minni lífstíð og þurfti verulega á þeim að halda og ég er alls ekkert að segja að fólk sé eitthvað ofalið af bótum en síðan er ég bara að segja það að ef vænkast hagur hjá fólki, eins og mér sýnist þróunin vera í þessum tilfellum, þá auðvitað dettur fólk út af bótum. Það er bara sá veruleiki sem blasir við og ég held að það sé mjög mikilvægt fyrir okkur að vera ekki með eitthvert sjálfkrafa bótakerfi sem eltir fólkið ef betur gengur. Það er kannski minn punktur. Það má vel vera að við séum bara að nálgast hlutina frá sitthvoru sjónarmiðinu og séum raunverulega sammála um þetta. Þess vegna vil ég spyrja hv. þingmann að lokum hvort við þurfum að horfa til annars konar stuðnings í ljósi þess sem blasir við okkur núna í efnahagsmálum, annars stuðnings sem þyrfti þá að koma til og hvort hún hafi hugmyndir um slíkan stuðning.


Ræðumaður: Jóhann Friðrik Friðriksson

Frú forseti. Ég þakka þingmanninum sérstaklega fyrir ræðuna, auðvitað af mörgu að taka en mér fannst áhugavert að heyra þetta varðandi bæturnar. Ég held að við getum öll verið sammála um að það er mikilvægt að bæturnar fari þangað sem þær nýtast. Það kom mér á óvart að mér fannst verið að snúa svolítið á haus þessum orðum formanns Framsóknarflokksins. Veruleikinn er auðvitað sá að Framsókn hefur alltaf talað fyrst fyrir vinnu og svo vexti og svo velferð. Mér heyrist að hér sé formaður Samfylkingarinnar að setja bætur í fyrsta sæti. Er ekki bara veruleikinn sá að við viljum hafa jafnaðarstefnu sem virkar þannig að við jöfnum tækifæri og þeir sem hafa tækifæri ná sér upp og gengur betur og þurfa þar af leiðandi ekki á bótum að halda? Það þýðir ekki að það sé verið að tala niður bætur. Þær eiga einfaldlega að fara á rétta staði. Erum við sammála um þessa nálgun jafnaðarstefnunnar?


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir svörin og það er alveg rétt að við þyrftum kannski meira en eina mínútu til að fullræða þetta, en ég þakka aftur fyrir. Mig langar þá að koma á öðru og það er almenna íbúðakerfið og stofnfjárframlögin sem eru að hækka, framlög til húsnæðismála eru að hækka um 4,9 milljarða á milli ára sem að mínu mati endurspeglar áherslu stjórnvalda á að ná jafnvægi á húsnæðismarkaði. Ég sé að í tillögum þingmannsins er nefnt að halda inni þessari ívilnun vegna virðisaukaskatts á vinnu, sem mér finnst ekkert svo vitlaus hugmynd. En það er líka annað sem skiptir þarna máli af því að ég hef tekið eftir því úti í samfélaginu að framkvæmdaviljinn er mikill, bæði hjá þeim sem eru að byggja þessar íbúðir og íbúðir á hinum almenna markaði. Þá má sjá þegar við lítum yfir til að mynda áætlun Reykjavíkurborgar að þar erum við með íbúðir sem eru í skipulagsferli eða eru áætlaðar 2027 og 2028 og þá kemur að lóðaframboði. Ég hefði áhuga á að vita hvaða sýn þingmaðurinn hefur varðandi það að við getum fjölgað hér lóðum og haldið áfram að byggja upp í almenna íbúðakerfinu.


Ræðumaður: Ágúst Bjarni Garðarsson

Frú forseti. Ég þakka hv. þm. Kristrúnu Frostadóttur fyrir sína ræðu. Tíminn er naumur þannig að það er erfitt að fara á dýptina eins og ég hef áður sagt. Mér þótti áhugavert þegar þingmaðurinn nefndi hérna sveitarfélögin og þar er það þá aðallega tvennt: Verk- og tekjuskipting sveitarfélaganna og hvaða skoðun þingmaðurinn hefur á því; og annað sem ég held að muni skipta máli í komandi kjarasamningum sem eru gjaldskrárhækkanir sveitarfélaga og hvaða skoðun þingmaðurinn hefur á því. Hvaða sýn tekur hún á það hvernig sveitarfélögin eiga að snúa sér í þeirri baráttu allri saman? Ég hefði áhuga á að heyra frá þingmanninum um þessa verk- og tekjuskiptingu. Það hafa auðvitað farið verkefni á milli eins og við þekkjum, grunnskólinn, málefni fatlaðs fólks o.s.frv. Hvar sér þingmaðurinn fyrir sér að hægt sé að ná í auknar tekjur eða bæta við tekjustofnum? Eða er þingmaðurinn á þeirri skoðun að það eigi einhver verkefni að fara til baka og þá hvaða verkefni?


Ræðumaður: Jóhann Friðrik Friðriksson

Frú forseti. Ég bjóst kannski við hnitmiðaðra svari en allt í góðu. Ég veit ekki hvort þingmaðurinn hefur eitthvað misskilið fullveldið og stöðu okkar hérna á þingi. Það er alveg augljóst að það verða ekki gerðar neinar breytingar á EES-samningnum nema það fari hér í gegnum þingið. Það liggur alveg fyrir þannig að við þurfum ekki að hafa neinar áhyggjur af því. En í framhaldi af þessu, vegna þess að þingmaðurinn nefndi líka umsækjendur um alþjóðlega vernd og bar það saman við Norðurlöndin og talar um veldisvöxt í því sambandi, þá hafa vissulega margir sótt um alþjóðlega vernd hér, sérstaklega á undanförnum tveimur árum. Það skýrist að langstærstum hluta af stríðinu í Úkraínu og fólki frá Venesúela. Þess vegna vil ég benda á það varðandi upplýsingarnar sem ágætur hv. þm. Eyjólfur Ármannsson er benda á frá Norðurlöndunum að þær taka ekki umsækjendur um alþjóðlega vernd frá Úkraínu með inn í tölurnar. Þær gera það ekki. En þetta er vissulega áskorun, frú forseti. Mig langar að spyrja einnig út í það: Hvaða breytingar sér þingmaðurinn fyrir sér á útlendingalöggjöfinni til að taka á því sem hann nefnir hér í ræðu sinni?


Ræðumaður: Jóhann Friðrik Friðriksson

Frú forseti. Ég þakka hv. þm. Eyjólfi Ármannssyni fyrir ræðuna. Vissulega eru brot og brot sem ég get tekið undir og annað finnst mér vera út og suður en ég læt það liggja á milli hluta. Mig langar sérstaklega að spyrja út í það sem þingmaðurinn nefndi um fólksfjölgun hér á landi. Ég held að við séum flest sammála um að það væri undarlegt ástand á Íslandi ef ekki hefði bæst við töluvert af fólki erlendis frá, ekki bara til þess að vinna í ferðaþjónustu heldur bara almennt í samfélaginu. En ég sakna þess að sjá ekki einhverjar tillögur 3. minni hluta um hvernig eigi að bregðast við, hvernig við ættum að haga hlutunum öðruvísi. Vissulega eru áskoranir sem fylgja fólksfjölgun en það eru líka margir kostir. Því velti ég fyrir mér og er bara með einfalda spurningu til þingmannsins: Hvernig myndum við haga þessu öðruvísi? Er þingmaðurinn að leggja það til að við til að mynda yfirgefum EES-samstarfið?


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir svarið. Ég held að það sé nú eitthvað verið að rugla saman hugtökum vegna þess að það er alveg ljóst að framlög til húsnæðismála eru að hækka um 4,9 milljarða á milli ára sem endurspeglar stefnu stjórnvalda um að koma á jafnvægi á húsnæðismarkaði. En mig langaði aðeins að forvitnast til viðbótar vegna þess að ég sakna þess aðeins í öllum þessum breytingartillögum frá Flokki fólksins að það séu engar tillögur um það hvernig við getum byggt upp meira. Ég er alveg sammála þingmanninum um að það sem er kannski okkar mesta áskorun á næstu mánuðum er einmitt að tryggja meira framboð á húsnæði og byggja meira vegna þess að við getum lent í ógöngum ef það verður ekki gert. Það getur valdið okkur erfiðleikum við að ná tökum á verðbólgunni á næstu mánuðum og árum. Mig langar að forvitnast um hvaða leiðir þingmaðurinn sér fyrir sér í því, hvernig við getum byggt meira, af því að við erum ekki bara að tala um almenna kerfið heldur erum við líka að tala um húsnæði fyrir hið venjulega millitekjufólk.


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir sína ræðu þar sem hann kom víða við. Það er kannski erfitt í þessu stutta andsvari og á þessum stutta tíma sem við höfum að fara eitthvað á dýptina. En af því að hv. þingmaður fór aðeins inn á húsnæðismarkaðinn þá ætla ég að eyða mínum tíma í það. Þingmaðurinn talaði um niðurskurð til húsnæðismála. Nú eru rammasett útgjöld að hækka um 37,2 milljarða að raungildi milli ára og þar muna framlög til húsnæðismála hvað mestu, sem eru að hækka um 4,9 milljarða og endurspegla áherslu stjórnvalda á að stefna að auknu jafnvægi á húsnæðismarkaði. Mig langar að forvitnast hjá hv. þingmanni hvað það er sem hann á við þegar hann orðar hlutina með þessum hætti.


Ræðumaður: Jóhann Friðrik Friðriksson

Frú forseti. Ég tek því alvarlega ef það er verið að ýja að því hér að þingmenn séu að ljúga að þjóðinni. Það er alla vega ekki eitthvað sem ég hef orðið var við. Auðvitað er eðli málsins samkvæmt verið að glíma við alls kyns áskoranir. Landhelgisgæslan er partur af því og auðvitað er allt okkar kerfi partur af því. Það verða breytingar, ýmsar breytingar sem þarf að takast á við og við tökum að sjálfsögðu alvarlega þær upplýsingar sem við fáum, hvort sem þær eru um Landhelgisgæsluna eða aðra þætti í samfélaginu sem við megum gera betur í. Mér finnst samt kannski grundvallaratriðið vera að það er stór munur á því að bregðast við breyttum aðstæðum stofnana um þjónustu eða að ætla einhverjum að það sé markvisst verið að setja eitthvert sjónarspil í gang. Ég held að svo sé ekki. Ég get samt tekið undir með hv. þingmanni að við megum að sjálfsögðu vera með betri áætlanagerð og ég held að við eigum að standa okkur vel í því. Ég hef velt fyrir mér hvort við ættum t.d. að vera með lengri fjármálaáætlun. Hún á að vera, held ég, skemmst til fimm ára en má vera til lengri tíma, sem dæmi, og ég efast ekki um að þingmaðurinn taki undir það með mér. En mig langar að koma með eina spurningu og nýta tækifærið og spyrja aðeins um eitt af helstu baráttumálum Pírata, sem eru borgaralaun. Þingmaðurinn nefndi það að við værum með einhvers konar borgaralaun nú þegar. Það væri ágætt að fá útskýringar á því vegna þess að það eru vissulega skiptar skoðanir um borgaralaun. Hann nefndi persónuafsláttinn ef ég man rétt þannig að útskýring á því væri vissulega til góðs.


Ræðumaður: Jóhann Friðrik Friðriksson

Frú forseti. Ég vil þakka hv. þingmanni fyrir ræðuna og hann fór eins og vant er um fjárlögin víða í þeirri umræðu. Það er gríðarlega mikið undir enda snerta fjárlögin svo margt í okkar lífi. Mig langar að byrja á því að þakka fyrir það sem þingmaðurinn nefndi um velsældarvísana og hversu miklu máli það skiptir að horfa ekki bara á verga landsframleiðslu þó að ég sé sannarlega á þeirri skoðun að við þurfum að gera bæði. Aftur á móti hnaut ég aðeins um það þegar hv. þingmaður fór að tala um hvaða áhrif fjárlögin hefðu á það markmið okkar að ná niður verðbólgu. Mér fannst, ef ég skildi þingmanninn rétt, að fjárlögin skiptu kannski minna máli í því púsli heldur en ég lít á. Það er sannarlega markmið meiri hlutans og stjórnvalda að reyna að ná niður verðbólgu og að fjárlagafrumvarpið tali inn í það. Þess vegna velti ég fyrir mér út frá þessu hvort ég hafi skilið þingmanninn rétt og er þá með þessa spurningu: Ef við værum nú að fara í veruleg útgjöld í þessu frumvarpi myndi það ekki að mati þingmannsins hafa veruleg neikvæð áhrif á þá vegferð sem við erum í við að reyna að ná verðbólgunni niður? Og síðan langar mig líka að spyrja þingmanninn um það sem hann ræddi töluvert, þ.e. hvernig við eigum að nálgast fjárlögin og hvernig við getum fengið grunnupplýsingar eða betri upplýsingar til að taka ákvarðanir á þingi, og hann nefndi m.a. að við værum jafnvel að ljúga að fólkinu í landinu. Og ég tek því auðvitað mjög alvarlega og vil því biðja þingmanninn um að nefna einhver dæmi þess í seinna andsvari.


Ræðumaður: Stefán Vagn Stefánsson

Virðulegur forseti. Ég þakka þingmanninum fyrir seinna andsvarið. Ég tek „hintið“ og ég mun vera kominn með þessar tölur á næsta ári, ég læt ekki grípa mig tvisvar í þessum stól án þess að geta svarað rútínuspurningu þingmannsins sem virðist vera hér ár eftir ár. Varðandi Reykjanesið þá er það rétt að það eru að koma tillögur núna fyrir 3. umræðu og raunar var fjárlaganefnd tilkynnt að það kæmu tillögur ríkisstjórnarinnar fyrir 3. umræðu. Ég veit ekki hverjar þessar tillögur eru enn þá, ég hef ekki séð þær. Varðandi þann punkt þar sem við tölum um að það komi til greina að fresta öðrum framkvæmdum þá er hann settur inn einfaldlega á þeim tímapunkti þegar við í raun og veru höfðum ekki hugmynd um hvers lags viðburð við værum að horfa upp á. Ef hann væri af þeirri stærðargráða að hann myndi hafa verulega efnahagslega íþyngjandi áhrif fyrir íslenska þjóð og íslenskan ríkissjóð þá fannst meiri hluta fjárlaganefndar eðlilegt að við myndum reyna að skoða hvort við gætum frestað einhverjum fjárfestingarverkefnum þar á móti. Það er hins vegar mín von núna að til þess komi ekki og mér sýnist ekki að það þurfi að koma til þess miðað við hvernig ástandið er núna. Þetta var einungis sett þarna inn sem varúðarfærsla.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir fyrirspurnina sem er um nafnverðsaukningu á milli ára, sem hann var búinn að giska á að væri 140 milljarðar, og hvernig hún skiptist milli reksturs og fjárfestinga á árinu 2024. Ég verð bara að viðurkenna það, virðulegur forseti, að ég er ekki með þessar tölur í kollinum. En það er mér sönn ánægja að koma þessum upplýsingum áfram til hv. þingmanns eftir að hafa aflað þeirra, sem ég skal gera strax eftir þessa umræðu. En því miður þá er það nú þannig að ég er ekki með allar tölur í þessu fjárlagafrumvarpi í kollinum þó að ég sé með ansi margar þeirra. En þessar tölur er ég ekki með, því miður.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir síðara andsvar. Svarið við spurningunni er í raun og veru einfalt: Ég hef trú á því að við öll sem hér erum í þessum þingsal höfum áhyggjur af vaxtakostnaði íslenska ríkisins sem er orðinn gríðarlegur. En þær umframtekjur sem hv. þingmaður talaði hér um og eru orðnar gríðarlegar munu náttúrlega skipta máli. Við erum að nota hluta þeirra í afkomubætandi aðgerðir fyrir ríkissjóð. En til lengri tíma er þetta stóra verkefnið okkar hér. Við skulum vera minnug þess að við settum yfir 300 milljarða í Covid-aðgerðir. Við þurfum að borga það til baka með þessum auknu tekjum sem við höfum fengið inn í ríkissjóð núna, sérstaklega síðustu tvö ár, jafnvel þrjú ár. Það hjálpar klárlega. Stóra málið okkar er náttúrlega það að við þurfum að ná vaxtastigi og verðbólgu niður í landinu. En við höfum öll áhyggjur af þessum vaxtakostnaði sem er orðinn gríðarlegur.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir fyrirtaksspurningar. Það sem hv. þingmaður nefnir í sínu andsvari eru náttúrlega í grunninn risastórt og kannski erfitt að koma svarinu fyrir í tveggja mínútna andsvari. En varðandi efnahagsforsendurnar þá hef ég trú á því, einlæga trú á því að þetta fjárlagafrumvarp sem við erum að leggja hér fram muni tala við peningamálastefnu Seðlabankans. Fjárlögin sem við erum að leggja hér fram eru í eðli sínu aðhaldssöm. Seðlabankinn sjálfur hefur komið fram og sagt að þau séu svona hlutlaus, 0,3% aðhald í þessum fjárlögum, sem ég held að sé gríðarlega mikilvægt á þessum tímapunkti. Það var sagt að þegar hér væri talað um vaxtastig og verðbólgu þá væri bent á hagvöxt. Það er alveg rétt. Það er ekkert annað hægt að gera en að tala um hagvöxt þó hann sé ekki eina mælitækið. Við erum að sjá núna uppreiknaðan hagvöxt fyrir árið 2022, 7,2% á Íslandi. Það eru náttúrlega tölur sem við höfum ekki séð neins staðar og sjáum ekki neins staðar í þeim löndum sem við berum okkur saman við á sama tíma og atvinnuleysi er nánast ekki neitt. Það er hins vegar punktur í spurningu hv. þingmanns sem ég deili áhyggjum af, það er hagvöxtur á mann. Það er gríðarlegt áhyggjuefni fyrir okkur. Við tölum um það hér í þessu nefndaráliti að það sé áhyggjuefni fyrir okkur ef við erum farin að tala um í raun og veru neikvæðan hagvöxt per einstakling á Íslandi. Það er þróun sem við verðum einhvern veginn að reyna að sporna við vegna þess að við viljum ekki vera þar.


Ræðumaður: Stefán Vagn Stefánsson

Síðast líka.Virðulegur forseti. Ég þakka hv. þingmanni fyrir seinna andsvarið. Já, það er engin launung á því að hv. þingmaður hefur meiri þingreynslu en ég og hefur setið lengur í fjárlaganefnd og ég efast ekki um að hann sé ýmsum hnútum kunnugri en við sem erum tiltölulega nýrri á því sviði. Varðandi framkvæmdahlé eða framkvæmdastopp þá er ekkert slíkt í gildi hjá nýja Landspítalanum. Það er alls ekki verið að fara í þá átt. Já, 25 milljarða kr. fjárveiting til verkefnisins er ekki framkvæmdastopp eða framkvæmdahlé. Það er stærsta einstaka framkvæmd sem við erum með í gangi núna á Íslandi.

Grunnrannsóknirnar. Já, ég tek undir það. Það er verið að lækka framlagið hér. Þetta var náttúrlega aukning út af Covid. Nú erum við að taka það til baka. Ef við viljum auka í þessar heimildir þá þurfum við bara að taka þá umræðu í tengslum við fjármálaáætlun.

Ég minni ræðumenn á ræðutímann.


Ræðumaður: Stefán Vagn Stefánsson

Virðulegur forseti. Ég þakka hv. þingmanni ágætisspurningar. Fyrst varðandi þessar ofgreiðslur til aldraðra sem eru nú skýrðar í frumvarpinu með bæði fjármagnstekjum og hærri lífeyrisréttindum og ég hef svo sem engar forsendur til að efast um að þær upplýsingar séu ekki réttar. En hv. þingmaður hefur meiri reynslu en ég af því að sitja í fjárlaganefnd. Varðandi Landspítala þá kom það nú strax inn í fjárlaganefnd og í okkar umræðu þegar Landspítalinn kom og við fórum að grennslast fyrir og spyrja um þessar fjárheimildir, hvort nýr Landspítali gæti yfir höfuð framkvæmt fyrir þetta gríðarlega fjármagn, sem hefur síðan komið í ljós að er ekki. Ég hef svolitlar áhyggjur af þeirri framkvæmd að mörgu leyti og stöðunni, ég held að menn séu komnir aðeins eftir á þar og það þarf að skoða hvað veldur því. Ég held að það væri verkefni fyrir okkur í fjárlaganefnd eftir áramót að fá aðeins stöðuna á þessum spítala og hvernig staðan er miðað við áætlanir. Hins vegar er stóra spurning hv. þingmanns sú hver ákveði vanfjármögnunina. Við höfum nú tekið þessa umræðu nokkrum sinnum og hún hefur alltaf endað á sama stað. Ég er að mörgu leyti sammála þingmanninum og mér finnst þetta mjög áhugaverð nálgun á þetta verkefni hjá honum. Það er alveg rétt að það er mjög sérstakt í mörgum tilfellum þegar við getum ekki fjármagnað einhverja þjónustu sem við erum búin að ákveða í þessum sal að skuli veitt. Ég held að það sé alveg tilefni til að setjast aðeins niður í fjárlaganefnd og fara yfir þessi mál, ég myndi bara fagna því.


Ræðumaður: Stefán Vagn Stefánsson

Þið segið það sjálf í nefndarálitinu.Virðulegur forseti. Ég þakka hv. þingmanni fyrir seinna andsvarið. Stundum verður manni fátt um svör og mér líður þannig akkúrat núna. Ef ég skil hv. þingmann rétt er hann í raun og veru að halda því fram hér í ræðustól þingsins að ástæða verðbólgunnar sé aðflutt erlent vinnuafl á Íslandi.  Ég bara spyr hv. þingmann, sem ég reyndar get ekki í þessu andsvari.  Ég bara skil ekki svona umræðu. Auðvitað hefur þetta áhrif, það kemur fram í nefndarálitinu, en ég sé ekki hvernig íslenskt efnahagslíf á að fúnkera öðruvísi en með þessu ágæta fólki sem hér er að vinna fyrir okkur störfin úti um allt land. Þær  verðbólguletjandi aðgerðir ríkisstjórnarinnar sem hv. þingmaður kallar hér eftir — það er fjárlagafrumvarpið. Það er fjárlagafrumvarpið.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrirspurnina og hún kom hérna í restina. Það var ánægjulegt að heyra hann lesa upp úr nefndarálitinu. Það er alveg rétt að hér hefur orðið mikil íbúafjölgun, alveg gríðarleg, 3% eins og þingmaðurinn kom inn á, sem er að valda okkur, ég segi nú ekki erfiðleikum en það er áskorun fyrir okkur að bregðast við þessari íbúaþróun. Af hverju er þessi þróun? Af hverju er fólk að koma hingað og setjast hér að? Af hverju er þessi fjöldi fólks af erlendum uppruna kominn hingað til Íslands? Það er að vinna fyrir okkur störfin sem við höfum ekki mannskap til að vinna, m.a. í ferðaþjónustunni og við sjáum þetta hér í iðnaðinum, fiskvinnslunum og á fleiri stöðum þar sem erlent vinnuafl er mjög stór hluti. Þetta eru atvinnugreinarnar sem eru að keyra upp hagvöxt í landinu. Ef við hefðum ekki haft þetta ágæta fólk hér til að vinna þessi störf þá er það mér til efs, hv. þingmaður, að sá efnahagsbati sem er að stórum hluta að þakka ferðaþjónustunni hefði orðið eins brattur og raun ber vitni. Hvað erum við að gera til að koma í veg fyrir þetta? Það er alveg rétt, ég held að það sé ekkert beint í þessu frumvarpi sem er að reyna að koma í veg fyrir að hingað flytji fólk sem vill vinna á Íslandi og er þörf á að vinni á íslenskum vinnumarkaði.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir seinna andsvarið. Ég deili áhyggjum hans af Landhelgisgæslunni eins og ég held að margir geri hér inni. Einmitt á sama tíma í fyrra vorum við í þessari umræðu um Landhelgisgæsluna þar sem fjárlaganefnd hélt að við værum að leysa ákveðinn vanda með því að setja inn það fjármagn sem óskað hafði verið eftir, sem kom síðan í ljós að var ekki nægjanlegt. Þessi tillaga núna, sem gengur út á það að taka af þennan uppsafnaða halla, sem er 240 milljónir, mun breyta stöðu Gæslunnar töluvert mikið. Það mun breyta stöðunni töluvert mikið líka ef við náum að taka hallareksturinn af þannig að Landhelgisgæslan geti byrjað á núlli árið 2024. Sú tillaga er ekki í fjáraukanum en við þurfum klárlega að ræða hana. Það er ljóst að við þurfum sömuleiðis í fjármálaáætlun að taka algjörlega til endurskoðunar rekstrargrunn Landhelgisgæslunnar til langframa því sú staða sem uppi er núna er að mínu mati ekki boðleg fyrir okkur sem þjóð og öryggi þeirra sem hér búa.

Forseti minnir menn á ræðutímann.


Ræðumaður: Stefán Vagn Stefánsson

Virðulegur forseti. Ég þakka hv. þingmanni kærlega fyrir spurninguna sem er mjög áhugaverð. Ég skal bara viðurkenna það hér að ég er ekki búinn að lesa þessa skýrslu, ég hef ekki séð hana, en geri mér grein fyrir að það er eitthvað sem ég þarf að gera. Spurningin er hvort við sjáum fyrir okkur að koma með eitthvað milli umræðna varðandi fangelsismálin. Við höfum ekki rætt það, nei, það hefur ekki verið rætt að gera það svo það sé sagt. Það kann að skýrast af því, ég ímynda mér það, að nefndarmenn séu einfaldlega ekki búnir að kynna sér skýrsluna. En það breytir ekki alvarleika málsins. Ég tek undir með hv. þingmanni að þetta er mjög alvarleg staða. Ef ég man rétt þá held ég að við höfum sett innspýtingu í fangelsismálin fyrir þetta ár, í fjárlögum fyrir 2023. En það er alveg klárt að þetta er eitthvað sem þarf að skoða í tengslum við fjármálaáætlun ef við náum ekki að koma inn í, því þetta er hlutur sem þarf að vera í lagi. Þegar opinberir starfsmenn, hvort sem það eru lögreglumenn eða fangaverðir, eru farnir að upplifa óöryggi á sínum vinnustöðum þá er það eitthvað sem við sem stjórnvöld verðum að taka alvarlega og verðum að bregðast við. Ég þakka fyrir þessa ábendingu, hún á klárlega heima í þessari umræðu, en því miður hefur þetta ekki verið rætt, hvorki hjá meiri hlutanum eða í fjárlaganefnd og það held ég að skýrist bara af því hvenær skýrslan er að koma inn.


Ræðumaður: Stefán Vagn Stefánsson

Virðulegur forseti. Ég mæli hér fyrir nefndaráliti meiri hluta fjárlaganefndar vegna frumvarps til fjárlaga fyrir árið 2024. Ég vil í upphafi byrja á að þakka nefndarmönnum í fjárlaganefnd fyrir gott samstarf í vinnu nefndarinnar nú í haust og fyrir þær umræður sem fóru fram í nefndinni. Þá vil ég einnig þakka starfsmönnum nefndasviðs fyrir þeirra aðstoð og þeim fjölmörgu sem skiluðu inn umsögnum og mættu fyrir nefndina til að gefa henni betri heildarsýn á frumvarpið.

Nefndin hefur fjallað um frumvarpið á fjölmörgum fundum og fengið til sín fjölmarga gesti frá umsagnaraðilum og ráðuneytum. Hin ýmsu samtök aðila vinnumarkaðarins gáfu umsagnir um frumvarpið og komu á fundi nefndarinnar, einnig frá ýmsum samtökum sveitarfélaga og fjölda annarra aðila, alls frá 26 aðilum. Auk umsagnaraðila kallaði nefndin til fundar alla ráðherra ríkisstjórnarinnar og fulltrúa ráðuneyta sem gerðu grein fyrir breytingum á fjárlagaramma málefnasviða og málefnaflokka sem undir þau heyra. Fulltrúar fjármála- og efnahagsráðuneytisins komu nokkrum sinnum fyrir nefndina og gerðu grein fyrir einstökum greinum frumvarpsins og kynntu tillögur ríkisstjórnarinnar fyrir 2. umræðu frumvarpsins. Einnig kom fjármála- og efnahagsráðherra, Þórdís Kolbrún Reykfjörð Gylfadóttir, á fund nefndarinnar. Nefndinni bárust einnig aðrar umsagnir auk fjölmargra annarra erinda, minnisblaða og skriflegra svara við fyrirspurnum nefndarmanna. Þess ber að geta að ekki hefur verið hefð fyrir því að fjármálaráðherra komi á fund nefndarinnar til að sitja fyrir svörum og er það mat þess sem hér stendur að það hafi reynst mjög góð viðbót við aðrar umræður í nefndinni og kemur vel til greina að hafa það sem fastan lið í umræðu nefndarinnar um fjárlög.

Veruleg óvissa er nú uppi vegna jarðhræringa á Reykjanesi og er þeim hvergi lokið. Fyrirséð er að þær hafi umtalsverð efnahagsleg áhrif, jafnvel þótt ekki komi til frekari jarðhræringa eða eldgoss á svæðinu. Stjórnvöld vinna nú að ýmsum mótvægisaðgerðum vegna stöðunnar og líklegt þykir að frekari viðbragða sé þörf. Ljóst er að útgjöld ríkissjóðs koma til með að aukast vegna þessa þó að umfangið liggi ekki fyrir. Í ljósi óvissunnar má gera ráð fyrir breytingum við 3. umræðu fjárlagafrumvarpsins. Meiri hlutinn telur koma til greina að endurmeta önnur útgjöld til lækkunar komi til þess að fara þurfi í kostnaðarsamar aðgerðir vegna jarðhræringa. Haga þarf stjórn ríkisfjármálanna með skynsamlegum hætti og forgangsraða í þágu mótvægisaðgerða og stuðnings við íbúa Grindavíkur. Nýtt eldgosatímabil er hafið á Reykjanesi sem kallar á nýja nálgun stjórnvalda og samfélagsins alls. Yfir 30.000 manns búa á Reykjanesi en eldstöðvakerfi skagans teygir sig inn á höfuðborgarsvæðið. Mikilvægt er að stórauka áherslur á forvarnir og stuðning við íbúa, viðbragðsaðila og bæjarfélög og atvinnulíf á Reykjanesi svo takmarka megi áhrif af mögulegum eldgosum og jarðhræringum í framtíðinni.

Auk umsagna um frumvarpið í heild sinni bárust nefndinni erindi og óskir sem fólu í sér beiðni um stuðning eða hreinar fjárbeiðnir til tiltekinna verkefna, ýmist í fyrsta sinn eða til viðbótar við fyrirliggjandi stuðning. Nefndin fylgdi áfram því verklagi sem mótast hefur á síðastliðnum árum og felst í því að áframsenda slíkar beiðnir til viðkomandi ráðherra. Það er í samræmi við ábyrgð ráðherra sem fram kemur í 20. og 21. gr. laga um opinber fjármál. Í verklaginu felst einnig að kallað er eftir skýringum og rökstuðningi ráðuneyta vegna einstakra mála sem fram komu í umsögnum og á fundum nefndarinnar.

Frumvarpið byggist á þjóðhagsspá Hagstofu Íslands frá því í sumar en ný spá var birt þann 17. nóvember og í kjölfarið hefur fjármála- og efnahagsráðuneytið endurmetið tekjustofna sem byggjast á áætluninni auk þess sem tilteknir útgjaldaliðir hafa tekið breytingum sem byggjast á þjóðhagsspá. Þær tillögur eru hluti af breytingartillögum meiri hlutans fyrir 2. umræðu frumvarpsins. Gerðar eru breytingartillögur við sundurliðun 1, þ.e. tekjuáætlun frumvarpsins, upp á 8.026 millj. kr. til hækkunar tekna og við sundurliðun 2, gjaldaheimildir málefnasviða og málaflokka, um 8.379 millj. kr. til hækkunar gjalda. Gjaldahækkun sambærileg við 1. gr. fjárlaga nemur hins vegar um 8.626,9 millj. kr. og heildarafkoman verður neikvæð 46.895 millj. kr., en sú afkoma rúmast vel innan þess ramma sem fjármálastefnan leyfir. Hallinn mun því nema 1% af vergri landsframleiðslu. Meiri hlutinn vekur sérstaklega athygli á því markmiði sínu að með breytingartillögu fyrir 2. umræðu yrði frumjöfnuður ekki lakari en gert var ráð fyrir í frumvarpinu. Samkvæmt tillögunni mun það ganga eftir þar sem gert er ráð fyrir að frumjöfnuður verði 1,3 milljörðum kr. jákvæður.

Frumvarpið er lagt fram í samræmi við lög um opinber fjármál, nr. 123/2015. Í 6. gr. laganna er tilgreint hvernig tölugrunnur frumvarpsins skuli byggður upp og settur saman. Í 14. gr. kemur fram að frumvarpið skuli vera í samræmi við markmið gildandi fjármálaáætlunar sem samþykkt var í vor og tekur til áranna 2024–2028. Afkoman hefur ekki verið betri síðan fyrir heimsfaraldur Covid-19. Áætlað er að skuldir samkvæmt skuldareglu, sem skilgreind er skv. 7. gr. laga um opinber fjármál, hækki að nafnvirði um 50 milljarða kr. en lækki sem hlutfall af vergri landsframleiðslu. Nú er miðað við að skuldir verði innan við 31% af vergri landsframleiðslu í lok næsta árs. Viðunandi skuldastig sem miðast oft við 30% af vergri landsframleiðslu er forsenda þess að bregðast megi við óvæntum efnahagsáföllum og beita ríkisfjármálunum sem sveiflujafnandi hagstjórnartæki líkt og tókst í heimsfaraldrinum.

Í greinargerð með frumvarpinu er tafla á bls. 136 sem sýnir breytingar á rammasettum útgjöldum málefnasviða á verðlagi ársins 2023. Búið er að uppfæra í nefndarálitinu þá töflu miðað við áætlað verðlag 2024 og bæta við tillögum meiri hlutans fyrir 2. umræðu frumvarpsins.  Með rammasettum útgjöldum er sleppt vaxtagjöldum, lífeyrisskuldbindingum, ríkisábyrgðum, framlögum til Atvinnuleysistryggingasjóðs og til Jöfnunarsjóðs sveitarfélaga. Sá samanburður gefur því góða mynd af útgjaldaþróun grunnrekstrar ríkisins.

Á heildina litið hækka rammasett útgjöld um 37,2 milljarða að raungildi milli ára. Breytingar eru bæði til lækkunar og hækkunar. Mesta hækkunin er 11,5 milljarðar kr. vegna varasjóðs fjárlaga og skýrist af því launahækkanir komandi kjarasamninga eru ekki áætlaðar inn á einstök málefnasvið heldur er þess í stað gert ráð fyrir þeim í varasjóði. Millifært verður út af þeim lið eftir framvindu kjarasamninga. Næstmesta hækkunin er 8,2 milljarðar kr. vegna sjúkrahúsþjónustu þrátt fyrir tillögu um 3,9 milljarða kr. lækkun við 2. umræðu frumvarpsins og skýrist bæði af auknum rekstrarheimildum sem og viðbót við byggingu nýs Landspítala. Gjöld til orkumála hækka um 5,9 milljarða kr. en þar er að mestu um að ræða tilfærslu frá tekjuhlið fjárlaga þar sem styrkir Orkusjóðs koma að hluta til í stað niðurfellingar gjalda vegna kaupa á hreinorkubifreiðum. Framlög til húsnæðismála hækka um 4,9 milljarða og endurspegla áherslur stjórnvalda um að stefna að auknu jafnvægi á húsnæðismarkaði. Munar þar langmest um aukin stofnframlög vegna fjölgunar íbúða innan almenna íbúðakerfisins. Framlög til heilbrigðisþjónustu utan sjúkrahúsa hækka um 4,5 milljarða kr. að raungildi og munar þar mestu um nokkra liði sjúkratrygginga. Framlög til málefnasviðs 10, Réttindi einstaklinga, trúmál og stjórnsýsla dómsmála, hækka um 4,1 milljarð kr. milli ára sem er nálægt 20% hækkun og skýrist alfarið af mikilli hækkun framlaga vegna útlendingamála. Í þessu sambandi vekur meiri hlutinn athygli á tillögu sinni, sem skýrð er í kaflanum um breytingartillögur á gjaldahlið, sem ætlað er að vega á móti útgjaldahækkuninni. Verulegar hækkanir koma einnig til vegna lyfjakostnaðar, 3,6 milljarðar kr., og fjölskyldumála, upp á 2,3 milljarða, sem skýrist af hækkun barnabóta og samgöngumála upp á 2,6 milljarða kr. þar sem fjárheimildir til nýframkvæmda og viðhalds á vegakerfinu hækka auk þess sem ráðstöfun varaflugvallargjalds upp á 1,6 milljarða kr. kemur inn sem hækkun.

Raunlækkun milli ára kemur fram í nokkrum tilfellum. Í nokkrum tilfellum skýrist það af lækkun stofnkostnaðar þegar stórum verkefnum lýkur. Dæmi um það er t.d. hjá Alþingi og vegna byggingar hjúkrunarheimila.   Langmesta lækkunin kemur fram í málefnum aldraða þar sem við endurmat fyrir 2. umræðu frumvarpsins kom fram að áætlaðar tekjur ellilífeyrisþega eru hærri en áður var áætlað og kemur þar hvort tveggja til að fjármagnstekjur hafa aukist auk þess sem yngstu ellilífeyrisþegarnir eru með mun hærri lífeyristekjur heldur en þeir sem eldri eru. Næstmesta lækkunin er hjá hjúkrunar- og endurhæfingarþjónustu, þrátt fyrir raunhækkun til reksturs heimilanna, þar sem meira vegur niðurfelling fjárfestingarframlags til byggingar hjúkrunarheimila. Það kom inn á árunum 2020–2023 vegna framkvæmdaáætlunar um byggingu hjúkrunarheimila í samræmi við stefnu um fjölgun hjúkrunarrýma. Uppsafnað fjármagn að fjárhæð 10,5 milljarða kr. verður nýtt til áframhaldandi uppbyggingar á framkvæmdaáætlun um byggingu hjúkrunarheimila.   Lækkun á málefnasviði um nýsköpun og þekkingargreinar skýrist nær alfarið af því að tímabundin framlög vegna heimsfaraldurs til samkeppnissjóða í rannsóknum, nýsköpun og tækniþróun falla niður.

Efnahagsforsendur frumvarpsins byggjast á spá frá Hagstofu Íslands. Spáin fyrir næsta ár gefur til kynna að hagkerfið muni leita jafnvægis með hóflegum hagvexti og lækkandi verðbólgu. Á þessu ári hefur verið verulegur hagvöxtur, sérstaklega á fyrri hluta árs. Útlit er fyrir að verðbólgan í ár hafi verið að meðaltali um 8,7%. Í forsendum frumvarpsins er gert ráð fyrir að verðbólga fari niður í 4,9% og að hagvöxtur verði um 2,6%. Í nóvember gaf Seðlabanki Íslands út nýja efnahagsspá og var sú spá nokkuð svipuð því sem kemur fram í forsendum frumvarpsins.

Nokkur breyting er í uppfærðri spá Hagstofu Íslands frá efnahagsforsendum frumvarpsins, sem birtist í nóvember. Í uppfærðri spá er nú gert ráð fyrir að nokkuð hægi á hagvexti á næsta ári og hann verði um 2,1%. Helsta skýringin á þessari breytingu er að samkvæmt nýjustu tölum þjóðhagsreikninga þá var hagvöxtur fyrir árið 2022 7,2% í stað 6,4%. Þetta gerir það að verkum að grunnur landsframleiðslunnar er hærri en gert var ráð í upphaflegum forsendum frumvarpsins sem lækkar hlutfallslega breytingu á milli 2023 og 2024 og kemur það fram í lægri hagvaxtarprósentu. Á næsta ári er gert ráð fyrir að einkaneysla aukist um 1,9% samanborið við 2,2% í síðustu spá. En verðbólga og vextir hækka á milli spáa sem hefur neikvæð áhrif á ráðstöfunartekjur og hagvöxt. Þá er spá um fjárfestingar lækkuð úr 3,4% í 0,4% og ber þar hæst að spá um að íbúðafjárfesting dragist saman í ár og á næsta ári um 1,3% og 4,1%. Reiknað er með að íbúðafjárfesting taki við sér árið 2025 og aukist þá um 5,4% og 4,1% árið 2026.

Þá kemur einnig fram að verðbólga á næsta ári verður eilítið hærri en miðað við upphaflegar forsendur. En verðbólgan hefur verið seig og er að lækka nokkuð hægar en vonast var til. Verðbólgan hefur verið þrálát á þessu ári og stendur nú í 7,9%. Þótt verðbólgan hafi farið lækkandi eru verðbólguvæntingar enn háar, bæði til skemmri og lengri tíma. Mikilvægt er að aðhald Seðlabankans í peningastefnunni fari að hafa þannig áhrif að bæði verðbólga og verðbólguvæntingar lækki enn frekar. Ýmis atriði gætu þar haft áhrif og þar á meðal útkoma í kjarasamningum en í forsendum frumvarpsins er gert ráð fyrir að laun hækki um 5,6%. Ef forsendur frumvarpsins ganga eftir er líklegt að meginvextir Seðlabankans séu nú komnir í hámark og gætu tekið að lækka á næsta ári.

Eins og áður sagði eru kjarasamningar á næsta leiti og losna á vinnumarkaði vorið 2024. Ríkið er stærsti atvinnurekandi landsins og laun eru einn stærsti útgjaldaliðurinn. Mikilvægt er að gerðir séu langtímasamningar sem byggist á framleiðniaukningu og að samningarnir stuðli að lækkun verðbólgu og létti þar með þrýstinginn á meginvexti Seðlabankans öllum til heilla.

Það fjárlagafrumvarp sem hér er lagt til er aðhaldssamt sem er mikilvægara nú en oft áður. Það er gríðarlega mikilvægt að ríkisfjármálin gangi í takt við peningamálastefnu Seðlabankans í því sameiginlega markmiði að ná hér niður verðbólgu og þar með vöxtum í landinu. Það er stærsta verkefnið okkar í dag. Takist það mun það hafa jákvæð áhrif á fjárhagsstöðu heimila og fyrirtækja í landinu.

Viðbætur milli umræðna við fjárlagafrumvarpið voru með því minnsta sem sést hefur og ríkisstjórnin gerði tillögur til nefndarinnar sem fólu í sér lítils háttar hækkun frumgjalda en í umfjöllun fjárlaganefndar var niðurstaðan að lækka þá aukningu um 650 millj. kr. sem veitir aukaaðhald í ríkisrekstrinum. Slíkt er fáheyrt og er þetta gert þrátt fyrir að taka af aðhaldskröfu til lögreglu, landhelgisgæslu, styrkingu á atvinnuráðgjöf á landsbyggðinni, styrkingu inn í sóknaráætlanir landshluta, auk fjölmargra framlaga til sjálfseignarstofnana á velferðarsviði og styrkveitingar til eflingar menningu og safnastarfi um allt land og áfram mætti lengi telja. Sú ákvörðun að hækka krónutöluhækkanir um 3,5%, sem er töluvert undir verðbólguspá næsta árs upp á 5,6%, er liður í því að halda aftur af hækkunum og tala inn í komandi kjarasamninga.

Það er mikilvægt að í þessu stóra verkefni taki allir höndum saman. Það er sú leið sem er líklegust til að skila okkur þeim árangri sem við sækjumst eftir. Það er mikilvægt að sveitarfélög landsins komi með á vagninn og fylgi fordæmi ríkisins er kemur að gjaldskrárhækkunum. Hagsmunir sveitarfélaga af því að ná niður vaxtastigi í landinu og langtímakjarasamningum með hógværum hækkunum er gríðarlegur og langt umfram þær hækkanir sem þau ná fram með hækkun á gjaldskrá. Að því sögðu er hins vegar ljóst að möguleikar sveitarfélaganna til að ná sér í tekjur eru miklum mun takmarkaðri heldur en ríkisins. Það er mikilvægt að tekjuskipting ríkis og sveitarfélaga sé endurskoðuð, sér í lagi ef stefnan er sú til framtíðar að færa til þeirra frekari verkefni.

Það er mikilvægt í þessu samhengi að finna varanlega lausn á fjármögnun málefna fatlaðs fólks. Stór skref hafa verið stigin í þá átt með 5 milljarða kr. framlagi á þessu ári og 6 milljarða kr. framlagi á því næsta með lækkun tekjuskatts og hækkun á útsvari á móti. Samtalið þarf að halda áfram þar til lausn sem báðir aðilar geta sætt sig við verður í sjónmáli. Það má ekki gleymast í þessari umræðu að málaflokkurinn er viðkvæmur líkt og þjónustuþegar hans og mikilvægt að ekki komi til skerðingar eða takmörkunar á þeirri þjónustu til framtíðar litið.

Í frumvarpinu er almennt gert ráð fyrir að lögreglan sé undanþegin almennri aðhaldskröfu en hlutdeild málaflokksins í sértækum afkomubætandi aðhaldsráðstöfunum á málefnasviðinu nemur 138 millj. kr. Rekstur lögreglunnar er að stærstum hluta í mjög föstu formi, fastir rekstrarliðir, svo sem laun og launakostnaður, rekstur fasteigna, rekstur ökutækja sem og rekstur kerfa lögreglunnar. Gera má ráð fyrir því að fastur kostnaður lögregluembættanna sé um 90% af heildarkostnaði embættanna. Á síðustu árum hefur verið bætt í rekstrargrunn lögreglu til að gera lögregluna betur í stakk búna til að takast á við þau verkefni sem henni ber að sinna lögum samkvæmt, stytta viðbragðstíma, stytta málsmeðferðartíma, auka öryggisstig og þjónustustig, sérstaklega á landsbyggðinni og fjölga menntuðum lögreglumönnum. Það er mat meiri hluta fjárlaganefndar að með tillögum hans fyrir 2. umræðu frumvarpsins sé áfram haldið á þeirri braut sem mörkuð hefur verið í eflingu lögreglunnar.

Landhelgisgæslan og rekstur hennar hefur mikið umtals- og áhyggjuefni síðustu ár enda reksturinn verið þungur og uppsafnaður halli á rekstri orðinn byrði á stofnuninni. Á þessu er tekið í þessum fjárlögum og er gert ráð fyrir að fella bæði niður aðhaldskröfu sem og sértæka aðhaldskröfu á Landhelgisgæsluna sem gefur stofnuninni um 240 millj. kr. í aukið rekstrarframlag á næsta ári. Eins er gert ráð fyrir því í fjárauka að taka á uppsöfnuðum halla Gæslunnar. Það er hins vegar ljóst að þó að þessar aðgerðir komi til þarf að endurskoða rekstrargrunn Landhelgisgæslunnar í næstu fjármálaáætlun þannig að sú staða sem uppi er nú endurtaki sig ekki á hverju ári og fjárlaganefnd og Alþingi þurfi að grípa inn í með þessum hætti. Landhelgisgæslan er grunnstofnun og gegnir veigamiklu öryggishlutverki, ekki síst nú þegar við höfum ítrekað á síðustu árum verið á neyðar- og hættustigi almannavarna þar sem Landhelgisgæslan gegnir stóru hlutverki í almannavarnakerfi okkar. Eins er ekki hægt að líta fram hjá hlutverki Gæslunnar við að vakta okkar ytri landamæri nú á stríðstímum í Evrópu.

Staða íslensks landbúnaðar er alvarleg og stendur greinin höllum fæti. Við þeirri grafalvarlegu stöðu þarf að bregðast og það hefur komið fram að tillagna er að vænta frá ríkisstjórn þess efnis á næstunni og munu viðbætur vegna þeirra koma fyrir 3. umræðu fjárlaga. Eins er gert ráð fyrir fjármagni í málaflokkinn í fjárauka fyrir árið 2023 sem verður til umræðu hér á næstu dögum. Að mínu mati þarf að laga grunninn til framtíðar. Þó svo að þær tillögur sem er að vænta taki ekki á því þá er nauðsynlegt að vel takist til við endurskoðun á búvörusamningum en tryggja þarf að einhverjir bændur verði eftir til þess að semja við þegar að því kemur.

Í yfirferð fjárlaga kom fram skýr krafa Sambands íslenskra sveitarfélaga, einstakra sveitarfélaga og landshlutasamtaka um að hækka framlög til sóknaráætlunar í sambærilega upphæð og var fyrir árið 2023. Framlög til sóknaráætlunar voru hækkuð sem Covid-aðgerð stjórnvalda og stóð til að þau yrðu lækkuð aftur í fyrra horf í fjárlögum. Það er mat okkar að mikilvægi sóknaráætlunar fyrir landshluta og hinar dreifðu byggðir sérstaklega sé umtalsvert og því mikilvægt að halda framlaginu óbreyttu áfram milli ára. Eins komu fram athugasemdir frá sömu aðilum um að fjármagn til atvinnuráðgjafa yrði hækkað en fjárheimild þess liðar gegnir sömu lögmálum og sóknaráætlun og var Covid-aðgerð sem var lækkuð nú. Því er lagt til að upphæðin hækki um 35 millj. kr. í áliti meiri hluta fjárlaganefndar.

Heilbrigðisþjónusta er langstærsti einstaki liðurinn í þessum fjárlögum en alls fer um 161 milljarður til sjúkrahúsþjónustu, 80 milljarðar í hjúkrunar- og endurhæfingarþjónustu, 89 milljarðar í heilbrigðisþjónustu utan sjúkrahúsa og 42 milljarðar í lyf og lækningavörur, alls um 372 milljarðar kr. sem er aukning um 13 milljarða á milli fjárlaga. Alls hefur raunaukning í heilbrigðiskerfinu numið meira en 50 milljörðum kr. eða um 16% frá 2021. Má nefna 3,9 milljarða kr. aukningu til þess að koma til móts við aukna eftirspurn eftir heilbrigðisþjónustu vegna fólksfjölgunar og öldrunarar þjóðarinnar sem og að fjárheimildir til reksturs nýrra hjúkrunarrýma, sem gert er ráð fyrir að verði tekin í notkun á næsta ári, verða auknar um 2,2 milljarða. Þá er gert ráð fyrir að settir verði um 25 milljarðar í byggingu nýs Landspítala á næsta ári sem er langstærsta einstaka framkvæmd ársins 2024. Upphaflega stóð til að settir yrðu um 30 milljarðar í framkvæmdina á næsta ári en uppfærðar áætlanir sýna að ekki verður hægt að framkvæma fyrir þá upphæð og því var upphæðin lækkuð um 4 milljarða frá fyrstu áætlun sem birtist við 1. umræðu fjárlaga.

Ein af breytingum fjárlaganefndar er að lækka framlag til félagsmálaráðuneytisins um 400 millj. kr. vegna flóttamanna og hækka framlög til dómsmálaráðuneytisins um 200 millj. kr. með það að markmiði að auka skilvirkni umsóknakerfisins og flýta afgreiðslu umsókna. Með því er talið að spara megi umtalsverða fjármuni sem og að auka skilvirkni kerfisins og flýta afgreiðslu.

Einnig langar mig að benda á að lögð er til ein tillaga vegna lánsfjármála þar sem fasteignum háskólans er heimilað að taka 2,5 milljarða kr. lán frá ríkissjóði til að endurgera fasteignina að Hagatorgi 1, gamla hótel Saga. Framkvæmdir eru á áætlun og stefnt er að flutningi í húsið haustið 2024 en ráðgert er að heildarkostnaður við endurgerð hússins nemi 3,6 milljörðum kr.

Lagðar eru til samtals sjö tillögur við 6. gr. fjárlaga en sú grein veitir fjármála- og efnahagsráðherra ýmsar heimildir til að kaupa, leigja eða selja fasteignir og jarðir auk ýmissa annarra heimilda sem nauðsynlegt getur reynst að nýta á fjárlagaárinu. Meðal tillagna sem gerðar eru nú er heimild til að stofna félag sem verði í sameiginlegri eigu ríkis og borgar sem yrði falið að annast byggingu þjóðarhallar í Laugardal. Fyrir liggur frumathugun sem unnin var af sérstakri framkvæmdanefnd í desember 2022 er lýtur að staðarvali og helstu forsendum er varða mannvirkið. Miðað er við að hlutverk þjóðarhallar verði fjölnota mannvirki fyrir íþróttir, menningu, kennslu og viðburði.

Hér í lokin vil ég gera stuttlega grein fyrir 40 millj. kr. breytingartillögu sem ég legg fram nú og byggir á ákvörðun um að stofna loftslagshamfarasjóð í samræmi við samkomulag sem náðist á yfirstandandi ráðstefnu Sameinuðu þjóðanna í Dúbaí. Gert er ráð fyrir að stofnframlag Íslands í sjóðinn verði 80 millj. kr. Miðað er við að utanríkisráðuneytið leggi til 40 milljónir til sjóðsins innan síns ramma en því til viðbótar verði 40 milljónir í ný framlög.

Virðulegur forseti. Ég hef hér stiklað á stóru varðandi fjárlagafrumvarpið fyrir árið 2024 og reifað helstu breytingar sem orðið hafa á milli umræðna. Stóra myndin er þessi: Við erum að leggja fram aðhaldssöm fjárlög sem munu slá á þenslu í samfélaginu og halda aftur af ríkisútgjöldum. Til að vega á móti aukningu útgjalda milli umræðna hefur meiri hluti fjárlaganefndar lagt til niðurskurð sem nemur 650 millj. kr. til að koma enn betur til móts við það markmið. Slíkt er fáheyrt. Krónutöluhækkanir eru 3,5% sem er sömuleiðis hluti af því verkefni að ná niður verðbólgu og vaxtastigi í landinu. Ábyrgð ríkisvaldsins er mikil í því en til þess að vel megi takast þurfa allir að leggja sín lóð á vogarskálarnar. Þannig mun okkur farnast best. Þrátt fyrir aðhald í fjárlagafrumvarpinu stöndum við vörð um velferðina og heilbrigðiskerfið þar sem aukið er í milli ára ásamt löggæslu og landhelgisgæslu.

Virðulegur forseti. Ég ætla að láta staðar numið hér í yfirferð minni um fjárlagafrumvarpið fyrir árið 2024 en að endingu vil ég ítreka þakkir til nefndarmanna fjárlaganefndar fyrir gott samstarf í nefndinni við vinnslu frumvarpsins. Ég þakka fyrir góðar umræður og ábendingar nefndarmanna.


Ræðumaður: Jóhann Friðrik Friðriksson

Heyr, heyr.Frú forseti. Við klárum hér mikilvægt frumvarp og er alveg vert að koma upp og lýsa ánægju með þann stuðning sem það fær hér í þingsölum. Það er sérstaklega mikilvægt fyrir Grindvíkinga sem standa nú í mikilli óvissu og óvíst hvernig sá atburður endar. Þetta er gott dæmi um samheldnina sem getur orðið innan þings þegar mikið reynir á og ég vil þakka sérstaklega fyrir það og óska öllum Grindvíkingum góðs gengis. — Ég segi já.


Ræðumaður: Líneik Anna Sævarsdóttir

Virðulegi forseti. Ég kem hér til að gera grein fyrir tæknilegri breytingartillögu við frumvarp til laga um sérstakan húsnæðisstuðning vegna náttúruhamfara í Grindavíkurbæ, en eftir  yfirlestur sem fór fram eftir lokayfirlestur uppgötvaðist eitt orð sem var ofaukið í 2. mgr. 15. gr. Því er hér lagt til að í staðinn fyrir að þar standi „hluta almanaksmánaðar“ komi einungis: almanaksmánaðar. Þetta er mikilvæg breyting sem hefur áhrif á framkvæmdina og ég styð hana eins og allt málið sem ég tel vera mikilvægt viðbragð við því ástandi sem hefur skapast í Grindavík.


Ræðumaður: Líneik Anna Sævarsdóttir

Virðulegi forseti. Ég mæli fyrir hönd meiri hluta hv. velferðarnefndar fyrir nefndaráliti um sértækan húsnæðisstuðning vegna náttúruhamfara í Grindavíkurbæ. Frumvarpið er hluti af viðbrögðum ríkisstjórnar Íslands við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ.

Frumvarpið felur í sér að lögfest er tímabundið stuðningsúrræði til að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar vegna jarðhræringanna. Stuðningurinn verður veittur í formi beins fjárstuðnings úr ríkissjóði og mun Húsnæðis- og mannvirkjastofnun annast framkvæmdina. Að mati meiri hluta nefndarinnar felur frumvarpið í sér mikilvægt skref til að mæta þeim húsnæðisvanda sem Grindvíkingar standa frammi fyrir.

Nefndin hefur fjallað um málið og fengið gesti á sinn fund, m.a. frá Grindavíkurbæ og félagasamtökum leigjanda, Verkalýðsfélagi Grindavíkur og Slökkviliði höfuðborgarsvæðisins.

Nefndin fjallaði sérstaklega um c-lið 2. mgr. 9. gr. frumvarpsins en í ákvæðinu er gert ráð fyrir að sértækur húsnæðisstuðningur verði einungis greiddur á grundvelli einnar umsóknar vegna sama húsnæðis á hverjum tíma. Fyrir nefndinni var fjallað um möguleika grindvískra fjölskyldna til að sameinast um leigu á húsnæði og fá stuðning til þess samkvæmt frumvarpinu. Meiri hluti nefndarinnar áréttar það sem fram kemur í athugasemdum við 9. gr. í greinargerð frumvarpsins, um að tvær fjölskyldur geti leigt saman húsnæði enda komi skýrt fram í leigusamningum hvernig hið leigða húsnæði skiptist á milli þeirra. Meiri hluti nefndarinnar telur framangreint geta átt við um tvær eða fleiri fjölskyldur og telur tilvísun í greinargerð dæmi en ekki tæmandi.

Nefndin fjallaði að auki um mikilvægi þess að samhliða gildistöku þess úrræðis sem frumvarpið mælir fyrir um fari fram kynning á því og að tryggt verði að kynningin nái til þeirra hópa sem úrræðið kemur helst til að nýtast. Taka þarf sérstakt tillit til þess að íbúar á Grindavíkursvæðinu eru af ýmsum þjóðernum og því verður að tryggja að upplýsingar um úrræðið verði aðgengilegar á fleiri tungumálum en íslensku. Nefndin hvetur sérstaklega til þess að Húsnæðis- og mannvirkjastofnun birti upplýsingar um það úrræði sem frumvarpið kveður á um a.m.k. á ensku og pólsku auk íslensku.

Þá bendir nefndin á að úrræði frumvarpsins hefur takmarkaðan gildistíma og stuðningur samkvæmt því rennur út 29. febrúar 2024. Eins og áður segir ríkir algjör óvissa um atburðarásina á svæðinu og því er erfitt að spá fyrir um framvindu mála. Nefndin undirstrikar mikilvægi þess að stjórnvöld fylgist áfram náið með framvindunni og grípi til aðgerða til að styðja við bakið á Grindvíkingum. Mikilvægt er að taka upplýsta ákvörðun áður en úrræðið rennur sitt skeið um það hvort frekari aðgerða sé þörf til þess að styðja við húsnæðismál Grindvíkinga.

Þá ætla ég að fara yfir helstu breytingar sem meiri hlutinn leggur til en vísa að öðru leyti til ítarlegri umfjöllunar um breytingartillögur í nefndarálitinu.

Lögð er til breyting á ákvæði frumvarpsins sem fjallar um umsókn um sértækan húsnæðisstuðning þess efnis að lagt er til að umsóknir um stuðning verði að berast Húsnæðis- og mannvirkjastofnun í síðasta lagi 31. maí 2024. Gert er þá ráð fyrir að berist umsókn ekki fyrir það tímamark falli niður réttur til stuðnings á grundvelli fyrirhugaðra laga. Hér er um að ræða sama tímamark umsókna og gert er ráð fyrir í nýsamþykktum lögum um tímabundinn stuðning til greiðslu launa vegna náttúruhamfara í Grindavíkurbæ. Eðlilegt er að binda úrræðið sama tímamarki.

Þá er lögð til breyting sem varðar skráningu aðseturs einstaklinga innan lands sem hafa lögheimili hér á landi en þurfa að yfirgefa heimili sín að boði yfirvalda vegna neyðarástands. Úrræðið eins og það er lagt til byggir á slíkri skráningu. Hvorki í lögum um lögheimili og aðsetur né í reglugerð um lögheimili og aðsetur er að finna heimild til aðsetursskráningar vegna slíkra óviðráðanlegra ytri atvika. Í óviðráðanlegum tilvikum á borð við þau sem nú standa yfir í Grindavík, sem krefjast rýmingar tiltekinna svæða, er mikilvægt fyrir viðbragðsaðila og aðra að geta í kjölfarið staðsett viðkomandi íbúa. Almennt er það svo að aðsetursskráning innan lands er einungis heimil í húsnæði sem uppfyllir skilyrði lögheimilis samkvæmt 3. mgr. 2. gr laga um lögheimili og aðsetur, þ.e. í tiltekinni íbúð eða eftir atvikum húsi við tiltekna götu eða í dreifbýli, sem er skráð sem íbúðarhúsnæði í fasteignaskrá. Þegar svo háttar til að fjöldi einstaklinga þarf að yfirgefa heimili sitt eins og gerst hefur í Grindavík þá verður að víkja frá þeirri reglu og heimila aðsetursskráningu eins og hér stendur til, t.d. í frístundahúsnæði og öðru húsnæði þar sem búseta væri almennt ekki heimiluð, þ.e. lögheimilisskráning væri ekki heimiluð. Búsetunni er ætlað að vara tímabundið meðan einstaklingarnir með aðstoð stjórnvalda finna varanlegri lausn meðan ekki er hægt að snúa aftur á heimili viðkomandi.

Með vísan til þessa leggur meiri hluti til breytingu á frumvarpinu sem felur í sér að bætt verði við ákvæði til bráðabirgða við lög um lögheimili og aðsetur þar sem brugðist er við framangreindri stöðu Grindvíkinga. Jafnframt er lagt til að skráningin gildi afturvirkt frá 9. nóvember til að Grindvíkingar geti notið stuðnings samkvæmt frumvarpinu.

Þá leggur meiri hlutinn til að Húsnæðis- og mannvirkjastofnun verði fengin lagaheimild til að tilkynna slökkviliði ef henni berast upplýsingar um að brunavarnir húsnæðis, sem veittur er stuðningur fyrir, séu ófullnægjandi. Í d-lið 2. mgr. 9. gr. frumvarpsins er sérstaklega tekið fram að stuðningur verði ekki veittur vegna húsnæðis sem fullnægir ekki kröfum um brunavarnir íbúðarhúsnæðis sem settar eru fram í lögum og reglugerðum. Samkvæmt lögum um Húsnæðis- og mannvirkjastofnun er stofnuninni m.a. falið að sinna stjórnsýsluverkefnum á sviði brunavarna. Í ljósi þess að í frumvarpinu er lagt til að unnt verði að veita húsnæðisstuðning vegna búsetu í atvinnuhúsnæði, ólíkt því sem almennt gildir um annan húsnæðisstuðning hins opinbera, telur meiri hluti nefndarinnar nauðsynlegt að Húsnæðis- og mannvirkjastofnun verði fengnar viðhlítandi heimildir til að upplýsa slökkvilið um búsetu fólks í húsnæði, hafi þeim borist upplýsingar um að húsnæðið uppfylli ekki kröfur um brunavarnir. Með þeim hætti geti slökkviliðið rækt hlutverk sitt lögum samkvæmt. Er þá átt við upplýsingar sem stofnunin fær við framkvæmd laga um sértækan húsnæðisstuðning vegna náttúruhamfara í Grindavíkurbæ. Meiri hlutinn telur mikilvægt að svo verði í ljósi þeirrar hættu sem stafar af búsetu fólks í húsnæði þar sem brunavarnir eru ófullnægjandi.

Þá eru lagðar til minni háttar lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta velferðarnefndar rita auk þess sem hér stendur hv. þingmenn Jóhann Páll Jóhannsson, Ásmundur Friðriksson, Orri Páll Jóhannsson, Bryndís Haraldsdóttir, Guðmundur Ingi Kristinsson, Lilja Rannveig Sigurgeirsdóttir og Óli Björn Kárason. Guðbrandur Einarsson, áheyrnarfulltrúi, er jafnframt samþykkur áliti þessu.

Virðulegi forseti. Ég ætla aðeins að bæta hérna við og vil fyrst ítreka að frumvarpið er hluti af viðbrögðum ríkisstjórnarinnar við þeirri óvissu sem ríkir í kjölfar jarðhræringa og vil fyrst og fremst ítreka að ég sjálf tel frumvarpið fela í sér mikilvægt skref í þá átt að styðja við Grindvíkinga í húsnæðisvanda þó að vissulega sé það, eins og fram kemur, aðeins einn liður í því.

Þá vil ég áður en ég lýk máli mínu benda á að frumvarpið með breytingartillögum felur í sér breytingu er varðar skráningu aðseturs einstaklinga innan lands sem hafa lögheimili hér á landi en þurfa að yfirgefa heimili sín að boði yfirvalda vegna neyðarástands. Eins og fram kemur í nefndarálitinu þá er hvorki í lögum um lögheimili og aðsetur né í reglugerð um lögheimili og aðsetur að finna slíka heimild til aðsetursskráningar vegna óviðráðanlegra ytra atvika. Breytingin sem hér er lögð til á aðeins við það ástand sem nú ríkir í Grindavík. Því vil ég sérstaklega vekja athygli Alþingis á því að það kann að vera ástæða til að taka til sérstakrar skoðunar hvort ástæða sé til að gera varanlega breytingu á lögum sem tryggir sérstakra heimild til aðsetursskráningar þegar rýming á sér stað vegna ytri aðstæðna.

Ég vil sérstaklega vekja athygli hv. umhverfis- og samgöngunefndar á þessu en nú fjallar nefndin einmitt um mál 542 sem er frumvarp til laga um breytingu á lögum um lögheimili og aðsetur, lögum um mannvirki og lögum um brunavarnir, um úrbætur í brunavörnum. Það sama kann að eiga við þar, að það sé ástæða til að skoða heimildir til upplýsingamiðlunar varðandi ófullnægjandi brunavarnir í leiguhúsnæði frá Húsnæðis- og mannvirkjastofnun til slökkviliðs og/eða eldvarnaeftirlits. Þessu vildi ég bara koma á framfæri svo þetta hefði komið skýrt fram í þingsal.

Virðulegur forseti. Ég hef lokið máli mínu.


Ræðumaður: Þórarinn Ingi Pétursson

Frú forseti. Ég mæli hér fyrir hönd atvinnuveganefndar fyrir nefndaráliti um frumvarp til laga um breytingu á lögum um veiðar í fiskveiðilandhelgi Íslands, nr. 79/1997, þ.e. leyfi til prófana á vinnslu- og veiðarfærabúnaði. Frumvarpið felur í sér breytingar sem heimila ráðherra að veita skipum sem hafa annars ekki leyfi til að stunda veiðar og vinnslu í fiskveiðilandhelginni skilyrt, takmörkuð og tímabundin leyfi til prófana á nýjum vinnslu- og veiðarfærabúnaði sem settur hefur verið í skipin hér á landi. Efni frumvarpsins snýr ekki beint að fiskveiðistjórn heldur þjónustustarfsemi á sviði tækni og nýsköpunar.

Nefndin tekur undir það mat ráðuneytisins að slík starfsemi sé mikilvægur þáttur í samkeppnishæfni Íslands. Nefndin er einhuga um afgreiðslu málsins og telur það framfaraskref fyrir mikilvægan iðnað sem er nátengdur grundvallaratvinnustoð landsins.

Nefndin hefur fjallað um málið og fengið gesti á sína fundi og aðeins ein umsögn barst um málið, þ.e. frá Fiskistofu sem tók jafnframt undir málið bara eins og það leit út og gerum við grein fyrir því í nefndaráliti sem hér liggur frammi.

Nefndin leggur til að frumvarpið verði samþykkt óbreytt og undir nefndarálitið rita, auk þess sem hér stendur, hv. þingmenn Ásmundur Friðriksson, Berglind Harpa Svavarsdóttir, Gísli Rafn Ólafsson, Hanna Katrín Friðriksson, Lilja Rannveig Sigurgeirsdóttir, Tómas A. Tómasson og Óli Björn Kárason. Bjarkey Olsen Gunnarsdóttir var fjarverandi við afgreiðslu málsins en skrifar undir álitið með heimild í 2. mgr. 29. gr. þingskapa.

Frú forseti. Ég ætla ekki að hafa þessa ræðu lengri. Þetta liggur nokkuð ljóst fyrir af hálfu atvinnuveganefndar hvað þetta varðar. Ég reikna með því að þetta fái hér góða afgreiðslu miðað við það hvernig nefndin tók á málinu, enda er nefndin einhuga um að koma málinu óbreyttu til þingsins og ætla ég ekki að hafa fleiri orð um það að sinni.


Ræðumaður: Lilja Rannveig Sigurgeirsdóttir

Frú forseti. Ég mæli hér fyrir nefndaráliti meiri hluta velferðarnefndar um tillögu til þingsályktunar um framkvæmdaáætlun á sviði barnaverndar 2023–2027. Nefndin fjallaði um málið á nokkrum fundum og fékk til sín gesti. Það kemur fram í álitinu auk þess sem henni bárust umsagnir. Álitið liggur hér frammi.

Framkvæmdaáætlunin byggist á meginmarkmiðum barnaverndarlaga um ábyrgð og skyldur ríkisins í barnaverndarmálum. Í tillögunni er lögð áhersla á að framkvæmdir í málefnum barna miði að því að börn verði sett í öndvegi í allri nálgun. Lögð er sérstök áhersla á heildarendurskoðun á barnaverndarlögum, innleiðingu meðferðarúrræða utan meðferðarheimila og meðferðarfóstur, eflingu og bætt verklag í barnaverndarþjónustu, gæðaviðmið fyrir barnaverndarþjónustu, endurskoðað verklag vegna móttöku og þjónustu við fylgdarlaus börn, könnun alvarlegra atvika í tengslum við börn, húsnæði fyrir þjónustu í þágu farsældar barna og rannsóknir á sviði barnaverndar. Gert er ráð fyrir því að mennta- og barnamálaráðuneytið hafi yfirumsjón með framkvæmd áætlunarinnar en jafnframt ber ráðuneytið ábyrgð á tilteknum aðgerðum. Þá er Barna- og fjölskyldustofu og Gæða- og eftirlitsstofnun velferðarmála falin ábyrgð á tilteknum aðgerðum.

Þær umsagnir sem bárust nefndinni vegna málsins voru jákvæðar og var mat flestra að þar væru settar fram metnaðarfullar aðgerðir í þágu farsældar barna. Þá var því fagnað að gott og mikið samráð hefði verið haft við gerð áætlunarinnar. Við umfjöllun nefndarinnar kom fram að mikilvægt er að bygging nýs meðferðarheimilis fyrir unglinga sem glíma við alvarlegan hegðunar- og/eða vímuefnavanda eða afplána óskilorðsbundna fangelsisdóma ljúki á tímabili framkvæmdaáætlunarinnar. Á tímabili síðustu framkvæmdaáætlunar var stefnt að því að ljúka öðrum áfanga í stofnun nýs meðferðarheimilis með áætlanagerð og ákvörðun um staðsetningu sem uppfyllir skilyrði frumathugunar, fullhönnunar mannvirkis og eftir atvikum breytingar á deili- og/eða aðalskipulagi. Þetta hefur ekki gengið eftir og er enn í vinnslu. Bent var á að þrengt hefði að starfsemi á lokaðri deild á Stuðlum, meðferðarstöð ríkisins fyrir börn og unglinga frá 12–18 ára, og að nauðsynlegt sé að bregðast við ört vaxandi hópi unglinga sem þurfa á þjónustu að halda á lokaðri deild á forsendum barnaverndarlaga. Meiri hluti nefndarinnar tekur undir mikilvægi þess að áfram verði unnið að stofnun nýs meðferðarheimilis þannig að unnt sé að koma til móts við meðferðarþarfir barna sem glíma við þennan vanda.

Að lokum leggur meiri hlutinn til að gerð verði breyting, enda er heitið Mennta- og skólaþjónustustofa í framkvæmdaáætluninni, en til samræmis við frumvarp til laga um Miðstöð menntunar og skólaþjónustu sem lagt var hér fram á yfirstandandi þingi og er til meðferðar leggjum við til þá breytingu að það orð komi fram í tillögunni; Miðstöð menntunar og skólaþjónustu.

Að þessu virtu leggur meiri hlutinn til að tillagan verði samþykkt með þeirri breytingu sem gerð hefur verið grein fyrir.

Undir álitið rita, auk þeirrar sem hér stendur, hv. þingmenn Bjarkey Olsen Gunnarsdóttir, Ásmundur Friðriksson, Bryndís Haraldsdóttir, Guðmundur Ingi Kristinsson, Magnús Árni Skjöld Magnússon, Líneik Anna Sævarsdóttir og Óli Björn Kárason. — Frú forseti. Ég hef lokið máli mínu.


Ræðumaður: Ágúst Bjarni Garðarsson

Algjörlega.Frú forseti. Ég þakka aftur hv. þingmanni fyrir andsvarið. Ég held bara að við séum á sömu línu.  Svo að ég skýri orð mín frekar út þá átti ég við að mér þykir það ekki boðleg orðræða þegar fatlað fólk er notað í einhverjum samningaviðræðum á milli ríkis og sveitarfélaga. Við eigum frekar að hafa rænu á því og bera gæfu til að setjast niður og ræða okkur niður á einhverja niðurstöðu og fullfjármagna þennan málaflokk. Þar erum við hv. þm. Logi Einarsson algerlega sammála að ég tel. Þetta er verkefnið. Það sem ég átti við í ræðu minni áðan var að mér hefur fundist borgarstjóri og fleiri sveitarstjórar í nágrannasveitarfélögunum tala með þeim hætti og nýta fatlað fólk í einhverjum samningaviðræðum til að tryggja málaflokknum meira fjármagn. Ég held að það viti allir sem þekkja til, og hv. þingmaður vísaði til veru sinnar á Akureyri og ég sjálfur var sveitarstjórnarfulltrúi í meiri hluta í Hafnarfirði, að þessi málaflokkur er undirfjármagnaður. Við sitjum hér á þingi og við þurfum að setjast niður og leita leiða, það er verkefnið, en ekki nota fatlað fólk í einhverjum sýndarsamningaviðræðum milli ríkis og sveitarfélaga.


Ræðumaður: Ágúst Bjarni Garðarsson

Frú forseti. Ég þakka hv. þm. Loga Einarssyni fyrir andsvarið og ég held að við séum nú að mjög mörgu leyti sammála um mikilvægi þessa málaflokks og að fatlað fólk fái þá þjónustu sem við viljum öll veita. En ég sé að það hefur hitt á viðkvæma taug þegar ég nefndi höfuðborgina, sem Samfylkingin hefur stýrt í mörg mörg ár. Ég bara hvet þingmanninn til þess að rýna í fyrirsagnir um það sem borgarstjóri hefur látið hafa eftir sér í þessari umræðu. Þar hefur beinlínis verið sagt, og ég segi það bara að það má túlka orð hans, og það hafa fleiri gert en ég, með þeim hætti að málaflokkur fatlaðs fólks sé ástæðan fyrir hallarekstri borgarinnar. Ég segi bara: Framsetningin á þessu skiptir öllu máli vegna þess að við erum sammála um það, og ég sagði það í ræðu minni, að við þurfum að bera gæfu til þess að tryggja fjármögnun í þessum mikilvæga málaflokki svo að þetta fólk, fatlað fólk, fái þá þjónustu sem við viljum veita því.


Ræðumaður: Ágúst Bjarni Garðarsson

Frú forseti. Ég vil byrja á því að þakka hv. þm. Höllu Signýju Kristjánsdóttur fyrir ræðuna og ítarlega yfirferð yfir nefndarálit umhverfis- og samgöngunefndar um þessa þingsályktunartillögu um áætlun í málefnum sveitarfélaga og aðgerðaáætlun sem henni fylgir. Ég held að hér sé um mjög góða og þarfa tillögu að ræða sem hefur það markmið að styrkja sveitarfélögin um allt land og byggðarlögin. Það er auðvitað margt í þessu, bæði í tillögunni sjálfri og aðgerðaáætluninni, sem tekur á þeim áskorunum sem við höfum staðið frammi fyrir og sveitarfélögin hafa staðið frammi fyrir á síðustu árum. Ég held að þetta allt saman geti styrkt það og gert sveitarfélögin sjálfbærari og sjálfstæðari í sínum verkefnum og störfum. Þetta held ég að sé það sem við þurfum og viljum vegna þess að við erum hér á landi með tvö stjórnsýslustig sem eru ríki og sveitarfélög og mér finnst oft, ég bara kannast ágætlega við það sem fyrrum sveitarstjórnarmaður, að upplifun margra sveitarstjórnarmanna sé eins og það sé eitthvert stjórnsýslustig, ríkisstigið þá, sem sé æðra sveitarstjórnarstiginu. Við verðum að bera gæfu til þess að bæta úr þessum samskiptum. Maður hefur oft sagt það að við sem sitjum á Alþingi og framkvæmdarvaldið erum auðvitað með þennan ramma, lagaumgjörðina og regluverkið í kringum starfssemi sveitarfélaga á meðan sveitarfélögin og fulltrúarnir þar eru með nærþjónustuna, þjónustu við íbúanna, og sjáum til þess að þau séu að gera það sem þeim ber skylda til að gera, sem er auðvitað að sinna ákveðnum málaflokkum. Við getum nefnt grunnskólana, þjónustu við fatlað fólk o.s.frv. Sveitarfélögum hafa á síðustu árum verið færð æ fleiri verkefni í hendurnar sem hefur verið áskorun, það verður að segjast alveg eins og er, fyrir sveitarfélögin að takast á hendur. Að mínu mati hafa þau gert vel að mörgu leyti en þessu hafa fylgt svona stækkunarverkir, ef svo má að orði komast. Það er ágætlega tekið á því í þessu skjali að úr því skuli bæta, þ.e. varðandi tekjupósta sveitarfélaga, og það er kannski það sem ég ætla að stoppa hvað mest við og svo auðvitað þjónustan við fatlað fólk.

Ég held að markmiðið sé alveg skýrt hér, þ.e. að styrkja sveitarfélögin en við verðum líka að átta okkur á því að þau eru misjöfn, jafn misjöfn og þau eru mörg. Þau eru mörg í dag. Kannski myndu einhverjir segja of mörg og það séu tækifæri til frekari sameininga. Ég held að það sé svo sannarlega þannig. En við verðum að taka tillit til þess alls. Ég held að það sé mikilvægt að staldra við því þegar við erum að fjölga verkefnum hjá sveitarfélögunum þá held ég að það sé ekki alltaf tekið nægilegt tillit til þess að það kostar fjármagn og ég held að flestir kannist við það að þegar verkefni færast yfir til sveitarfélaga, líkt og gerðist með grunnskólann og fatlað fólk, þá eykst þessi nærþjónusta, nálægðin við bæði starfsmenn viðkomandi sveitarfélaga og kjörinna fulltrúa er meiri sem þýðir það að kostnaðurinn á það til að verða meiri og það fjármagn hefur ekki alltaf fylgt. Ég held að flestir ef ekki allir séu sammála um að það var mikið gæfuspor árið 2011 þegar þjónusta við fatlað fólk var færð yfir til sveitarfélaga þrátt fyrir þá umræðu sem hefur átt sér stað, og sérstaklega á síðustu mánuðum og árum hefur sú umræða orðið háværari, um vanfjármögnun í þeim málaflokki. Ég held að það sé alveg rétt og það er verkefni okkar hér í samvinnu og samstarfi við sveitarfélögin í landinu að bregðast við því og gera þeim kleift að þjónusta fólkið eins vel og við viljum öll gera.

Ég held að það væri óheillaskref að fara aftur til baka eins og einhverjir hafa rætt um, að þjónusta við fatlað fólk fari aftur til ríkisvaldsins. Ég held að það væri ekki skynsamlegt og ég veit það bara, þekki það ágætlega sjálfur, að við viljum þjónusta fatlað fólk vel, eigum að þjónusta það vel, okkur ber skylda til að veita þá þjónustu sem fatlað fólk á rétt á og ég held að þjónustan yrði án andlits, ef svo má segja, ef hún færi aftur til ríkisins, það myndi auka á fjarlægðina og gera fötluðu fólki og þeim sem næst þeim standa erfiðara um vik að fá það sem þau eiga rétt á. Ég held að við eigum að nálgast þessa umræðu með skynsamlegum hætti og þannig að þessi málaflokkur sé fullfjármagnaður. Við skulum halda umræðunni á þeim stað. Mér hefur, svo það sé sagt hér úr þessum ræðustól, ekki líkað það hvernig ákveðnir sveitarstjórar, borgarstjórar, hafa talað í þessum málum vegna þess að það hefur verið látið í veðri vaka að fatlað fólk sé einhver byrði á þessu samfélagi, það sé ástæðan fyrir því að ákveðin borg, ég nefni nú höfuðborgina, Reykjavíkurborg, sé illa rekin og það megi skella skuldinni á fatlað fólk og þann málaflokk. Ég held að við eigum ekki að vera með umræðuna á þeim stað vegna þess að við getum rétt ímyndað okkur að vera í þeim sporum að þurfa að þiggja þjónustu sem við eigum rétt á, sem vissulega kostar fjármuni, og fá það svo í andlitið að þetta fólk sé ástæða þess að hér séu sveitarfélögin rekin með miklu tapi. Ég held að menn þurfi að líta sér nær og taka til á öðrum stöðum áður en umræðan fer á þennan stað.

Svona rétt í lokin þá finnst mér það skipta mjög miklu máli og ég er mjög ánægður að sjá hvað það er afdráttarlaust orðað hér að tekjustofnar skuli endurskoðaðir, hv. þm. Halla Signý Kristjánsdóttir kom ágætlega inn á það, og fjölgun þeirra, hér var sérstaklega nefnd hlutdeild í fjármagnstekjuskatti, gistináttagjaldi o.s.frv. Ég held að það mætti horfa líka á virðisaukaskattinn í einhvers konar útfærslu. Það þyrfti auðvitað að huga vel að því með hvaða hætti það væri gert. En við þekkjum það auðvitað og vitum að tekjustofnar sveitarfélaga eru ekki nægilega margir. Það eru fasteignagjöldin, útsvarið og ýmiss konar þjónustutekjur sem sveitarfélögin hafa. En það er allt og sumt. Þessum tekjupóstum verður auðvitað að fjölga og ég er ánægður að sjá að hér eigi að taka til hendinni hvað þetta allt saman varðar. Þetta skiptir allt máli.

Ég ætla að ljúka þessu á þeim nótum, en ég hnaut um eitt í nefndarálitinu sem varðaði aðgengi íbúa að þjónustu. Þá vil ég nefna að hæstv. innviðaráðherra setti á sínum tíma 2018, 2019, á fót svokallað þjónustukort þar sem átti einmitt að kortleggja alla þá þjónustu sem er veitt á landinu og er nálægt sveitarfélögunum og ég held að markmiðið hafi verið að öll grunnþjónusta væri ekki í meiri fjarlægð en 5 kílómetra frá tilteknu byggðarlagi. Ég hef sagt það hér undir öðru máli að þetta sé eitthvað sem mætti nýta betur og gera meira úr. — Ég hef lokið máli mínu, frú forseti.


Ræðumaður: Halla Signý Kristjánsdóttir

Virðulegi forseti. Ég mæli hér fyrir hönd umhverfis- og samgöngunefndar fyrir nefndaráliti um tillögu til þingsályktunar um stefnumótandi áætlun í málefnum sveitarfélaga fyrir árin 2024–2038 og aðgerðaáætlun fyrir árin 2024–2028. Tillagan felur í sér, eins og heiti hennar gefur til kynna, annars vegar stefnumótandi áætlun í málefnum sveitarfélaga fyrir næstu 15 árin og hins vegar aðgerðaáætlun fyrir næstu fimm árin. Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti en það liggur frammi. Í kjölfar umfjöllunar nefndarinnar um málið vill nefndin árétta sérstaklega að hún fjallaði um samstarfssamninga sveitarfélaga en í tillögunni kemur fram að fækkun samninga milli sveitarfélaga um framsal ákvörðunarvalds verði einn mælikvarði sem stuðst verði við til að ná markmiði um að sjálfsstjórn og ábyrgð sveitarfélaga verði virt og tryggð verði sem jöfnust réttindi og aðgengi íbúa að þjónustu.

Við umfjöllun um málið komu fram sjónarmið þess efnis að fækkun samninga milli sveitarfélaga sé ekki endilega til þess fallin að efla sveitarfélög eða þjónustu við íbúa þeirra. Það geti verið mikilvægt að sveitarfélög geri með sér samninga í ýmsum málaflokkum, svo sem á sviði barnaverndar eða annarra félagsmála. Þá komu fram sjónarmið um að fækkun samninga með framsali á ákvörðunarvaldi ætti ekki að vera markmið í sjálfu sér heldur færi það samstarfssveitarfélög nær hvert öðru og geti þannig verið undanfari sameiningar. Með sameiningu fækki samstarfssamningum sjálfkrafa en það ætti þó ekki að vera sjálfstætt markmið.

Nefndin bendir á að sveitarstjórnarlög byggist m.a. á þeirri forsendu að skipulag og starfsaðstæður sveitarfélaga séu með þeim hætti að þau geti sjálf borið ábyrgð á framkvæmd verkefna sem þeim er falið að sinna. Í því felst að sveitarfélög skuli vera sjálfbær, bæði faglega og rekstrarlega. Í því felst ekki að sveitarfélög þurfi eða eigi að rækja verkefni sín sjálf að öllu leyti heldur er sveitarfélögum tryggður þessi réttur til samvinnu um rekstur þeirra verkefna sem þau geta ekki innt af hendi sjálf og á eigin vegum eða þau telja hagkvæmara að leysa með þeim hætti.

Í 3. gr. sveitarstjórnarlaga er tilgreint að það sé einnig forsenda þess sem frumvarp til sveitarstjórnarlaga byggist á að sveitarfélög hafi möguleika til samvinnu. Nefndin undirstrikar mikilvægi þess að sveitarfélög hafi fjárhagslega burði til að sinna verkefnum sínum líkt og lög gera ráð fyrir og við vinnu við fækkun samstarfssamninga sveitarfélaga þarf að huga vel að þeim þáttum í samstarfi við sveitarfélög, sér í lagi þau sem fámennari eru. Þá er mikilvægt að tekið sé tillit til lagabreytinga á undanförnum árum þar sem aukin ábyrgð hefur verið lögð á herðar sveitarfélaga.

Eitt lykilviðfangsefna tillögunnar er fjölbreyttara atvinnulíf með áherslu á fjölgun opinberra starfa á landsbyggðinni. Við umfjöllun um málið hjá nefndinni komu fram sjónarmið þess efnis að dæmi séu um að ráðið hafi verið í störf með staðsetningu en þeir starfsmenn hafi flutt störfin með sér á höfuðborgarsvæðið án þess að önnur störf hafi komið í staðinn. Skoða þurfi hvort hægt sé að festa störf miðað við staðsetningu og hvort það væri mögulegt að forstöðumenn ríkisstofnana þurfi að rökstyðja það ef störfin flytjast annað eða bjóða upp á ný störf í staðinn. Þá komu fram sjónarmið um að fyrirtæki á markaði séu í samkeppni við hið opinbera um starfsfólk og að ótækt sé að hið opinbera verði ofan á í samkeppni um sérhæft starfsfólk í stórum stíl. Jafnframt komu fram hugmyndir um flutning starfa frá höfuðborgarsvæðinu eða að gera þau óstaðbundin í stað þess að fjölga opinberum störfum markvisst á landsbyggðinni.

Nefndin telur mikilvægt að viðfangsefni tillögunnar, sem miðar að fjölgun opinberra starfa á landsbyggðinni, nái fram að ganga. Mikilvægt er að íbúar á landsbyggðinni hafi á sem flestum sviðum aðgang að sérhæfðri þjónustu sem veitt er af sérfræðimenntuðu fólki. Fjölgun sérfræðimenntaðra stuðli að öflugra og fjölbreyttara atvinnulífi sem er ein grunnstoð tekjuöflunar sveitarfélaga og gerir það líklegra að sveitarfélögin geti sinnt lögbundnum verkefnum. Þá getur fjölgun opinberra starfa á landsbyggðinni falið í sér flutning starfa á landsbyggðinni.

Þriðja aðgerðir tillögunnar felur í sér að afstaða verði tekin til þess hvernig staðið verði að því að styrkja tekjustofna sveitarfélaga og auka fjárhagslega sjálfbærni þeirra. Er lagt upp með að byggja á greiningu fráfarandi tekjustofnanefndar um nýja tekjustofna og/eða tilfærslu tekjustofna milli ríkis og sveitarfélaga. Meginsjónarmið þessarar tillögu er að sveitarfélögum séu tryggðir nauðsynlegir tekjustofnar, í samræmi við þau verkefni sem þeim eru falin með lögum, sem geti staðið undir þeirri þjónustu sem íbúar kalla eftir.

Við umfjöllun í nefndinni kom m.a. fram að tekjustofnar og endurskoðun þeirra væru grundvallaratriði þegar kemur að rekstri sveitarfélaga. Þá kom fram að sveitarfélög hafi sum hver mjög viðkvæma og sveiflukennda tekjustofna. Þau sem væru í þeim aðstæðum þyrftu fjölbreyttari tekjustofna til þess að vega á móti þeim sveiflum. Fram kemur í umsögn Ísafjarðarbæjar að tryggja verði sveitarfélögum tekjustofna til að standa undir lögbundnum verkefnum sínum. Þá verði að horfa til nýrra tekjustofna, svo sem hlutdeildar í fjármagnstekjuskatti, gistináttaskatts og annars sem nefnt er í skýrslu tekjustofnanefndar. Þá er bent á í umsögn Reykjavíkurborgar að mikilvægt sé að hraðað verði heildarendurskoðun á tekjustofnum sveitarfélaga. Auk þess kemur fram í umsögn Sambands íslenskra sveitarfélaga að endurskoðun tekjustofna sveitarfélaga sé aðkallandi verkefni enda sé fjárhagsleg sjálfbærni sveitarstjórnarstigsins ein helsta forsenda þess að það fái þrifist hér á landi.

Nefndin undirstrikar mikilvægi þess að ráðist verði í endurskoðun á tekjustofnum sveitarfélaga. Þá tekur nefndin undir það sem fram kom við umfjöllun málsins að slík endurskoðun sé grundvallaratriði þegar kemur að rekstri og fjárhagslegri sjálfbærni þeirra.

Fimmta aðgerð tillögunnar miðar að því að endurskoða lagaumhverfi Jöfnunarsjóðs sveitarfélaga.

Við umfjöllun um málið fyrir nefndinni komu fram sjónarmið þess efnis að brýnt sé að fylgja eftir boðuðum breytingum á regluverki jöfnunarsjóðs og lögðu umsagnaraðilar áherslu á að þessi aðgerð nái fram að ganga. Þá kom fram við umfjöllun nefndarinnar að mikilvægt sé að sjóðurinn sinni raunverulega því hlutverki að jafna mismunandi útgjaldaþörf og skatttekjur sveitarfélaga með framlögum úr sjóðnum, en aðstæður sveitarfélaga séu afar ólíkar og koma þurfi til móts við þær.

Nefndin vill benda á að fyrir Alþingi liggur nú frumvarp til laga um Jöfnunarsjóð sveitarfélaga og hefur umhverfis- og samgöngunefnd málið til umfjöllunar.

Fimmtánda aðgerð aðgerðaáætlunarinnar miðar að því að ábyrgð, hlutverk, fjármögnun og skipulag í samstarfi sveitarfélaga og ríkis í þjónustu við fatlað fólk verði afmarkað með skýrari hætti. Verði m.a. tekið mið af því að samkvæmt samkomulagi ríkis og sveitarfélaga færist ábyrgð á notendastýrðri persónulegri aðstoð, NPA, og þróun hennar til sveitarfélaga árið 2025. Fram kemur í greinargerð með tillögu þeirri sem hér er til umfjöllunar að tímabært sé að endurskilgreina hlutverk ríkis og sveitarfélaga, en nauðsynlegt sé að sveitarfélögum sé gert kleift að sinna lögbundinni þjónustu sinni við þennan hóp með sóma.

Í umsögnum sem nefndinni bárust við umfjöllun um málið kom m.a. fram að mikilvægt sé að þær aðgerðir sem finna má í tillögunni taki tillit til stefnu í landsáætlun um málefni fatlaðra. Einnig komu fram sjónarmið um að það væri vandséð að fámenn sveitarfélög hafi burði til þess að bjóða upp á þá þjónustu sem þeim er skylt að sinna samkvæmt lögum. Í umsögn Reykjavíkurborgar kemur fram að tryggja verði fulla fjármögnun á þjónustu sveitarfélaga við fatlað fólk. Þá kemur fram í umsögn Sambands íslenskra sveitarfélaga að nauðsynlegt sé að sátt náist um fjármögnun þjónustu við fatlað fólk svo að þessi aðgerð nái fram að ganga.

Nefndin tekur undir það, sem fram kom við umfjöllun málsins og kemur fram í áætluninni, að langvarandi umræður um kostnaðarskiptingu séu líklegar til þess að koma niður á þjónustu ásamt því að valda vanlíðan meðal fatlaðs fólks. Mikilvægt sé að sátt náist um málaflokkinn og að komist verði að samkomulagi um fjármögnun þjónustunnar.

Þá er hérna fjallað um búsetufrelsi.  Ellefta aðgerð tillögunnar snýr að búsetufrelsi. Verkefnismarkmið aðgerðarinnar miðar að því að áskoranir búsetufrelsis verði greindar út frá gildandi lögum. Skoðað verði sérstaklega hvort ástæða sé til breytinga á gildandi lögum um lögheimili og aðsetur í tengslum við búsetufrelsi og að unnið verði út frá þeirri meginreglu að skipulag sveitarfélaga ráði því hvar heimilt sé að skrá lögheimili og einnig hvar sveitarfélögum sé skylt að veita þjónustu við íbúa.

Ábyrgð og framkvæmd skipulagsmála hvílir fyrst og fremst á herðum sveitarfélaga. Eitt af þeim lögbundnu hlutverkum sem sveitarfélög hafa er gerð skipulagsáætlana og útgáfa framkvæmdaleyfa, en auk þess hafa sveitarfélög eftirlit með framkvæmd áætlana.

Í þeim umsögnum sem bárust nefndinni og við umfjöllun málsins komu fram sjónarmið um að sama orðalag verði tekið upp í tillöguna varðandi skýringu á hugtakinu búsetufrelsi og notað er í drögum að hvítbók um skipulagsmál, þ.e. að skýrt verði tekið fram að með búsetufrelsi sé ekki opnað fyrir að fólk geti valið sér búsetu utan þeirra svæða sem sveitarfélög skipuleggja fyrir íbúabyggð. Í umsögn Eyjafjarðarsveitar kemur fram að fjármunir þurfi að fylgja ef sambærileg þjónusta og skilyrði skulu vera óháð því hvar fólk velur að búa. Í því samhengi er snjómokstur nefndur ásamt því að heilbrigðisþjónusta sé vanfjármögnuð og búsetuúrræði af skornum skammti. Geti það haft í för með sér að eldri borgarar einangrist. Mikilvægt sé að ganga út frá því að sveitarfélög hafi sveigjanleika til að ákveða þjónustustig á mismunandi svæðum út frá aðstæðum á hverjum stað. Fram kemur í umsögn Sambands íslenskra sveitarfélaga að nokkur umræða hafi skapast um hvað felist í hugtakinu og hvaða þýðingu það hafi fyrir þjónustu við íbúa sveitarfélaga, sér í lagi í tengslum við aukna búsetu fólks í frístundabyggð, í atvinnuhúsnæði eða á tjaldsvæðum. Mikilvægt sé að stjórnvöld hafi sameiginlegan skilning á hugtakinu. Sambandið leggur sérstaka áherslu á að skoðað verði hvort þörf sé á lagabreytingu í þessum efnum og unnið út frá þeirri meginreglu að skipulag sveitarfélaga ráði því hvar heimilt sé að skrá lögheimili og hvar sveitarfélögum sé skylt að veita þjónustu við íbúa.

Nefndin fagnar því að ráðuneytið hyggist skoða möguleika á auknu búsetufrelsi íbúa sveitarfélaga. Það er hins vegar grundvallaratriði að slíkar breytingar skerði ekki sjálfstjórnarrétt sveitarfélaga, sbr. 78. gr. stjórnarskrárinnar, eða taki völdin af sveitarfélögum í skipulagsmálum þar sem þau hafa lögbundið hlutverk. Auk þess undirstrikar nefndin að huga þarf að því að breytingar á lögum um lögheimili, sem tillagan miðar að, verði ekki til þess fallnar að takmarka fjárhagslega burði sveitarfélaga til þess að sinna þeim verkefnum sem þeim eru falin að lögum. Við þá vinnu er nauðsynlegt að gott samráð fari fram við sveitarfélög um allt land enda er staða þeirra ólík, bæði landfræðilega og fjárhagslega. Auk þess bendir nefndin á að í sumum tilfellum er lögheimilisskráning grundvöllur tiltekinna réttinda, svo sem réttar til niðurgreiðslu húshitunarkostnaðar hjá þeim íbúum sem eiga ekki kost á fullri hitun með jarðvarma því að þeir búa á svokölluðum köldum svæðum.

Sextánda aðgerð tillögunnar felur í sér heildstæða stefnumörkun um stafræna umbreytingu sveitarfélaga og samstarf sveitarfélaga við ríkið til að ná þeim markmiðum.

Við umfjöllun um málið kom m.a. fram að tækniþróun og stafræn umbreyting stjórnsýslu sveitarfélaga sé nýtt í margvíslegum tilgangi. Sveitarfélög geti til að mynda nýtt tæknina til að þjónusta íbúa, sem getur í mörgum tilvikum aukið gæði þeirrar þjónustu sem veitt er. Auk þess hafi þessi þáttur sterk tengsl við búsetufrelsi innan sveitarfélaga enda geti stafræn umbreyting leitt til þess að þjónusta sé aðgengileg öllum íbúum óháð búsetu. Í umsögn Sambands íslenskra sveitarfélaga komu fram sjónarmið um að afar brýnt sé að bæði ríki og sveitarfélög vinni saman að heildstæðri stefnu um stafræna umbreytingu. Að öðrum kosti sé hætta á að stafræn umbreyting sveitarfélaga verði ekki nægilega skilvirk og samlegðartækifæri fari forgörðum. Sambandið myndi því kjósa að aðgerðin yrði útvíkkuð þannig að um sameiginlega stefnu ríkis og sveitarfélaga væri að ræða og að ábyrgð á framfylgd hennar yrði bæði hjá sambandinu og viðkomandi ráðuneytum.

Nefndin tekur að sjálfsögðu undir þau sjónarmið sem fram hafa komið við meðferð málsins og undirstrikar mikilvægi stafrænnar þróunar innan sveitarfélaga. Áherslur af þessu tagi liggja þvert á þær aðgerðir sem á að ráðast í á grundvelli áætlunarinnar, svo sem að auka búsetufrelsi og sinna fjölbreyttari þjónustu við íbúa.

Nefndin leggur til þrjár efnislegar breytingar við tillöguna. Lagt er til að forsætisráðuneytið taki þátt í samvinnu um skilgreiningu sjálfbærniviðmiða.

Í forsetaúrskurði um skiptingu stjórnarmálefna milli ráðuneyta í Stjórnarráði Íslands kemur fram að ráðuneytið fari með mál er varða sérstök áherslumál á sviði samhæfingar, þar á meðal sjálfbæra þróun. Með hliðsjón af því og yfirstandandi stefnumótun í forsætisráðuneytinu á sviði sjálfbærni er talið rétt að ráðuneytið taki þátt í aðgerðinni.

Þá er lagt til að umhverfis-, orku- og loftslagsráðuneyti verði ábyrgðaraðili sjöundu aðgerðarinnar um markvissari árangur á sviði umhverfis- og loftslagsmála og að innviðaráðuneytið verði samstarfsaðili í því verkefni. Frá upphafi hefur verið ljóst að ráðuneytin myndu eiga með sér náið samráð um markvissari aðgerðir á sviði umhverfis- og loftslagsmála innan sveitarfélaga. Í ljósi gagnaöflunar umhverfis-, orku- og loftslagsráðuneytisins innan sveitarfélaga í tengslum við aðgerðaáætlun stjórnvalda í loftslagsmálum leggur nefndin þessa breytingu til. Þá eru lagðar til minniháttar eða lagatæknilegar breytingar sem gerð er grein fyrir í nefndaráliti.

Virðulegi forseti. Að framansögðu virtu leggur nefndin til að frumvarpið verði samþykkt með þeim breytingum sem eru lagðar fram í nefndarálitinu. Undir nefndarálitið rita, auk þeirrar sem hér stendur, hv. þingmenn Bjarni Jónsson, Andrés Ingi Jónsson, Ingibjörg Isaksen, Njáll Trausti Friðbertsson, Vilhjálmur Árnason, Þorbjörg Sigríður Gunnlaugsdóttir, Þórunn Sveinbjarnardóttir og Orri Páll Jóhannsson. Hv. þingmenn Andrés Ingi Jónsson, Þórunn Sveinbjarnardóttir og Þorbjörg Sigríður Gunnlaugsdóttir eru á fyrrnefndu nefndaráliti með fyrirvara.

Virðulegi forseti. Ég hef þá lokið máli mínu.


Ræðumaður: Hafdís Hrönn Hafsteinsdóttir

Virðulegur forseti. Ég mæli fyrir hönd meiri hluta utanríkismálanefndar fyrir nefndaráliti um tillögu til þingsályktunar um staðfestingu ákvarðana sameiginlegu EES-nefndarinnar nr. 90/2022 um breytingu á XI. viðauka um rafræn fjarskipti, hljóð- og myndmiðlun og upplýsingasamfélagið, nr. 191/2022 um breytingu á XIII. viðauka um flutningastarfsemi, nr. 17/2023 um breytingu á IX. viðauka um fjármálaþjónustu og nr. 50/2023 um breytingu á V. viðauka um frjálsa för launþega og VIII. viðauka um staðfesturétt við EES-samninginn

Með tillögunni er leitað heimildar Alþingis til að staðfesta eftirfarandi ákvarðanir sameiginlegu EES-nefndarinnar:

1. Ákvörðun nr. 190/2022 sem fellir inn í samninginn tilskipun 2019/1024 um opin gögn og endurnotkun upplýsinga frá hinu opinbera.

2. Ákvörðun nr. 191/2022 sem fellir inn í samninginn tilskipun 2019/883 um móttökuaðstöðu í höfnum til afhendingar úrgangs frá skipum, um breytingu á tilskipun 2010/65/ESB og um niðurfellingu tilskipunar 2000/59/EB.

3. Ákvörðun nr. 17/2023 sem fellir inn í samninginn framkvæmdareglugerð 2021/369 um að koma á nauðsynlegum tækniforskriftum og verklagsreglum fyrir samtengingarkerfi miðlægra skráa sem um getur í tilskipun Evrópuþingsins og ráðsins (ESB) 2015/849.

4. Ákvörðun nr. 50/2023 sem fellir inn í samninginn reglugerð 2019/1157 um að efla öryggi kennivottorða borgara Sambandsins og dvalarskjala sem gefin eru út til handa borgurum Sambandsins og aðstandendum þeirra sem nýta sér réttinn til frjálsrar farar.

Nefndin fjallaði um málið og fékk gesti á sinn fund eins og kemur fram í nefndaráliti sem liggur frammi.

Framsetning tillögunnar telst að mati nefndarinnar í samræmi við 7. gr. reglna um þinglega meðferð EES-mála.

Að framansögðu virtu leggur meiri hluti utanríkismálanefndar til að þingsályktunartillagan verði samþykkt en undir álitið rita, auk þeirrar sem hér stendur, hv. þingmenn Diljá Mist Einarsdóttir, Bjarni Jónsson, Jakob Frímann Magnússon og Logi Einarsson.


Ræðumaður: Lilja Alfreðsdóttir

Virðulegi forseti. Ég þakka hv. þingmanni fyrir að vekja máls á þessu. Ég held að það sé þannig í mínu daglega lífi að ég lesi eitthvað frá Eiríki á hverjum einasta degi. Varðandi þau ummæli sem hv. þingmaður er að vitna í að að mati Eiríks Rögnvaldssonar á þingsályktunartillögunni sé hún skrifuð fullmikið í viðtengingarhætti, þá ber samkvæmt reglum þingsins að skrifa þingsályktunartillögur í viðtengingarhætti. Ég verð að segja að ég var sjálf ekki með það alveg á hreinu þegar við fórum að hugsa út í þetta en svoleiðis eru þær skrifaðar og þess vegna er viðtengingarhátturinn í svo miklum mæli.

Virðulegur forseti. Það sem mestu máli skiptir er að þetta er samvinnuverkefni þjóðar og allra þeirra sem búa hér. Framgangur og velgengni þessa máls veltur auðvitað á því að við fáum alla til að taka þátt í þessu. Við getum verið hér með ákveðinn ramma og þingsályktunartillögu og margar mjög góðar aðgerðir sem eru að fullu fjármagnaðar en lykillinn að því að þetta gangi allt eftir er að það sé samfélagsleg þátttaka og að okkur takist að virkja innflytjendur til þátttöku og búa þannig um hnútana að tryggt sé að þeir geri það. Þessi mikla áhersla á íslenskunámskeið er nýlunda í svona miklum mæli. Við höfum ekki séð það áður.


Ræðumaður: Lilja Alfreðsdóttir

Virðulegi forseti. Þetta er ein af þeim aðgerðum sem er búið að fjármagna út áætlunina. Varðandi samstarf við atvinnulífið og þátttöku þess þá hefur það samstarf nú þegar átt sér stað við ýmis fyrirtæki og samtök fyrirtækja, til að mynda Samtök fyrirtækja í ferðaþjónustu, vegna þess að þar er mjög hátt hlutfall innflytjenda. Það er alveg ljóst að þetta verður einhver kostnaður en þetta er líka mikil fjárfesting vegna þess að eitt af því sem við sjáum er að umræðan um ferðaþjónustuna þetta sumar hefur að mínu mati verið neikvæðari en ella, m.a. út af því að mörg ferðaþjónustufyrirtæki virða ekki þá lagalegu skyldu sem hvílir á þeim. Þegar verið er að auglýsa efni frá ferðaþjónustufyrirtækjum, hvort sem það er matseðill, af því að það er auðvitað verið að auglýsa mat, eða annað ber það samkvæmt lögum alltaf að vera á íslensku fyrst. Sú umræða tel ég að verði mun betri og þægilegri þegar ferðaþjónustan í samvinnu við okkur, þar sem ég gegni líka hlutverki ferðamálaráðherra, er búin að ná betur utan um þetta. Við megum heldur ekki gleyma því að ferðaþjónustan er auðvitað frekar ung atvinnugrein að því leytinu til að hún hefur stækkað gríðarlega mikið á síðustu tíu árum. Svar mitt er einfaldlega það að við erum í samtali og það er gríðarlegur áhugi á því að fara í þessa vinnu hjá þeim sem stýra á þessum vettvangi. Mér hefur fundist mjög ánægjulegt og gefandi að tala við forsvarsmenn og svo í framhaldinu að hrinda þessu í framkvæmd.


Ræðumaður: Lilja Alfreðsdóttir

Virðulegi forseti. Eins og kom fram í máli mínu áðan: Af 19 aðgerðum eru 13 ýmist innan ramma eða að fullu fjármagnaðar. Sex af þessum aðgerðum fela í sér umfangsmiklar kerfisbreytingar. Það sem ég tel að sé gríðarlega jákvætt er að tryggt verður stóraukið framboð á íslenskunámi fyrir innflytjendur. Eitt af því sem ég var ósátt við á síðasta kjörtímabili sem menntamálaráðherra er að við náðum ekki þeim árangri sem ég hefði viljað þar. Þessi áætlun boðar auðvitað mun bjartari tíð í þeim efnum og minn draumur er að hér verði miðstöðvar um allt land þar sem innflytjendur og þeir sem vilja bæta við sig þekkingu í íslensku geti komið og fengið frekari færni í tungumálinu. Eins og ég sagði líka áðan í mínu fyrra svari þurfa ráðherrar oft að fylgja eftir sínum málum af mikilli festu. Það er verið að bítast um hverja krónu en eins og hv. þingmaður þekkir hefur þetta alveg frá því að ég hóf þátttöku í stjórnmálum verið eitt af mínum helstu málum, m.a. vegna þess að ég þekki mjög vel til hverfa í borginni þar sem um 80% barna eru af erlendum uppruna. Það sem skiptir mestu máli fyrir þessi börn er að vera í mjög sterku íslensku málumhverfi til þess að framgangur þeirra í framtíðinni varðandi framhaldsnám sé tryggður. Þetta er mér algert hjartans mál, svo ég ítreki það hér.


Ræðumaður: Lilja Alfreðsdóttir

Virðulegur forseti. Ég vil byrja á því að þakka hv. þingmanni fyrir góð orð og ég deili með honum þeirri skoðun hvaða áhætta blasir við gagnvart tungumálinu okkar. Ég tek undir að það er annars vegar að Íslendingar nota sjálfir íslenskuna ekki nógu mikið. Svo vil ég líka nefna þær gríðarlegu tækniframfarir sem eru að eiga sér stað þessa dagana. Við höfum ekki áður verið í þeirri stöðu að annað tungumál hafi hreinlega svona mikil áhrif á máltöku barna. Við erum að taka á þessu í þingsályktunartillögunni, bæði með því að fara í aðra máltækniáætlun og svo að hvetja til þess að íslenskan sé notuð af öllu samfélaginu. Varðandi kostnaðarmat kemur það fram í okkar gögnum að búið sé að gera ráð fyrir 1,4 milljörðum. Flestar, eða 13 af 19 aðgerðum, eru að fullu fjármagnaðar en ég get fullvissað hv. þingmann um að ég mun leggja mig 100% fram við að setja það sem upp á vantar inn í næstu fjármálaáætlun því að það er svo, virðulegi forseti, að þetta er eitt brýnasta mál samtímans vegna þess að ef við fjárfestum ekki verulega í öllu sem tengist tungumálinu okkar og menntun drögumst við hægt og rólega aftur úr.


Ræðumaður: Lilja Alfreðsdóttir

Virðulegi forseti. Ég mæli hér fyrir tillögu til þingsályktunar um aðgerðaáætlun í málefnum íslenskrar tungu fyrir árin 2023–2026.

Það sem gerir þjóð að þjóð er tungan, svo vitnað sé til orða frú Vigdísar Finnbogadóttur, fyrrum forseta. Íslenskan hefur gert okkur að þjóð. Já, íslenskan er þjóðtunga okkar og opinbert mál samkvæmt lögum um stöðu íslenskrar tungu og íslensks táknmáls, nr. 61/2011. Þar stendur í 2. gr. að stjórnvöld skuli tryggja að unnt sé að nota íslensku á öllum sviðum íslensks þjóðlífs. Lögin heyra undir málefnasvið menningar- og viðskiptaráðherra en málefni íslenskrar tungu snerta beint eða óbeint starfsemi margra ráðuneyta og okkur öll. Aðgerðaáætlunin sem ég legg fram í dag er afrakstur af starfi ráðherranefndar um íslenska tungu sem forsætisráðherra setti á laggirnar í nóvember 2022 fyrir réttu ári síðan. Nefnd þeirri er ætlað að efla samráð og samstarf milli ráðuneyta um málefni íslenskrar tungu og tryggja samhæfingu þar sem málefni skarast. Auk forsætisráðherra eiga mennta- og barnamálaráðherra, félags- og vinnumarkaðsráðherra, háskóla-, iðnaðar- og nýsköpunarráðherra og menningar- og viðskiptaráðherra fast sæti í nefndinni.

Virðulegi forseti. Þingsályktunartillagan inniheldur 19 aðgerðir sem snerta málefni íslenskunnar víða í samfélaginu. Aðgerðirnar eru á ábyrgð mismunandi ráðuneyta og stofnana og varða fjölmörg svið samfélagsins þar sem íslensk tunga er í brennidepli. Allar miða þær að því að auka veg íslenskunnar í okkar fjölbreytta samfélagi, að bæta aðgengi að tungumálinu og tryggja að sem flestum finnist þeir eiga hlutdeild í því. Jákvætt viðhorf er enda kjarni íslenskrar málstefnu.

Með þessum aðgerðum viljum við efla samvinnu um verndun og þróun íslenskunnar og tryggja jákvæð viðhorf til hennar þvert á ráðuneyti og stofnanir, atvinnulíf, menntakerfi og þriðja geirann. Með aðgerðunum vilja stjórnvöld einnig stuðla að þeim kerfislegu breytingum sem þörf er á til að mæta þeim áskorunum sem tungumálið stendur frammi fyrir því að málefni íslenskrar tungu þurfa að þróast með samfélaginu. Aðgerðaáætlunin tekur á brýnustu verkefnum íslenskrar tungu næstu misserin en er engan veginn tæmandi listi yfir allt það sem stjórnvöld eru að gera eða hyggjast gera í þessu samhengi. Málefni íslenskunnar tengjast fjölmörgum öðrum verkefnum sem unnið er að á vettvangi ráðuneyta, stofnana, sveitarfélaga og félagasamtaka. Það var gleðilegt í aðdraganda þessarar vinnu að fá innsýn í fjölbreytni þeirra.

Virðulegur forseti. Drög að aðgerðaáætlun í málefnum íslenskrar tungu fyrir árin 2023–2026 voru birt í samráðsgátt stjórnvalda síðastliðið sumar. Fjölmargar umsagnir bárust við málið í gáttinni eða 36 talsins og koma þær jafnt frá einstaklingum, félagasamtökum, stofnunum eða fyrirtækjum. Málefninu var afar vel tekið, bæði í umsögnum í samráðsgáttinni og raunar í samfélaginu. Góðar ábendingar bárust um það sem betur mátti fara og var tekið tillit til þeirra eftir því sem hægt var. Það er óhætt að segja að þegar íslenskuna ber á góma finnur maður ekkert annað en hlýhug, velvilja og stuðning. Ég vil bæði þakka þeim fjölmörgu gestum sem komu á fundi ráðherranefndarinnar síðastliðinn vetur og þeim sem sendu umsagnir um drögin kærlega fyrir innlegg sín og ábendingar og ekki síst fyrir mikilvæga hvatningu og fyrirheit um liðsinni í þeim verkefnum sem fram undan eru. Það er dýrmætt að finna slíkan stuðning við jafn brýnt verkefni og ég tel þetta vera. Ég er bjartsýn á árangur þeirrar samvinnu og að í sameiningu muni okkur takast að tryggja framtíð íslenskunnar.

Virðulegur forseti. Ég hef gert grein fyrir megináherslum þingsályktunartillögu um aðgerðaáætlun í málefnum íslenskrar tungu fyrir árin 2023–2026 og legg til að henni verði að lokinni fyrri umræðu vísað til hæstv. allsherjar- og menntamálanefndar og svo til síðari umræðu.


Ræðumaður: Halla Signý Kristjánsdóttir

Virðulegi forseti. Ég vil byrja á því að þakka hæstv. ráðherra fyrir þessa þingsályktunartillögu, mjög mikilvæga. Þetta skiptir máli, við erum að tala hér um að þetta sé fyrsta opinbera málstefnan sem gerð er um táknmálið. Þetta er mikilvægt fyrir þá sem þurfa að nota það og okkur öll hin. Við gleymum alltaf og þurfum að rifja upp að heyrnarlaus einstaklingur sem notar táknmál verður að geta talað við hina líka. Ég fagna því sérstaklega að hérna í aðgerðaáætluninni, undir meginstoðum málstefnu íslensks táknmáls, undir A, sé talað um að aðgengi foreldra að upplýsingum um íslenskt táknmál sé mikilvægt. Þetta er afar mikilvægt og það er líka mikilvægt að byggja undir þá stoð að aðgengið sé óháð búsetu því að barn sem fæðist fjarri þessari þjónustu sem er hér í Reykjavík — þetta er náttúrlega lítill hópur döff fólks hér á Reykjavíkursvæðinu en  það eru náttúrlega einstaklingar sem fæðast um allt land sem kannski annaðhvort missa heyrn eða fæðast heyrnarlausir — og að fjölskyldan sé þá með í spilinu og það eru ekki bara mamma og pabbi heldur líka oft amma og afi. Þetta er svo mikilvægt því að það þarf að byggja upp þann heim sem styður við þroska barns sem hefur kannski fæðst heyrnarlaust. Nú er til sú tækni að fólk er að fara jafnvel á öllum aldri í kuðungsígræðslu og fá heyrn, það tekst ekki alltaf en sem betur fer gerist það oft, og þá eru börnin tvítyngd. En barnið er jafn heyrnarlaust og áður þegar það tekur af sér tækin, hvort sem það er í sundi eða einhvers staðar annars staðar. Við þurfum að byggja upp þennan heim og það er ekkert endilega að fækka í döff hópnum þó að við búum við þessa tækni heldur getum við brugðist við henni. En þetta er mjög mikilvægt.

Mig langar til þess að vitna í umsögn Samskiptamiðstöðvar sem kom fram í samráðsgáttinni. Hún lýsir yfir stuðningi við þetta. Mig langar, með leyfi forseta, að lesa hér upp úr þessari umsögn:

„Það að tryggja að öll foreldri táknmálsbarna fái faglega ráðgjöf og fræðslu um íslenskt táknmál og kennslu er ekki síður mikilvægt en að tryggja táknmálstalandi fólki réttinn til aðgengis á móðurmáli/fyrsta máli sínu“ — eins og tekið er fram hér í aðgerðaáætluninni. — „Mikilvægt er að tryggja þann rétt á öllum skólastigum og að sá réttur sé virtur óháð búsetur.“

Þessi hópur verður kannski fyrst út undan þegar kemur að námskránni, að hún sé uppfærð eftir aldri og bekkjum, og við erum kannski enn þá svolítið út úr í skólum landsins hvað þetta varðar, að fylgja þessu alla leiðina upp á háskólastig og í öðrum menntastofnunum eins og iðnskólum og fleira. Við verðum líka að hlúa að menningu táknmálsfólks og gera hana sýnilegri. Og eins er þetta svo nauðsynlegt vegna þess að táknmálið þróast eins og önnur tungumál og það er bara gaman að fylgjast með því að þegar börn eru að læra táknmál þá taka þau nýyrði inn og búa kannski til sína eigin og málið þróast eins og önnur tungumál. Mig langaði bara til að koma hérna upp og taka undir þetta mál og vona að það fái góða umræðu og nái farsælum endi. Ég held að það sé mjög mikilvægt að við hlúum að þessu því að það eru tvö opinber mál hér á Íslandi, þ.e. íslenskan og svo táknmálið. Mig langar bara aftur og enn að þakka kærlega fyrir þessa þingsályktunartillögu.


Ræðumaður: Lilja Alfreðsdóttir

Virðulegi forseti. Ég mæli hér fyrir tillögu til þingsályktunar um málstefnu íslensks táknmáls 2024–2027 og aðgerðaáætlun. Íslenskt táknmál er eina hefðbundna minnihlutamálið á Íslandi og eina tungumálið sem á sér lagalega stöðu utan íslenskrar tungu, eins og sjá má í lögum um stöðu íslenskrar tungu og íslensks táknmáls, nr. 61/2011. Samkvæmt lögunum er íslenskt táknmál fyrsta mál þeirra sem þurfa að reiða sig á það til tjáningar og samskipta og barna þeirra. Skulu stjórnvöld hlúa að því og styðja. Hver sem hefur þörf fyrir táknmál skal eiga þess kost að læra og nota íslenskt táknmál jafn skjótt sem máltaka hefst eða frá þeim tíma sem heyrnarleysi, heyrnarskerðing eða samþætting  sjón- og heyrnarskerðingar hefur greinst. Sama rétt eiga nánustu aðstandendur.

Í janúar 2020 var skipaður starfshópur með fulltrúum Málnefndar um íslenskt táknmál, Félags heyrnarlausra og Samskiptamiðstöðvar heyrnarlausra og heyrnarskertra til að vinna að málstefnu íslensks táknmáls samkvæmt þingsályktun nr. 36/149, um að efla íslensku sem opinbert mál á Íslandi. Starfshópurinn vann drög að málstefnu og aðgerðaáætlun með málstefnunni í víðu samstarfi við sérfræðinga í málaflokknum. Í tillögunni er hugtakið táknmálsfólk notað sem yfirheiti yfir þá sem líta á íslenskt táknmál sem sitt móðurmál eða fyrsta mál eða þá sem eru tví- og fjöltyngdir og líta á íslenskt táknmál sem eitt af sínum málum. Hugtakið vísar bæði til  fullorðinna og barna, þ.e. táknmálsbarna.

Virðulegi forseti. Áherslur í málstefnum minnihlutamála geta verið ólíkar áherslum í málstefnum meirihlutamála og byggst á öðrum forsendum. Málstefna íslensks táknmáls tekur til eftirfarandi sex meginstoða:

a. Máltöku táknmálsbarna,

b. rannsókna og varðveislu,

c. jákvæðs viðhorfs,

d. fjölgunar umdæma íslensks táknmáls,

e. lagaumhverfis,

f. máltækni.

Virðulegur forseti. Í meginstoð a er fjallað um máltöku táknmálsbarna. Vandað máluppeldi og málkunnátta eru grunnurinn að öllu námi barna og samskipta þeirra við umheiminn. Öll börn eiga að fá ríkt málumhverfi strax frá fæðingu og tækifæri til að læra tungumálið og dýpka skilning sinn á því þannig að þau geti þroskast og dafnað.

Í meginstoð b er fjallað um rannsóknir og varðveislu; rannsóknir á tungumálum, sögu þeirra og menningu eru grundvöllur þekkingar og kennslu. Leggja þarf áherslu á söfnun gagna vegna rannsókna á minnihlutatungumálum því að aðgengi að þeim er eðli málsins samkvæmt minna.

Í meginstoð c er fjallað um að jákvætt viðhorf til íslensks táknmáls sé grunnur þess að táknmálstalandi fólk hafi tækifæri á við aðra og  að aðgengi  aðstandenda og fagfólks að upplýsingum um tungumálið skipti sköpum. Sýnileiki málsins hafi að sama skapi jákvæð áhrif á sjálfsmynd þeirra sem tala málið og þar með viðhorf þeirra sem og annarra til tungumálsins.

Í meginstoð d er fjallað um notkunarsvið tungumálsins. Með því að leggja áherslu á að sjálfsagt sé að nota íslenskt táknmál á öllum sviðum íslensks samfélags til jafns við íslensku eykst þátttaka fólks sem talar íslenskt táknmál í íslensku þjóðlífi.

Í meginstoð e er fjallað um að á Íslandi hafi staða íslensks táknmáls verið tryggð með lögum um stöðu íslenskrar tungu og íslensks táknmáls, nr. 61/2011. Nauðsynlegt sé að framfylgja þeirri lagasetningu.

Að lokum er fjallað um máltækni í meginstoð f. Með þróun fjarnáms og námsefnis sem hentar til tölvustuddrar tungumálakennslu er hægt að tryggja aðgengi allra að námi í íslensku táknmáli, óháð búsetu og vinnutíma. Aukið aðgengi að málföngum, svo sem táknalistum eða upptökum á ólíkri málnotkun, skapar aukna möguleika á uppbyggingu máltæknilausna fyrir íslenskt táknmál.

Virðulegi forseti. Með málstefnunni fylgir aðgerðaáætlun fram til ársins 2027. Gert er ráð fyrir að samskiptamiðstöð heyrnarlausra og heyrnarskertra getið tekið meginábyrgð á framkvæmd aðgerða í aðgerðaáætlun í góðu samráði við aðra aðila eftir því sem við á.

Að lokinni þessari umræðu legg ég til að tillögunni verði vísað til hæstv. allsherjar- og menntamálanefndar til umfjöllunar.


Ræðumaður: Lilja Alfreðsdóttir

Forseti. Hér verður mælt fyrir frumvarpi til laga um breytingu á lögum um fjölmiðla, nr. 38/2011. Frumvarpinu er ætlað að innleiða tilskipun Evrópuþingsins og ráðsins 2018/1808 um breytingar á hljóð- og myndmiðlunartilskipun Evrópusambandsins frá árinu 2010. Frumvarp til innleiðingar á tilskipuninni var áður lagt fram á 151. og 153. löggjafarþingi. Frumvarp þetta er efnislega óbreytt en hefur verið uppfært með tilliti til umsagna sem bárust allsherjar- og menntamálanefnd á 153. löggjafarþingi. Frumvarpið er samið í þáverandi mennta- og menningarmálaráðuneyti sem og í menningar- og viðskiptaráðuneyti. Ekki er mælt fyrir um aðrar breytingar í frumvarpinu en þær sem leiða má af hljóð- og myndmiðlunartilskipun Evrópusambandsins frá 2018.

Með frumvarpinu eru lagðar til breytingar á lögum um fjölmiðla í því skyni að uppfæra regluverk um fjölmiðla til samræmis við þær miklu breytingar sem orðið hafa á fjölmiðlaumhverfi og fjölmiðlanotkun almennings á undanförnum árum. Ekki hefur farið fram hjá neinum að umhverfi fjölmiðla hefur tekið stakkaskiptum á síðustu árum vegna tækninýjunga, nýrra miðlunarleiða, tilkomu samfélagsmiðla og áhrifa netsins á fjölmiðlun. Sambærilegar breytingar hafa orðið í nágrannaríkjum okkar og um allan heim. Áhorfsvenjur einstaklinga hafa breyst, barna jafnt sem fullorðinna. Línulegt áhorf á sjónvarp hefur minnkað og meira er horft á efni í ólínulegri dagskrá og á svokölluðum mynddeiliveitum eins og YouTube, Facebook og Instagram. Nauðsynlegt er talið að lagaumhverfi fjölmiðla endurspegli þessar breytingar og að tilteknar reglur um myndefni séu samræmdar á öllu EES-svæðinu. Þær breytingar sem lagðar eru til í frumvarpinu miða öðru fremur að því að tryggja vernd barna og öryggi notenda myndmiðla óháð því hvort myndefni er miðlað með línulegum eða ólíklegum hætti og óháð því hvort myndefni er miðlað í fjölmiðlum eða á mynddeiliveitum.

Virðulegi forseti. Ég mun nú víkja að meginefni frumvarpsins. Í fyrsta lagi er lagt til að nýjar skyldur verði lagðar á mynddeiliveitur um að tryggja vernd barna með tæknilegum úrræðum og gera notendum kleift að tilkynna efni sem hvetur til ofbeldis eða hryðjuverka. Auk þess eru gerðar kröfur um skýrar merkingar auglýsingaefnis á mynddeiliveitum.

Í öðru lagi er lagt til að reglur um auglýsingar í línulegri sjónvarpsdagskrá verði rýmkaðar með þeim hætti að hámarkshlutfall auglýsinga verði 20% á tilteknum tímabilum en ekki bundið við 20% á klukkustund eins og kveðið er á um í núgildandi lögum. Þessum breytingum er ætlað að styrkja hefðbundna fjölmiðla í samkeppni við streymisveitur og samfélagsmiðla.

Í þriðja lagi er lagt til að gerðar verði kröfur um 30% hlutfall íslensks og annars evrópsks efnis í ólínulegri dagskrá, en samkvæmt núgildandi lögum eru sambærilegar kröfur einungis gerðar til línulegrar sjónvarpsdagskrár. Til að auðvelda nýjum aðilum að koma inn á markaðinn er jafnframt lagt til að fjölmiðlaveitur með lítið áhorf eða lága afkomu geti verið undanþegnar skyldunni.

Í fjórða lagi miðar efni frumvarpsins af því að fjölmiðlar bæti aðgengi sjón- og heyrnarskertra að myndefni með virkum hætti. Frumvarpið er þannig til þess fallið að efla réttindi sjón- og heyrnarskertra, sérstaklega  rétt til táknmáls, textunar og hljóðlýsingar á því efni sem miðlað er. Er hér um að ræða útfærslu á réttindum sem leiðir af samningi Sameinuðu þjóðanna um réttindi fatlaðs fólks sem Ísland hefur fullgilt.

Í fimmta lagi er lagt til að innleitt verði ákvæði sem heimili tímabundna stöðvun á móttöku myndmiðlunarefnis frá öðrum EES-ríkjum að tilteknum skilyrðum uppfylltum ef fjölmiðlaþjónusta brýtur augljóslega, verulega og alvarlega gegn reglum um bann við hvatningu til hryðjuverka eða með því að skaða eða ógna almannaöryggi.

Loks miðar efni frumvarpsins af því að valdefla almenning með því að auka fræðslu um upplýsinga- og miðlalæsi. Upplýsinga- og miðlalæsi er talin nauðsynleg færni í nútímasamfélagi og mikilvægur hluti af netöryggi almennings, m.a. vegna netsvika og upplýsingaóreiðu á stafrænum miðlum. Í upplýsinga- og miðlalæsi felst færni til að leita áreiðanlegra upplýsinga,  miðla upplýsingum og leggja gagnrýnið mat á þær upplýsingar sem birtast okkur í fjölmiðlum og á stafrænum miðlum af ýmsu tagi.

Virðulegi forseti. Ég tel að það frumvarp sem ég mæli hér fyrir feli í sér ýmsar réttarbætur í takti við þær breytingar sem orðið hafa á umhverfi fjölmiðla á undanförnum árum og legg til að frumvarpinu verði að lokinni þessari 1. umræðu vísað til hv. allsherjar- og menntamálanefndar.


Ræðumaður: Willum Þór Þórsson

Hæstv. forseti. Hér erum við að samþykkja tilskipun að meginefni um sameiningu ákvæða í lögum og stjórnsýslufyrirmælum aðildarríkjanna sem lýtur að framleiðslu, kynningu og sölu á tóbaki. Auðvitað er lykilatriðið hér forvarnir og það að stemma stigu við tóbaksnotkun ungmenna. Það er og á ávallt að vera  leiðarljós í okkar umfjöllun um þessi mál. Ég vil taka undir þau sjónarmið nefndarinnar sem koma fram í nefndaráliti, að einfalda til framtíðar litið  og fella lög um nikótínvörur undir tóbaksvörur. Ég held að það yrði mjög mikilvægur áfangi í forvarnalegu tilliti. Ég ætla ekki að gera neinar athugasemdir  sérstaklega við breytingar á frumvarpi sem öll nefndin kom sér saman um að gera en þakka fyrir þá vinnu og þá samstöðu sem birtist í því nefndaráliti sem liggur til grundvallar.


Ræðumaður: Líneik Anna Sævarsdóttir

Virðulegi forseti. Ég þakka hæstv. forsætisráðherra svörin og ítreka að ég álít að okkur hafi tekist býsna vel til við uppbyggingu á almannavörnum, forvörnum og tryggingum en við þurfum stöðugt að vera á vaktinni varðandi frekari umbætur. Við erum alltaf að læra eitthvað nýtt, af hverjum atburði, af rannsóknum og vöktun, bæði innan lands og utan, og af reynslunni sem safnast upp hjá einstaklingunum sem lenda í þessu og eru í framlínunni á vaktinni fyrir almannavarnir og í sveitarfélögunum, fólkinu sem er að vinna á vettvangi. Við verðum að taka þennan lærdóm skipulega saman og aðlaga verklagið og kerfin. Miðað við upplýsingar sem mér hafa borist úr samtölum við fólk á síðustu árum varðandi sérstaklega það sem ég kom inn á í fyrirspurninni, samskipti innan Stjórnarráðs og við sveitarfélögin, þá heyrist mér að orðið sé býsna skýrt hvernig fyrsta viðbragðið er en svo vanti aðeins upp á framhaldið, kostnaðarskiptingu og gagnsætt uppgjör og samantekt á reynslu.


Ræðumaður: Líneik Anna Sævarsdóttir

Virðulegi forseti. Það er gott að búa á Íslandi en samt sem áður reynast náttúruöflin landsmönnum oft óblíð eins og Grindvíkingar hafa heldur betur fundið fyrir síðustu mánuðina. Síðustu árin höfum við upplifað alla vega hamfarir eins og óveðrið 2019, snjóflóð á Flateyri, aurflóð í Þingeyjarsveit, aurflóð á Seyðisfirði og óveður á Austfjörðum fyrir rúmu ári og svo aftur snjó- og krapaflóð þar á útmánuðum. Þegar þetta gerist virkjast kerfin sem við höfum byggt upp hér á landi; almannavarnir, náttúruhamfaratryggingar og ofanflóðasjóður, sem þó sinnir einkum forvörnum. Þetta eru góð verkfæri sem við höfum byggt og bætt jafnt og þétt síðustu 50 árin en við getum enn haldið áfram að bæta.

Mig langar þess vegna að nota tækifærið hér og spyrja sérstaklega út í mikilvægan þátt í viðbragðinu en það er fyrirkomulag samstarfs og samhæfingar milli ráðuneyta þegar náttúruhamfarir ganga yfir sem og í kjölfar þeirra. Eins vil ég spyrja um formið á samstarfi Stjórnarráðsins við þau sveitarfélög sem í hlut eiga hverju sinni. Ég hef tvisvar lagt fram tillögu um að fela ríkisstjórninni að láta gera úttekt á tryggingavernd og úrvinnslu tjóna í kjölfar náttúruhamfara. Markmið úttektarinnar væri þá að greina hverju sé helst ábótavant og draga fram leiðir til að bæta úr. Í því samhengi hefur m.a. verið bent á að gott væri að skýra hvernig kostnaður opinberra aðila sem verða fyrir tjóni sé metinn og hvernig úrbætur eru fjármagnaðar og þá hvernig kostnaður vegna hreinsunaraðgerða og viðgerða innviða í kjölfar náttúruhamfara skiptist milli ríkis og sveitarfélaga.

Hæstv. forseti. Ég spyr einnig hvernig búið sé um samstarf ráðuneytanna í lögum eða starfsreglum og hvernig búið sé um þetta sama samstarf þeirra við sveitarfélögin.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þingmanns um að taka þetta mál upp. Já, þetta er eilítið snúið þegar kemur að þessari beinu spurningu um hvort til greina komi jafnvel að kaupa húsnæðið o.s.frv., það er auðvitað ekki komið á þann stað. Það ber að taka fram hér að stjórnvöldum er sniðinn þröngur stakkur þegar kemur að heimildum til að stíga inn í viðhald húsnæðis sem ekki er í eigu hins opinbera og þá þurfum við að gæta að lögum og reglum með tilliti til jafnræðis. Þetta þekkir hv. þingmaður og við öll hér. Það breytir því ekki að við verðum að taka þátt í þessu samtali og einmitt að horfa lausnamiðað á málið, hvað við getum gert. Þá verða auðvitað aðilar að horfa inn í þetta með aðkomu Sjúkratrygginga og Framkvæmdasýslu ríkiseigna og á þá aðferðafræði sem hægt er að nýta til framtíðar þannig að við getum brugðist tiltölulega hratt við, bæði í að koma húsnæðinu á laggirnar og að það verði ekki skerðing á þeirri þjónustu sem við erum að kaupa. Það eru einmitt samningaviðræður í gangi vegna þess að samningurinn sem er í gildi rennur út í mars.


Ræðumaður: Willum Þór Þórsson

Hæstv. forseti. Ég þakka hv. þm. Ingu Sæland fyrir að taka þetta mál hér upp. Þetta er grafalvarlegt mál. Hv. þingmaður rakti mjög vel hlutverk Reykjalundar, þessa öfluga endurhæfingarstaðar. Staðurinn er dásamlegur og hefur sinnt gríðarmiklu hlutverki og í sögulegu samhengi auðvitað miklu hlutverki eins og hv. þingmaður fór vel yfir. Þetta hefur legið í loftinu í einhverja mánuði og stjórnendur Reykjalundar hafa upplýst þann er hér stendur um að það væri verið að gera úttekt og það voru kannski bundnar vonir við að þetta gæti komið betur út heldur en niðurstaðan er.

Núna í lok nóvember var tekin ákvörðun um að loka hluta húsnæðis hjá Reykjalundi, endurhæfingarstöðinni, vegna bágs ástands bygginga og er þetta  gert í framhaldi af þeirri úttekt sem kom núna frá verkfræðistofu sem sýnir að hluti húsnæðisins er ófullnægjandi með tilliti til starfseminnar. Þetta er auðvitað grafalvarlegt mál, eins og hv. þingmaður fór yfir. Við erum með viðurhlutamikinn samning í gegnum Sjúkratryggingar, við Reykjalund um endurhæfingu á fjölmörgum sviðum og við þurfum að fara yfir það með stjórnendum Reykjalundar hvernig þetta komi við þjónustuna. Það þarf að gera ráðstafanir, flytja starfsfólk og þeir eru byrjaðir á því og við þurfum að vera í sambandi við þá. Það þurfa síðan fleiri að koma að málinu varðandi úrræði sem við horfum til, nú er húsnæðið í eigu SÍBS og hingað til hefur  í þessum þjónustusamningi ekki verið gert ráð fyrir neinum viðhaldsgreiðslum þannig að þetta þarf að skoða með fjármálaráðuneyti og Framkvæmdasýslu ríkiseigna. Við höfum boðað stjórnendum það og á fundum með þeim að við viljum leggjast yfir það hvað hægt er að gera til að þetta komi ekki niður á þeim sem þiggja þjónustuna.


Ræðumaður: Líneik Anna Sævarsdóttir

Forseti. Ég þakka hv. þm. Birni Leví Gunnarssyni fyrir andsvarið og biðst velvirðingar á því að hafa misskilið fyrra andsvar. Mér er það ljóst eftir seinna andsvarið að ég held að við verðum seint sammála um nálgunina í forvörnum. Ég tel forvarnir vera mjög margþætt verkefni. Þær snúast um fræðslu en þær snúast líka um aðgengi og það að hafa áhrif á hvaða efnum er í rauninni beitt, í þessu tilfelli, eða hvernig efnum er spilað saman til að örva neyslu á tiltekinni vöru. Það sem hefur verið nærtækt núna er þessi sprenging sem hefur orðið í neyslu á nikótínpúðum og ég tel mjög mikilvægt, svo það sé sagt, að löggjafinn taki á því þar sem ég tel það vera mikla ógn. Mjög sterkir nikótínpúðar liggja eins og hráviði út um víðan völl, getum við sagt, og eru bæði ógn við óvita, hvort sem þeir eru börn eða dýr sem fara um en svo auðvitað er neysla nikótínpúða hættuleg þeim sem þeirra neyta og gera sér oft og tíðum ekki grein fyrir styrkleika nikótínsins í sterkustu púðunum sem eru á markaði. Þar held ég t.d. að verði að setja takmarkanir.


Ræðumaður: Líneik Anna Sævarsdóttir

Virðulegi forseti. Varðandi þessa innleiðingu sem hér á sér stað og þetta bann við bragðefnum í tóbaki þá erum við að verða með síðustu löndum í Evrópu, EES-löndum, til að taka upp þetta bann í tóbaki. Síðan er auðvitað verið að vinna líka að alþjóðlegu banni á bragðefnum í nikótínvörum. Þetta er allt gert í forvarnaskyni og byggir á rannsóknum sem sýna fram á mjög mikla fylgni á milli efna sem breyta bragði af tóbaki og neyslu þessara sömu vara. Þetta kemur auðvitað dálítið mismunandi út eftir samfélögum en grundvallaratriðið er að bragðefni í tóbaki hafa áhrif á neysluna. Það er hægt að fletta bæði í alþjóðlegum rannsóknum og skýrslum, gögnum frá Alþjóðaheilbrigðismálastofnuninni og víðar til að fá grunninn að þessari tillögu.


Ræðumaður: Líneik Anna Sævarsdóttir

Virðulegi forseti. Ég mæli fyrir hönd meiri hluta velferðarnefndar fyrir nefndaráliti um breytingartillögu um frumvarp til laga um breytingu á lögum um tóbaksvarnir, nr. 6/2002. Með frumvarpinu er lagt til að innleiða í íslenskan rétt tilskipun Evrópuþingsins og ráðsins 2014/40/ESB um samræmingu ákvæða í lögum og stjórnsýslufyrirmælum aðildarríkjanna varðandi framleiðslu, kynningu og sölu á tóbaki og tengdum vörum og um niðurfellingu á tilskipun 2001/37/EB. Þá felur frumvarpið jafnframt í sér að mælt er fyrir lagastoð innleiðingar á framseldri tilskipun framkvæmdastjórnarinnar 2014/109/ESB um breytingu á II. viðauka við tilskipun Evrópuþingsins og ráðsins 2014/40/ESB með því að taka saman safn af myndaviðvörunum til að nota á tóbaksvörur, en ákvæði framseldu tilskipunarinnar verða innleidd í íslenskan rétt með reglugerð.

Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti sem liggur frammi á þskj. 637.

Nefndin fjallaði um það markmið frumvarpsins að hafa áhrif á neyslu tóbaksvara meðal almennings og þá sérstaklega ungs fólks en huga þarf fyrst og fremst að hagsmunum barna og ungmenna þegar kemur að tóbaksvörum og forvörnum á því sviði. Með frumvarpinu er lagt til að það komi skýrt fram í markmiðsákvæði laganna að sérstaklega skuli unnið gegn tóbaksnotkun ungs fólk og að því að takmarka framboð á tóbaki og eftirlíkingu af tóbaki sem á sérstaklega að höfða til ungmenna. Að mati meiri hluta nefndarinnar er stigið stórt framfaraskref í tóbaksvörnum og unnið gegn tóbaksnotkun ungs fólks.

Í umsögn umboðsmanns barna er bent á að betur færi á því að tilgreina börn sérstaklega í texta markmiðsákvæðisins í 1. gr. í stað þess að nefna einungis ungt fólk. Meiri hlutinn tekur undir sjónarmið umboðsmanns og bendir á að í athugasemdum við ákvæðið í frumvarpinu er vísað til barna og ungmenna og leggur því til breytingu á 1. mgr. 1. gr. frumvarpsins þess efnis að börnum verði bætt inn í þá grein.

Þá sköpuðust töluverðar umræður í nefndinni um ákvæði frumvarpsins sem mælir fyrir um að óheimilt verði að setja á markað sígarettur og vafningstóbak með einkennandi bragði. Einkum var rætt um áhrif þess að bannað yrði að setja á markað sígarettur með einkennandi mentólbragði og hver gæti talist eðlilegur aðlögunartími að þeirri breytingu. Frumvarpið gerir ráð fyrir að óheimilt verði að setja á markað sígarettur og vafningstóbak með einkennandi bragði tólf mánuðum eftir gildistöku laganna.

Bent var á að í aðfaraorðum tilskipunarinnar væri gert ráð fyrir að tóbaksvörur með einkennandi bragði ætti að taka af markaði í áföngum yfir lengri tíma til að gefa neytendum hæfilegan tíma til að skipta yfir í aðra vöru og er kveðið á um að tóbaksvörur með 3% eða meiri markaðshlutdeild fái fjögurra ára aðlögun að þessu ákvæði tilskipunarinnar. Með hliðsjón af því leggur meiri hlutinn til að ákvæði um að óheimilt sé að setja á markað tóbaksvörur með einkennandi bragði taki gildi 48 mánuðum eftir gildistöku laganna.

Þá eru lagðar til minni háttar lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir nefndarálitið rita, auk þeirrar sem hér stendur, hv. þingmenn Bjarkey Olsen Gunnarsdóttir, Bryndís Haraldsdóttir, Ásmundur Friðriksson, Magnús Árni Skjöld Magnússon, Guðmundur Ingi Kristinsson og Lilja Rannveig Sigurgeirsdóttir.


Ræðumaður: Líneik Anna Sævarsdóttir

Virðulegi forseti. Ég þakka hv. þingmanni annað andsvar en vil ítreka það sem áður var sagt að með þessari samræmingu sem hér á sér stað er ekki verið að bæta við nýjum verkefnum eða skilgreina nýtt hlutverk. Það hefur þegar verið gert. Mælt er fyrir samþættri þjónustu í farsældarlögunum. Það er einfaldlega verið að samræma þarna við lög um leikskóla. Með þessu er verið að samræma við það. Í sjálfu sér er ekkert nýtt hérna. Það er ekkert nýtt verkefni að bætast við með þessu frumvarpi. Eins og ég fór yfir í yfirferð yfir nefndarálit er búið að skilgreina meira að segja í reglugerð hlutverk tengiliða og málstjóra og það er búið að skilgreina þessa teymisvinnu annars staðar. Hér er því bara verið að tryggja að það sé ekki misræmi í lögum um leikskóla og lögum um farsæld barna.


Ræðumaður: Líneik Anna Sævarsdóttir

Virðulegur forseti. Ég þakka hv. þm. Birni Leví Gunnarssyni andsvarið. Það var ekki fjallað sérstaklega um fjármögnun innleiðingar farsældarlaganna í umfjöllun um þetta frumvarp að öðru leyti en því að það væri mikilvægt að ákveðnir þættir væru fjármagnaðir, enda leiðir sú samræming sem felst í þessu frumvarpi í sjálfu sér ekki beinlínis af sér kostnaðarauka heldur er búið að mæla fyrir um þau verkefni og meta kostnað af þeim verkefnum sem fylgdu því þegar farsældarlögin voru samþykkt. Það kann að vera ástæða til þess að allsherjar- og menntamálanefnd taki sérstaklega fyrir stöðuna á innleiðingu farsældarstefnunnar á einhverjum tímapunkti og þá einmitt líka stöðuna varðandi fjármögnunina. Það eru fleiri frumvörp á leiðinni til nefndarinnar sem tengjast innleiðingu þessarar stefnu. Auðvitað er þetta þannig að kostnaðurinn fellur til á mismunandi stöðum eftir því hvað við erum að tala um; fyrsta stigs, annars stigs eða þriðja stigs þjónustu. Það sem ég fór sérstaklega yfir hér úr nefndaráliti allsherjar- og menntamálanefndar varðar samþættinguna og einmitt þar sem er bæði verið að einfalda þjónustu og hugsanlega líka draga úr kostnaðinum við að veita þjónustu á einum stað og samþætta þjónustuna fyrir einstaklinginn.


Ræðumaður: Líneik Anna Sævarsdóttir

.Virðulegi forseti. Ég mæli hér fyrir hönd allsherjar- og menntamálanefndar fyrir nefndaráliti með breytingartillögu um frumvarp til laga um breytingu á ýmsum lögum í þágu barna, samþætting þjónustu o.fl. fleira. Það geri ég í forföllum framsögumanns sem er Hafdís Hrönn Hafsteinsdóttir.

Frumvarpið felur í sér breytingar á lögum á málefnasviði mennta- og barnamálaráðuneytis í því skyni að samræma þau og lög um samþættingu þjónustu í þágu farsældar barna, nr. 86/2021, og styrkja umgjörð um þjónustu og snemmtækan stuðning í þágu barna. Jafnframt miðar frumvarpið að því að auka vægi réttinda barna og tryggja betra samræmi þeirra lagabálka sem um ræðir milli ákvæða samnings Sameinuðu þjóðanna um réttindi barnsins sem lögfestur var árið 2013, sbr. lög nr. 19/2013.

Nefndin hefur fjallað um málið og fékk á sinn fund gesti og það bárust umsagnir sem er farið yfir og greint frá í nefndaráliti sem liggur frammi á þskj. 640. Í kjölfar umfjöllunar nefndarinnar vill nefndin árétta eftirfarandi:

Með frumvarpinu er ætlunin að samræma annars vegar löggjöf um leikskóla, grunnskóla, og framhaldsskóla og íþrótta- og æskulýðslög og hins vegar lög um samþættingu þjónustu í þágu farsældar barna, nr. 86/2021. Umsagnaraðilar voru almennt jákvæðir gagnvart markmiðum frumvarpsins en fyrir nefndinni komu einnig fram ábendingar um að samhliða lagabreytingum þurfi að styðja við og tryggja farsæld barna í framkvæmd, til að mynda í skólum og hjá íþróttafélögum.

Nefndin fjallaði um þátttöku barna sérstaklega en það eru sem sagt lagðar til breytingar sem miða að því að samræma ákvæði laganna og ákvæði barnasáttmálans og miða þær breytingar sérstaklega af því að auka vægi þátttöku barna við stefnumótun. Áréttað er að við meðferð og úrlausn mála skuli tekið tillit til sjónarmiða og skoðana barns í samræmi við hagsmuni þess hverju sinni, sbr. ákvæði 12. gr. sáttmálans um þátttöku barna. Gæta þurfi að samræmi í framkvæmd með tilliti til aldurs og þroska barna og jafnra tækifæra til þátttöku á landinu öllu.

Með 19. gr. frumvarpsins eru lagðar til breytingar á 1. mgr. 13. gr. laga um grunnskóla með það að markmiði að tryggja þetta betur en í umsögn Reykjavíkurborgar er því velt upp hvort túlka megi breytinguna á þá leið að þrengt sé að merkingu ákvæðisins svo að um sé að ræða hagsmuni hvers og eins nemanda frekar en nemendahópsins. Það er sem sagt verið að velta því upp hvort hætt sé við að áhersla á lýðræðislegan rétt nemenda til að hafa m.a. áhrif á umhverfi sitt og nám tapist á kostnað einstakingsréttarins. Í minnisblaði mennta- og barnamálaráðuneytisins til nefndarinnar frá 23. nóvember kemur fram að ætlunin sé ekki að þrengja að rétti barns eða barna til að tjá sig um málefni sem þau varða heldur samræma orðalag við barnasáttmálann sem tryggir börnum víðtækan rétt til að tjá sig um málefni sem þau varða. Þar er jafnframt mælt fyrir um skyldu til að taka réttmætt tillit til skoðana þeirra í samræmi við aldur og þroska.

Nefndin tekur undir mikilvægi þess, sem sagt að orðalagið sé eins og það er, þannig að ekki sé þrengt að rétti barna til að tjá sig og tekur þar með undir það sem fram kemur í minnisblaðinu frá ráðuneytinu.

Nefndin fjallaði einnig um þjónustu í þágu barna. Í ljósi umsagna og ábendinga í umsögnum áréttar nefndin að um umgjörð þjónustunnar í þágu barna og hlutverk tengiliða, málstjóra og stuðningsteyma er fjallað í lögum um samþættingu þjónustu í þágu farsældar barna og þess vegna er ekki sérstaklega fjallað um það í þessu frumvarpi. Einnig hefur verið gefin út reglugerð um tengiliði og málstjóra, sem er reglugerð nr. 1180/2022. Innleiðingartímabil laganna stendur enn yfir en frumvarpið sem hér er til umfjöllunar er einn liður í því að skýra framkvæmd verkefna og beitingu hugtaka þannig að þau séu samræmd í lögunum.

Þá fjallaði nefndin um eftirfylgni og aðgengi að þjónustu sem tryggja þurfi samhliða lagasetningu, m.a. með fjármagni, og taka þurfi mið af raunverulegri stöðu barna við endurskoðun laga og stefnumótunar í þágu velferðar og farsældar svo unnt sé að tryggja samþætta þjónustu í raun og reynd. Í minnisblaði frá mennta- og barnamálaráðuneyti til nefndarinnar kemur fram að fjármagn hafi verið aukið til að þjónusta fleiri börn og draga úr bið eftir þjónustu og þá sé verið að endurskoða úrræði í málefnum barna með fjölþættan vanda í samvinnu við önnur ráðuneyti. Nefndin tekur undir að aukin samþætting þjónustu sem lögð er til í frumvarpinu muni stuðla að því að stytta bið barna eftir þjónustu.

Þá fjallaði nefndin um íþrótta- og æskulýðsstarf og tekur undir ábendingar sem bárust m.a. frá Ungmennafélagi Íslands sem telur brýnt að styðja samræmt verklag innan íþróttahreyfingarinnar hvað varðar þjónustu við börn en ljóst er að stór hluti, mjög hátt hlutfall íslenskra barna sækir þjónustu í skipulögðu íþrótta- og æskulýðsstarfi. Í því samhengi beinir nefndin því til ráðuneytisins að skoða hvernig best megi tryggja samræmda þjónustu fyrir börn hjá íþróttafélögum um allt land, til að mynda með aðgangi að rafrænni gátt fyrir upplýsingaöflun úr sakaskrá vegna vinnu við íþróttastarf barna og ungmenna undir 18 ára aldri, sbr. 16. gr. íþróttalaga. Þessi umfjöllun gekk einmitt út á það hvernig væri hægt að tryggja ákveðin verkfæri til að íþróttahreyfingin gæti í rauninni unnið samræmt.

Þá leggur nefndin til breytingar á frumvarpinu í vegna ábendinga frá Reykjavíkurborg þannig að lagt er til að í stað orðsins „nemendur“ verði notað orðið „börn“ í tengslum við tómstunda- og félagsstarf enda samræmist það betur hugtakanotkun í núgildandi lögum um grunnskóla. Leggur nefndin til breytingu þess efnis. Þá leggur nefndin til breytingar sem eru tæknilegs eðlis og ekki ætlað að hafa efnisleg áhrif.

Að framansögðu virtu leggur nefndin til að frumvarpið verði samþykkt með þeim breytingum sem gerð hefur verið grein fyrir.

Undir nefndarálitið rita, auk þeirrar sem hér stendur, hv. þingmenn Bryndís Haraldsdóttir, Eyjólfur Ármannsson, Birgir Þórarinsson, Halldóra Mogensen, Jódís Skúladóttir og Hafdís Hrönn Hafsteinsdóttir, auk Dagbjartar Hákonardóttur sem ritar undir álitið samkvæmt heimild í 2. mgr. 29. gr. þingskapa. Þá er Sigmar Guðmundsson áheyrnarfulltrúi samþykkur álitinu.


Ræðumaður: Líneik Anna Sævarsdóttir

Virðulegi forseti. Ég mæli fyrir hönd meiri hluta allsherjar- og menntamálanefndar fyrir nefndaráliti með breytingartillögu um frumvarp til laga um Miðstöð menntunar og skólaþjónustu. Frumvarpið felur í sér heildarlög um nýja stofnun, Miðstöð menntunar og skólaþjónustu, sem er ætlað taka við hluta af verkefnum Menntamálastofnunar en mennta- og barnamálaráðuneytið við öðrum verkefnum. Aukin áhersla verður lögð á þjónustu, ráðgjöf og stuðning en greiningarverkefni, ytra mat og ýmis stjórnsýsluverkefni flytjast til ráðuneytisins. Með frumvarpinu er settur rammi um verkefni hinnar nýju stofnunar og fram kemur í greinargerð með því að nánar verði kveðið á um þau í lögum um fræðslu- og menntamál, þar á meðal í nýjum heildarlögum um skólaþjónustu sem eru í undirbúningi.

Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur frammi á þskj. 630.  Nefndarálitið er allítarlegt og ég ætla að koma aðeins inn á alla kaflana í því án þess að fara ítarlega yfir það.

Frumvarpið var samið í mennta- og barnamálaráðuneytinu í samvinnu við þingmannanefnd um málefni barna og er liður í stefnumótun um farsæld barna sem er m.a. í samræmi við menntastefnu til ársins 2030. Frumvarpið tengist því öðrum umbótaverkefnum á þessu sviði.

Í umsögnum sem bárust um málið var að jafnaði tekið vel í áform um að koma á fót Miðstöð menntunar og skólaþjónustu sem þjóni þremur skólastigum en jafnframt bent á að þau markmið sem að er stefnt náist fyrst þegar ný heildarlög um skólaþjónustu hafa tekið gildi.

Í kjölfar umfjöllunar nefndarinnar um málið vill meiri hluti allsherjar- og menntamálanefndar árétta eftirfarandi sérstaklega og þar tek ég bara helstu áherslurnar í nefndarálitinu og fer yfir þær.

Meiri hlutinn vill undirstrika nauðsyn þess að vinna við frumvarp til nýrra heildarlaga um skólaþjónustu, sem áætlað er að verði lagt fram á yfirstandandi löggjafarþingi, verði unnin í nánu samráði við sveitarfélögin þar sem verður nánar útfært hvað felst í framkvæmd skólaþjónustu. Málefni leik- og grunnskóla heyra undir sveitarfélögin sem ráða sjálf málefnum sínum eftir því sem lög ákveða, samkvæmt 78. gr. stjórnarskrár lýðveldisins Íslands. Mikilvægt er að til staðar verði skýr ábyrgðarskipting á milli ríkis og sveitarfélaga þegar kemur að þjónustu við börn.

Þá fjallaði nefndin um starfsþróun og skólaþróun og kom m.a. fram í umsögn Sambands íslenskra sveitarfélaga að þörf væri á að tilgreina hlutverk nýrrar stofnunar hvað varðar skólaþróun og starfsþróun kennara. Meiri hlutinn tekur undir mikilvægi þess og áréttar að stofnunin hafi hlutverki að gegna í starfsþróun starfsfólks skóla, þótt grunnmenntun, framhaldsnám og símenntun verði í höndum háskólanna. Lagaumgjörðin til framtíðar þarf að tryggja stefnumótun, yfirsýn, faglega forystu og utanumhald starfsþróunar til að tryggja samhæfingu námskrár, námsefnis og aðra skólaþróun.

Einnig fjallaði nefndin um frístundastarf og vill meiri hlutinn árétta að ný stofnun starfar í þágu barna og ungmenna á sviði fræðslu- og menntamála um land allt. Ný stofnun á að geta stutt allt frístundastarf sem skilgreint er í gildandi lögum um grunnskóla og nær því til að mynda frístundaheimila og tómstunda- og félagsstarfs á vegum skólanna. Um þetta er fjallað í 33. gr. laga um grunnskóla.

Þá fjallaði nefndin um námsgögn og er vísað í greinargerð með frumvarpinu til þess að Miðstöð menntunar og skólaþjónustu taki við verkefnum Menntamálastofnunar um námsgögn en að unnið sé að frekari lagabreytingum um námsgögn sem er fyrirhugað að leggja fram á Alþingi á yfirstandandi þingi. Meiri hlutinn telur brýnt að efla gerð og útgáfu fjölbreyttra námsgagna á margs konar formi fyrir nemendur á skólaskyldualdri og beinir því til ráðuneytisins að taka mið af þeim sjónarmiðum og ábendingum sem fram hafa komið í umsögnum við þetta mál og yfirstandandi vinnu vegna lagabreytinga þegar kemur að námsgögnum. Meiri hlutinn telur að námsgögn eigi að fylgja markmiðum um nám við hæfi, starf kennara og þróun náms og kennslu. Þá leggur meiri hlutinn áherslu á að vinnu vegna fyrirhugaðra lagabreytinga varðandi hlutverk Miðstöðvar menntunar og skólaþjónustu vegna námsgagna verði hraðað svo að Alþingi gefist svigrúm til að fjalla um frumvarp þess efnis á yfirstandandi þingi.

Þá fjallaði nefndin um stafrænar lausnir í skólastarfi, sem eru auðvitað nátengdar námsgögnunum, og telur meiri hlutinn nauðsynlegt að brugðist verði við til að auka framboð og styðja við notkun á rafrænum og stafrænum lausnum í skólastarfi þannig að möguleikar menntatækninnar nýtist til fulls í íslensku skólakerfi. Það hefur aftrað framförum í nýtingu stafrænna lausna í skólastarfi að sveitarfélög sinni mati á áhrifum á persónuvernd hvert í sínu lagi, oft fyrir sama kennsluhugbúnaðinn. Augljós samlegðaráhrif séu af því að samræma þetta verklag sem og betri nýting fjármuna. Með því er verið að vísa til þess að mat á persónuvernd gæti farið fram hjá nýrri stofnun. Meiri hlutinn áréttar það sem fram kemur í minnisblaði mennta- og barnamálaráðuneytis til nefndarinnar, frá 14. nóvember 2023, um mikilvægi þess að miðlæg stofnun stuðli að því að öryggi og gæði kennsluhugbúnaðar sé tryggt á landsvísu. Með því er nefndin m.a. að taka undir ábendingu Sambands íslenskra sveitarfélaga um að nýrri stofnun verði falið það hlutverk að framkvæma fjölþætt mat á stafrænum lausnum fyrir skólastarf, þar með talið mat á áhrifum á persónuvernd, fyrir hönd ábyrgðaraðila vinnslu persónuupplýsinga þegar stafrænar lausnir eru innleiddar af hálfu skólastofnana. Slíkt myndi leiða til verulegs hagræðis fyrir skólastofnanir sem hafa til þessa hver um sig þurft að bera þungann af slíkri vinnu . Meiri hlutinn beinir því til ráðuneytisins að útfæra þetta nánar með hliðsjón af þeirri vinnu sem stendur yfir við endurskoðun á fyrirkomulagi útgáfu námsgagna.

Þá er það persónuverndin sem er nátengd þessu og rétt að taka fram að í umsögn Persónuverndar um frumvarpið eru gerðar athugasemdir við vinnsluheimildir frumvarpsins og skilyrði fyrir vinnslu viðkvæmra persónuupplýsinga. Meiri hlutinn ítrekar að lög um persónuvernd og vinnslu persónuupplýsinga, nr. 90/2018, gilda um alla vinnslu persónuupplýsinga hjá hinni nýju stofnun. Jafnframt er í umsögn Persónuverndar bent á að það sé skylda ábyrgðaraðila samkvæmt 29. gr. laga um persónuvernd og vinnslu persónuupplýsinga að láta fara fram mat á áhrifum á persónuvernd, eins og ég fjallaði um fyrr. Meiri hlutinn tekur undir þetta og leggur áherslu á að ábyrgðaraðila, sem er í þessu tilviki Miðstöð menntunar og skólaþjónustu, beri að framkvæma mat á áhrifum á persónuvernd áður en vinnslan hefst, líkt og lög um persónuvernd kveða á um. Að mati ráðuneytisins er ekki ástæða til breytinga á frumvarpinu á grundvelli ábendinga Persónuverndar og meiri hlutinn er sammála því mati ráðuneytisins.

Meiri hlutinn undirstrikar mikilvægi þess að ávallt sé gætt að ákvæðum persónuverndarlaga, ekki síst þegar kemur að vinnslu persónuupplýsinga sem varða börn og nemendur á öllum skólastigum. Það er verkefni löggjafans að tryggja stjórnvöldum, sveitarfélögum og menntastofnunum fullnægjandi vinnsluheimildir í því skyni að þau geti sem best sinnt skyldum sínum í samræmi við ákvæði laga, aðalnámskrár, stefnu stjórnvalda og alþjóðleg viðmið. Vegna þessa leggur meiri hlutinn áherslu á og telur grundvallaratriði að Persónuvernd sinni lögbundinni ráðgjöf í samræmi við ákvæði persónuverndarlaga á fyrstu stigum frumvarpsgerðar til að tryggja að markmið um persónuvernd náist samhliða markmiðum laga hverju sinni.

Meiri hlutinn hefur lagt mat á umsögn Persónuverndar og telur að heimildir nýrrar stofnunar til vinnslu persónuupplýsinga í tengslum við lögbundin verkefni hennar séu skýrar. Meiri hlutinn áréttar loks að það sé mikilvægt að Persónuvernd veiti ráðgjöf við yfirstandandi endurskoðun laga sem varðar framtíðarstefnumótun fyrir menntakerfið, ekki síst í því skyni að koma í veg fyrir réttaróvissu sem skapast hefur í skólaumhverfinu um miðlun persónuupplýsinga milli menntastofnana og innleiðingu stafrænna kennslulausna. Telur meiri hlutinn einsýnt að aukið samráð Persónuverndar við stjórnvöld sé til þess fallið að tryggja lögmæti vinnslu persónuupplýsinga varðandi börn sem njóta sérstakrar verndar. Er þá lokið umfjöllun um persónuverndina.

Nefndin fjallaði um samvinnu og samráð við haghafa og dró fram mikilvægi heimilda til samráðs og samvinnu sem er mælt fyrir um í 3. gr. frumvarpsins og ítrekar að reglulegt og virkt samráð Miðstöðvar menntunar og skólaþjónustu við hagaðila er forsenda þess að stofnunin nái þeim árangri sem að er stefnt. Mikilvægt er að gagnsæi ríki um framkvæmd samráðs þó að ekki sé kveðið á um framkvæmdina í lögum heldur eru heimildir til samráðs til staðar.

Þá er smákafli um framhaldsfræðslu og raunfærnimat. Það komu fram ábendingar um að ekki væri nægilega skýrt hvernig þeim verkefnum framhaldsfræðslunnar sem Menntamálastofnun hefur séð um verði sinnt ef frumvarpið verður að lögum, svo sem vottun námskráa og viðurkenning fræðsluaðila. Framhaldsfræðslan er nú á verksviði félags- og vinnumarkaðsráðuneytisins og óskaði nefndin nánari upplýsingar þaðan. Kom fram að unnið er að heildarendurskoðun á framhaldsfræðslukerfinu og að gengið er út frá því að þær ákvarðanir sem Menntamálastofnun hefur tekið í tengslum við vottanir námskráa og viðurkenningu framhaldsfræðsluaðila haldi gildi sínu þrátt fyrir að stofnunin verði lögð niður.

Meiri hlutinn tekur undir þennan skilning en leggur jafnframt áherslu á að fyrir gildistöku laganna liggi það fyrir af hálfu félags- og vinnumarkaðsráðuneytisins hver sjái um vottun fræðsluaðila, vottun námskráa og birtingu námskráa í námskrárgrunni. Það er nauðsynlegt, jafnt fyrir símenntunarmiðstöðvarnar sem sjá um framkvæmd framhaldsfræðslunnar og einstaklingana sem nýta hana, að þetta liggi skýrt fyrir áður en að lögin taka gildi. Meiri hlutinn áréttar að ákvæði frumvarpsins hafa engin bein áhrif á framkvæmd raunfærnimats en vill engu að síður, í framhaldi af ábendingum í umsögnum, ítreka mikilvægi þess að tilteknum aðila verði falin forysta við þróun raunfærnimats. Eins leggur meiri hlutinn áherslu á mikilvægi samstarfs framhaldsfræðslunnar, framhaldsskólastigsins og háskólastigsins um þróun og framkvæmd raunfærnimats með hagsmuni þeirra einstaklinga sem nýta sér þessa leið í námi að leiðarljósi.

Loks fjallaði nefndin um ákvæðið varðandi starfsfólk Menntamálastofnunar og beinir meiri hlutinn því til mennta- og barnamálaráðuneytisins og Miðstöðvar menntunar og skólaþjónustu að leita leiða til að draga úr áhrifum af niðurlagningu starfa gagnvart starfsfólki Menntamálastofnunar sem hlýtur ráðningu í ný störf hjá nýrri stofnun eða ráðuneytinu hvað varðar áunnin kjarasamningsbundin réttindi líkt og veikindarétt og möguleika á námsleyfi. Yfir þetta er farið í áðurnefndu minnisblaði ráðuneytisins til nefndarinnar.

Þá eru það breytingarnar sem nefndin leggur til sem eru minni háttar. Nefndin leggur til þá breytingu að gildistöku verði seinkað frá 1. mars 2024 til 1.	apríl 2024. Aðrar breytingartillögur eru tæknilegs eðlis og ekki ætlað að hafa efnisleg áhrif og verða því ekki raktar hér.

Að framansögðu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Bryndís Haraldsdóttir, formaður, Birgir Þórarinsson, Dagbjört Hákonardóttir, Hafdís Hrönn Hafsteinsdóttir og Jódís Skúladóttir. Þá er Sigmar Guðmundsson áheyrnarfulltrúi samþykkur álitinu.

Virðulegi forseti. Rétt í lokin þá langar mig að árétta nokkur atriði sem mér eru sérstaklega hugleikin varðandi þetta mál. Í fyrsta lagi er ég mjög ánægð með þá breytingu sem frumvarpið felur í sér, þar sem ætlunin er að setja á fót stofnun með þjónustuhlutverkið í fyrsta sæti þar sem leiðarljósið verður að veita skólum og kennurum þann stuðning sem til þarf við vinnu að farsæld og góðum námsárangri íslenskra barna, stofnun sem hefur forystuhlutverk við að innleiða aðferðafræði og tryggja aðgang að verkfærum eins og góðum námsgögnum og stafrænum lausnum sem þarf til að sem bestur árangur náist í menntakerfinu.

Það er líka mikilvægt og ég trúi því að stofnunin muni einfalda vinnuna fyrir skólakerfið þannig að hún taki að sér ýmis verkefni sem nægjanlegt er að vinna á einum stað frekar en að hver skóli fyrir sig þurfa að vinna samhliða sömu verkin. Þetta á t.d. við um mat á námsgögnum og stafrænum lausnum þar sem mikilvægt er að það liggi fyrir samræmt gæðamat þar sem skólar geta borið saman og valið úr námsgögnum eða stafrænum lausnum sem búið er að meta með vísan til gæðamarkmiða námskráa og meta út frá áhrifum á persónuvernd. Slíkt myndi leiða til verulegs hagræðis fyrir skólastofnanir sem hafa til þessa hver um sig þurft að vinna mikið af þessari vinnu.

Að lokum vil ég svo ítreka að frumvarpið er liður í innleiðingu á stefnu um farsæld barna og eitt mikilvægt púsl í heildarmyndina sem við höfum gefið okkur þrjú til fimm til að innleiða frá 1. janúar 2022 að telja.


Ræðumaður: Þórarinn Ingi Pétursson

Frú forseti. Ég ætla svo sem ekki að lengja þessa umræðu mjög mikið en get ekki annað en komið hér upp sem formaður atvinnuveganefndar og komið aðeins inn á vissa þætti sem að þessu máli koma. Ég vil byrja á því að þakka hv. þm. Óla Birni Kárasyni fyrir að flytja málið fyrir hönd allrar atvinnuveganefndar sem sameinaðist um að flytja þetta mál hér á hinu háa Alþingi. Það hefur verið farið ágætlega yfir það hvers vegna við erum á þeim stað sem við erum í dag. Það má sömuleiðis velta því fyrir sér og hefur verið mjög áhugavert að fylgjast með umræðunni sem hefur átt sér stað um raforkuöryggi. Við erum svona næstum því komin hér í umfjöllun um rammaáætlun en allt tengist þetta og mjög áhugavert að hlusta á þetta. Ég heyrði að hv. þm. Sigmar Guðmundsson hafði, held ég, þó nokkuð gaman af því að heyra þingmenn Sjálfstæðisflokksins og Vinstri grænna skiptast á skoðunum, og ég hafði það sömuleiðis, um það hvernig menn sæju hlutina fyrir sér, hvort við ættum að auka við virkjanir eða hvernig við gætum betur farið með og nýtt orkuna betur. Sömuleiðis hafa menn velt því fyrir sér hvort það ætti að loka álverum o.s.frv.

En staðan er bara einföld eins og hún blasir við okkur í dag. Það er ákveðin punktstaða uppi. Það stefnir í að það verði ákveðinn skortur á framboði raforku og verkefni okkar, og það er það sem þetta frumvarp fjallar um, er að tryggja hag almennings. Það er stóra verkefnið í þessu máli, tryggja hag almennings fyrir því að hafa aðgang að forgangsorku sem er lykilatriði í því að halda uppi þeim lífskjörum sem við höfum byggt á. Gleymum því ekki að eitt af óskabörnum þjóðarinnar, getum við kannski kallað það, er Landsvirkjun. Þetta er eign almennings sem framleiðir hér orku og vitanlega á almenningur að sitja fyrir þegar kemur að nýtingu á raforku. Það verður þannig vonandi um ókomna tíð og þess vegna erum við að bregðast við með þessu frumvarpi. Hvernig sjá menn síðan framtíðina fyrir sér? Menn hafa velt því vel upp í umræðunni og ég get alveg skipt um fætur, stigið stundum til hægri og stundum til vinstri eins og ágætir miðjumenn gera stundum, þá stikla menn á stóru. En aftur á móti er það þannig í hlutarins eðli og þannig er ég nú bara sjálfur innbyggður að við eigum að reyna að nýta okkur þær auðlindir sem við höfum aðgang að. En vissulega þurfum við alltaf að ganga hægt um gleðinnar dyr hvað það varðar og hafa að leiðarljósi í því samhengi að við eigum að nýta þær auðlindir sem við höfum á sjálfbæran hátt. Náttúran á vissulega alltaf að vera í fyrsta sæti en stundum þurfum við að taka stór skref eins og við höfum gert í gegnum tíðina. Hv. þm. Orri Páll Jóhannsson komst þannig að orði, virðulegur forseti, að fara fram með nautshætti eða vera eins og naut í flagi. Sem betur fer eru flestir hættir að hleypa nautunum út og hafa þau bara innan dyra eins og staðan er í dag og ala þau þannig. Ég myndi ekki vilja orða hlutina þannig en vissulega held ég að öll okkar sem að þessu máli koma hugsum alltaf um náttúruna í fyrsta sæti og síðan er bara áherslumunur á því hversu langt við viljum ganga í því að auka við í raforkunni eða hvernig við viljum hafa það. Sumir tala um að auka lífsgæði og annað og við tölum hér reglulega um græn orkuskipti o.s.frv. Allt kostar þetta orku.

Ég get ekki annað en komið að því, úr því að við erum farin að tala um rafmagn og orku yfir höfuð, að við Íslendingar framleiðum mikið af matvælum. Vissulega höfum við í gegnum aldir nýtt sjávarauðlindina og við þekkjum það með landbúnaðinn sömuleiðis, fiskeldi er einn af þeim þáttum og við þekkjum öll umræðuna um sjókvíaeldi og þá neikvæðu umræðu sem þar hefur skapast og sumir hafa t.d. gengið það langt að segja bara: Setjum þetta allt upp á land. Gott og vel. En hvað þarf til þegar við tölum á þann veg, förum þangað og framleiðum allan fisk upp á landi? Þá þurfum við fyrst og fremst orku. Það þarf orku til að knýja þær dælur sem við notum til að dæla upp bæði sjó og vatni og ágætt dæmi er t.d. ein stöð suður með sjó, skulum við segja, hún þarf 37 MW í sína framleiðslu, stöðin þar við hliðina þarf 25. Það var í fyrradag í fréttum að það var verið að gera samninga við aðra stöð sem þarf 5 MW. Við getum haldið svona áfram lengi og við þurfum orku til allra þátta í okkar lífi og við skrúfum ekkert svo einfaldlega fyrir hana. Það er auðvelt að standa hér uppi og segja: Heyrðu, við skulum nú bara breyta um lifnaðarhætti, horfum okkur nær, drögum úr þessu og drögum úr hinu. Það er  gott og gilt markmið. En það hefur nú oft verið talað um það þegar menn ætla að beygja af einhverri leið að við séum að fara að snúa við olíuskipi og það þurfi töluverðan aðdraganda. Ég held að í þessu samhengi sé þetta miklu stærra olíuskip en svo að því verði snúið við á einu augabragði.

Við þurfum í því samhengi væntanlega til framtíðar að horfa til þess að nýta frekar þá orkukosti sem ganga hvað minnst nálægt náttúrunni, ef við getum orðað það þannig. Það þarf væntanlega í framtíðinni að bæta töluvert mikið við, eins og sumir hv. þingmenn hafa komið inn á í sínum ræðum, ef við ætlum að halda þeim sama hraða og er á því samfélagi sem við búum í í dag, þeirri fólksfjölgun og þeirri auknu verðmætasköpun sem er í samfélaginu. Allt kallar það á orku. Við höfum talað um það hér á tyllidögum að auka matvælaframleiðslu, auka framleiðslu á grænmeti sem við ræktum í gróðurhúsum eða við ylrækt. Við þurfum orku í þetta allt saman. Það er, held ég, alveg sama hvar við drepum niður, við þurfum alltaf orku til okkar athafna í öllu sem við erum að gera. Í þessu samhengi erum við svo heppin, Íslendingar, að við getum horft til þess að við ætlum okkur að nýta græna orku og þá þurfum við kannski, og ekkert kannski, það er bara þannig, að stíga eitthvað inn í náttúruna einhverjum skrefum. En mikilvægt verður alltaf að ganga eins rólega inn í náttúruna og hægt er til framtíðar til að vernda ósnortna náttúru sem fyrir er.

Virðulegur forseti. Að lokum vil ég bara þakka fyrir þessa umræðu og það verður síðan áhugavert fyrir atvinnuveganefnd að takast á við málið. Við komum til með að senda það út til umsagnar á morgun og fáum til okkar gesti. Eins og kom fram í framsögu hv. þm. Óla Björns Kárasonar er mjög líklegt að málið taki einhverjum breytingum í meðförum nefndarinnar og ég vænti þess sama góða samstarfs innan atvinnuveganefndar og hefur verið í allan vetur við úrvinnslu á þessu máli eins og öllum öðrum málum sem atvinnuveganefnd hefur tekið fyrir og fyrir það ber að þakka því að þetta er þvert á flokka og það standa allir flokkar sem eiga aðild að atvinnuveganefnd að því að leggja þetta mál fram og það er mjög mikilvægt. Það er líka, held ég, hluti af því hvað umræðan hérna í kvöld hefur verið áhugaverð og það hefur verið góð pólitík í þessu, ég held að það sé svolítið mikilvægt, góð pólitík sem eykur á góð skoðanaskipti og gerir það að verkum að vonandi skilum við góðri afurð af okkur fyrir jólin.


Ræðumaður: Ingibjörg Isaksen

Virðulegi forseti. Ég þakka hv. þingmanni fyrir andsvarið og hugleiðingarnar varðandi orkuöflun hér á landi og tímann sem hún tekur. Ég hef verið frekar skýr í því máli um hvað mér finnst persónulega varðandi framganginn í þessu. Það er afar mikilvægt að þetta gangi hratt fyrir sig. Það hefur verið bent á það ansi lengi af orkufyrirtækjum að hér á Íslandi skorti orku. Við þurfum í rauninni að hafa skýra framtíðarsýn um það hvernig við ætlum að afla hennar. Af því að hv. þingmaður ætlaði ekki að fara inn í þriðju rammaáætlun þá er samt mikilvægt að nefna hana sem dæmi sem hefur verið leyst og var staðnað í níu ár í þinginu. Umræðan um hvernig rammaáætlunin er og ferlið þar held ég að kalli jafnvel á sérstaka umræðu því að þetta er flókið ferli og er kannski ekki alveg eins og var lagt upp með í upphafi.

Varðandi dreifingu orkunnar þá tekur því miður of langan tíma að byggja upp byggðalínu og dreifikerfi raforku. Ef allt gengur eftir held ég að kaflinn frá Akureyri að Akranesi muni taka 10–12 ár, svo framarlega sem engar kærur koma og eitthvað svoleiðis. Það er allt of langt og þýðir það að leyfisveitingaferlið okkar er flókið og tímafrekt. Ég veit að hæstv. ráðherra er að vinna að því að einfalda leyfisveitingaferlið og stytta þann tíma, sem er afar mikilvægt. Hins vegar er líka mikilvægt að taka það fram að frumvarpið sem var samþykkt hér á síðasta vetri hvað varðar það að leyfa stækkanir virkjana á þegar röskuðum svæðum, sem gefur okkur aukna orku og fyrirtæki eru þegar farin að huga að, er afar mikilvægt fyrir okkur. En betur má ef duga skal og við eigum að leita allra mögulegra leiða til þess að afla orku hér á landi. Ég hef m.a. óskað eftir skýrslubeiðni hvað varðar mögulega stækkun á smávirkjunum um land allt á þegar röskuðum svæðum, af því að ég veit að margar smávirkjanir gætu nú þegar framleitt meira en hafa ekki leyfi til þess þar sem þær þurfa að vera undir 9,9 MW. Ég veit að það er í vinnslu núna í ráðuneytinu og verður fróðlegt að heyra hvað kemur út úr því.


Ræðumaður: Ingibjörg Isaksen

Virðulegi forseti. Ég vil þakka hv. þm. Bergþóri Ólasyni fyrir hans andsvar og þessa hugleiðingu um hvort við séum eftirbátar annarra þjóða þegar kemur að loftslagsmálum. Nei, að mínu mati erum við það alls ekki heldur erum við í aðdáunarverðri stöðu hvað varðar þessi mál með alla okkar grænu orku. Hins vegar er það mikilvægt að við höllum okkur ekki aftur í sætunum og gerum ekki neitt. Við verðum að halda áfram. Af því að hv. þingmaður fór í sinni ræðu hér áðan  yfir ábyrgð annarra þjóða og losun þeirra er mikilvægt að hafa það í huga að aðrar þjóðir mega líka vissulega gera betur. En við eigum samt sem áður alltaf að líta í eigin barm og skoða hvað við getum gert frekar. Í umræðum í gær sem ég vitnaði til í mínu máli kom skýrt fram að það er afar mikilvægt að við séum að afla frekari grænnar orku til þess að geta farið í orkuskipti og sinnt atvinnulífinu og stækkandi samfélagi. Það var kannski meiningin í upphafi minnar ræðu að það væri mikilvægt að við séum á tánum og fylgjum hlutum eftir og séum ábyrg hvað þetta varðar.


Ræðumaður: Ingibjörg Isaksen

Virðulegi forseti. Það kom skýrt fram í umræðum hér í gær um loftslagsmál að við ætlum okkur ekki að vera neinir eftirbátar í baráttu heimsins í loftslagsmálum en eitt stærsta verkefnið í þeirri vinnu er að lágmarka losun gróðurhúsalofttegunda. Frumvarp þetta sem við höfum hér til umræðu er einmitt til þess fallið að innleiða ETS-kerfi Evrópusambandsins í íslenska löggjöf og má segja að það sé heilt yfir jákvætt skref áfram og er það leið til að hvetja fyrirtæki til að losa minna. Hins vegar þurfum við að hafa í huga, eins og með allt regluverk sem gilda skal í fjölmörgum ríkjum, hvort sem þau eru stór eða smá, að vert er að staldra við og greina umfang þess og í rauninni þýðingu fyrir Ísland. Við Íslendingar eigum öll að beita okkur í beinni hagsmunagæslu fyrir landið því að við erum hvorki milljóna manna ríki né staðsett á meginlandi Evrópu. Ísland er 400.000 manna ríki, eyríki í Norður-Atlantshafi í talsverðri fjarlægð frá meginlandi Evrópu; ríki sem er að mestu knúið áfram með hreinum og sjálfbærum orkukostum. Vissulega fylgja þessu gallar og áherslur sem eru frábrugðnar hefðbundnum Evrópuríkjum. Því getur það hæglega gerst að ákvæði regluverks frá risastóru milliríkjasambandi sé ekki samið með sérstakar aðstæður fjarlægs eyríkis í huga. Hér eiga þau sjónarmið við að taka þurfi sérstakt tillit til okkar aðstæðna. Við viljum sinna okkar skyldum á sviði loftslagsmála en getum ekki virt að vettugi nauðsyn þess að flagga þeim atriðum sem henta ekki íslenskum aðstæðum.

Hér hefur t.d. verið rætt mikið um flugið og það samkomulag sem hefur náðst en fleiri atriði geta haft talsverð áhrif á íslenskt atvinnulíf, hvað þá í brothættum byggðum. Tryggja þarf að íslensk fyrirtæki séu samkeppnishæf í sífellt minnkandi heimi og að reglur sem þessar komi ekki í veg fyrir tækifæri til frekari þróunar og eflingar atvinnulífs. Það er ekki nýtt af nálinni innan Evrópusambandsins að veita ríkjum sem liggja á ystu svæðum þess þar sem skilyrði eru önnur ákveðnar undanþágur og að ákveðin séu skilyrði eða lengri aðlögunartími þegar nýtt regluverk er samið. Þau kallast ystu svæði Evrópusambandsins sem eru fámenn eyríki staðsett langt frá meginlandi Evrópu þar sem fjarlægðin gerir aðstæður krefjandi. Margir Íslendingar þekkja Kanaríeyjar vel af eigin upplifun og myndu í fyrstu ekki telja Ísland og Kanaríeyjar eiga nokkuð sameiginlegt eða vera sambærileg svæði. Í heildarmyndinni eiga þessar eyjar samt sem áður talsvert sameiginlegt og þá sérstaklega hvað þessi skilyrði varðar.

Kanaríeyjar eru dæmi um fámennt svæði, þó að þar búi um tvær milljónir manna, sem treysta á flug og siglingar líkt og við, sérstaklega hvað varðar vöruflutninga. Eyjarnar teljast meðal þeirra svæða sem þurfa aukinn stuðning vegna sérstakra aðstæðna sem taka þarf tillit til og heyra því undir ystu svæði ESB. Miðað við þær kringumstæður sem eiga við á þessum ystu svæðum, eins og m.a. á Kanaríeyjum, Asoreyjum, Madeira og Martinique, eru þau svæði lík Íslandi. Því má færa rök fyrir að heimfæra megi sömu heimildir á Ísland. Ef Ísland væri í Evrópusambandinu væri líklegt að við myndum heyra undir þessi ystu svæði sambandsins. Fyrir liggur ákvörðun Eftirlitsstofnunar EFTA þar sem fram kemur að heimilt er að veita ríkisaðstoð til svæða hér á landi utan stórhöfuðborgarsvæðisins sökum erfiðra efnahagsaðstæðna. Sem dæmi má nefna Norðausturland þar sem atvinnuskilyrði og efnahagsaðstæður eru krefjandi. Þar höfum við brothættar byggðir hér á landi sérstaklega í huga.

Í frumvarpi þessu sjáum við m.a. kröfur á sjóflutning sem geta haft talsverð áhrif á vöruflutninga á sjó, flutning sem hefur talsverða þýðingu hér á landi og gæti reynst erfiðari í kjölfar umræddra breytinga. Það kemur því til álita hvort hægt sé að veita Íslandi undanþágur eða lengri aðlögunartíma í samræmi við það sem ystu svæði Evrópusambandsins njóta, enda eru aðstæður verulega sambærilegar eins og ég hef farið yfir, t.d. á reglum um vöruflutninga innan lands. Þau félög sem veita slíka þjónustu eru mikilvæg landsbyggðinni og stórtæk á atvinnumarkaði þar. Umrædd félög eru í sífelldri samkeppni á alþjóðamarkaði við stóra erlenda aðila sem hafa talsvert forskot nú þegar. Við megum því ekki auka það forskot án athugasemda af hálfu fulltrúa Íslands í milliríkjavinnu sem þessari því að þegar öllu er á botninn hvolft er enginn sem sinnir hagsmunagæslu okkar betur en við sjálf og því er mikilvægt að þetta sé alltaf skoðað til hlítar. Við eigum því að leita leiða til þess að gæta hagsmuna Íslands og íslensks atvinnulífs eins og best verður á kosið í þessari vinnu og finna leiðir og tillögur að mögulegum undanþágum sem stuðla að sanngirni gagnvart öllum viðkomandi aðilum.


Ræðumaður: Sigurður Ingi Jóhannsson

Virðulegur forseti. Ég er ánægður að heyra að hv. þingmaður er sammála mér um að þetta frumvarp sé til bóta og taki á vandanum. Í mínum huga þarf ekkert að bíða í sjö ár ef þetta getur gengur hraðar. Sólarlagsákvæðið rennur hins vegar út þá, það má ganga miklu hraðar mín vegna ef það gengur þannig.

Varðandi hraða uppbyggingu þá stöndum við sannarlega frammi fyrir erfiðum áskorunum í efnahagsumhverfinu, hárri verðbólgu, háum vöxtum, sem gerir það að verkum að markaðurinn dregur svolítið úr krafti sínum. En á sama tíma kallar þessi mikli efnahagsvöxtur á fólk og síðastliðna 20 mánuði hefur fjölgað hér um 20.000 manns eða sirka 1.000 manns á mánuði. Ég nefni þessa tölu vegna þess að ég var að tala um hóp sem er 2.000–3.000, þannig að á sama tíma og við erum að tala um þennan hóp þá er annar hópur sem hefur komið hingað til okkar á ekkert mjög löngum tíma, á um tveimur árum, sem er kannski tíu sinnum stærri.

Hvað erum við að gera? Jú, við verðum að beita þeim tækjum og tólum sem við erum með. Við erum að setja fram skýra stefnu í þessari húsnæðisstefnu til lengri tíma. Það er verið að byggja 800 fleiri íbúðir á þessu ári og 1.000 á næsta og þarnæsta, þ.e. 2.800 fleiri íbúðir en ef ríkið væri ekki að gera neitt og menn treystu bara á markaðinn. Þannig að já, við erum því að gera ýmislegt. Við erum hins vegar svolítið að togast á við efnahagsástandið. Þess vegna er lykilatriði að ná niður verðbólgu með hófsömum skynsamlegum fjárlögum sem ég veit að félagar mínir í fjárlaganefnd eru að fara að leggja til hér og við munum fjalla um á næstu dögum.


Ræðumaður: Sigurður Ingi Jóhannsson

Virðulegur forseti. Hv. þingmaður talar um að það sé ekki gott að koma hér og breyta lögum og heimila eitthvað sem er í óleyfi sem geti síðan valdið fólki tjóni. Ég get alveg tekið undir með hv. þingmanni um það, enda er það ekki tilgangur þessara laga. Hér var settur starfshópur á laggirnar og síðan annar sem fór sérstaklega ofan í það og  var gerð sérstök úttekt  samhliða á því húsnæði sem hér er. Í ljós kom að meiri hlutinn af þessu húsnæði var í þokkalegu og betra ásigkomulagi og uppfyllti meiri kröfur en menn höfðu óttast. Engu að síður höfum við séð fjölmörg dæmi um hið gagnstæða. Þess vegna er svo mikilvægt að viðurkenna að hér eru á milli 2.000 og 3.000 manns, 2.000 hérna á höfuðborgarsvæðinu, væntanlega 3.000 í heild sinni, sem búa við þessar aðstæður. Þá er mikilvægt í mínum huga að segja: Hvernig ætlum við að bregðast við því? Hinn valkosturinn er að henda fólkinu út úr þessu húsnæði og láta það þá ekki hafa neitt húsnæði. Það finnst mér ekki góður valkostur. Við verðum að gefa okkur einhvern tíma í það. Ég vil þess vegna spyrja hv. þingmann hvort hann sé með einhverjar aðrar hugmyndir um það.

Hér er verið að leggja til tímabundið að heimila þetta með kröfum um að uppfylla brunavarnir, um að uppfylla kröfur byggingarfulltrúa um íbúðarhúsnæði o.s.frv. Hér erum við, held ég, að reyna að ganga skynsamlega fram og algjörlega í anda þeirra tillagna sem það fólk sem best þekkir til lagði til í þessum starfshópi. En ég vildi bara koma hingað upp og segja: Hvað annað er hv. þingmaður með í huga um hvernig við eigum að bregðast við þessum vanda? Það er sannarlega hópur af fólki sem býr við þessar aðstæður. Eigum við þá ekki að reyna að lagfæra þær aðstæður en gera það tímabundið og á sama tíma byggja nægjanlega mikið húsnæði, því að það er jú lausnin?




Ræðumaður: Sigurður Ingi Jóhannsson

Virðulegur forseti. Það sem ég nefndi með skráningu Grindvíkinga tímabundið er einfaldlega að ef við hefðum haft nægan tíma þá hefði það auðvitað verið hluti af frumvarpinu en nefndi að þar sem við erum með lögin hér opin þá munum við óska eftir samtali við nefndina um að forma þetta. Við eigum það formað en formsins vegna þá hefði það tekið allt of langan tíma ef við hefðum farið með það inn í gegnum vinnu við frumvarpið sjálft og tímalínan kannski ekki alveg með okkur, þannig að við teljum að það sé mikilvægt að taka það samtal upp við nefndina. Það breytir því ekki að nefndin getur alltaf gefið nefndarálit um það eina tiltekna atriði og lagt til inni í nefndinni og afgreitt. Það er í mínum huga ekki vandamál.

Varðandi síðan frumvarpið í heild sinni þá veit ég að til að mynda slökkviliðið, ekki síst hérna á höfuðborgarsvæðinu, hefur kallað mjög eftir því að fá þessar auknu heimildir sem fyrst og ég held að ráðherra hafi verið svo bráður að taka undir það í einhverju samtali í við fjölmiðla í gær, en það er auðvitað ekki mitt að samþykkja það. Það er auðvitað bara þingsins að fara yfir það og sjá hversu fljótt og vel er hægt að afgreiða þetta. Ég vil bara hvetja þingið og nefndina til dáða og ef það er hægt að klára þetta hratt og vel þá skiptir það máli, það eru miklir hagsmunir undir. En auðvitað þurfa menn að vanda sig við þá vinnu.


Ræðumaður: Sigurður Ingi Jóhannsson

Virðulegur forseti. Ég held að hv. þingmaður sé að blanda tveimur málum saman. Annars vegar er varðar tímabundnar heimildir til að koma fyrir fólki á flótta í húsnæði með sambærilegum hætti og ég nefndi það reyndar þegar ég mælti fyrir því máli bæði síðastliðið vor og aftur í haust að mál sem varðaði kannski sambærilegar heimildir eins og þetta mál myndi einnig koma inn. Það voru undanþágur frá skipulagslögum og undanþágur frá fleiri þáttum þó svo að það væri verið að heimila búsetu í húsnæði sem ekki hafði verið ætlað til íbúðarhúsnæðis áður. Hér er aftur á móti um að ræða allt annað mál. Þetta hefur verið unnið með sveitarfélögunum og ég veit ekki annað en að þau séu samþykk þessari útgáfu af þessu máli. Engu að síður er auðvitað verið að fjalla um heimildir til að heimila búsetu í atvinnuhúsnæði í báðum tilvikum, en hér er það gert með opnum augum. Við vitum að þetta er staðreynd í dag, það eru um 2.000 manns hér á höfuðborgarsvæðinu, sennilega 3.000 manns í heild sinni á landinu, í slíku húsnæði. Þetta er ekki eitthvað sem við segjum að sé gott. Við viljum þetta ekki og þess vegna er sólarlagsákvæði á þessu og þess vegna erum við að vísa til húsnæðisstefnunnar sem við mæltum fyrir og ræddum hérna í síðustu viku, sem vonandi mun skila okkur á þessum næstu sex til sjö árum að það verði meira framboð af húsnæði á réttum stöðum þannig að það sé ekki þörf á að nýta þetta atvinnuhúsnæði lengur. En til að koma böndum yfir það sem er í dag og ná slökkviliðinu, byggingarfulltrúa og heilbrigðiseftirliti á staðinn er farin þessi leið annars vegar að heimila aðsetur og hins vegar að gefa viðkomandi eftirlitsaðilum nægar heimildir.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi um breytingu á lögum um lögheimili og aðsetur, nr. 80/2018, breytingu á lögum um mannvirki, nr. 160/2010 og breytingu á lögum um brunavarnir, nr. 75/2000.

Frumvarpið má rekja til þeirrar vinnu sem hófst í kjölfar þess voveiflega atburðar er Bræðraborgarstígur 1 brann þann 25. júní 2020. Þáverandi félags- og barnamálaráðherra setti á fót samráðsvettvang í formi starfshóps sem gaf út skýrslu í mars árið 2021. Í skýrslunni voru 13 tillögur lagðar fram til úrbóta í brunavörnum landsins.   Sá sem hér stendur ákvað þann 22. apríl 2022 að skipa starfshóp til að fylgja eftir fjórum tillögum fyrri starfshóps félags- og barnamálaráðherra. Í fyrsta lagi tillögu nr. 6, að endurskoðaðar verði heimildir til fjöldaskráningar lögheimilis eða aðseturs í íbúðarhúsnæði; í öðru lagi tillögu nr. 9, sérstakt átaksverkefni Húsnæðis- og mannvirkjastofnunar, byggingafulltrúa og slökkviliðs vegna eldri timburhúsa; í þriðja lagi tillögu nr. 11, að metið verði hvort og í hvaða mæli heimilað skuli með lögum tímabundna aðsetursskráningu og búsetu í atvinnuhúsnæði sem uppfyllir kröfur um öryggi og í fjórða lagi tillögu nr. 12, að endurskoðaðar verði heimildir slökkviliðs og byggingafulltrúa til að leggja á stjórnvaldssektir vegna brota á lögum og til aðgangs að íbúðarhúsnæði til eftirlits.

Fyrir lá við samningu frumvarpsins að ekki var þörf á að breyta lögum vegna tillögu nr. 9, um sérstakt átaksverkefni vegna eldri timburhúsa, og því er sú tillaga ekki meðal efnis þessa frumvarps en komin í framkvæmd. Frumvarp þetta miðar að því að koma til móts við tillögur nr. 6, 11, og 12 sem reifaðar hafa verið og nánar eru útfærðar í skýrslu starfshóps sem undirritaður skipaði þann 22. apríl 2022 eins og áður sagði. Skýrslunni var skilað í júní 2023 og er hún aðgengileg á vef ráðuneytisins.

Markmið þessa frumvarps er fyrst og fremst að efla öryggi einstaklinga sem hafa fasta búsetu í atvinnuhúsnæði með því að fá upplýsingar um það hverjir hafi fasta búsetu í slíku húsnæði. Samkvæmt heimildum ráðuneytisins þá eru rúmlega 3.000 manns með fasta búsetu í atvinnuhúsnæði hér á landi sem er að mínu mati óásættanlegt. Þá er markmið frumvarpsins að efla öryggi viðbragðsaðila og brunavarnir í landinu. Brunavarnir í húsnæði sem þessu mættu vera betri en auka þarf úrræði stjórnvalda til að fá eigendur þessara húsa til að efla brunavarnir sínar og eins til að fá eigendur fasteigna almennt til að bæta brunavarnir.

Virðulegi forseti. Rétt er að gera grein fyrir meginbreytingum á einstökum lagabálkum og mun ég byrja á því að gera grein fyrir breytingum á lögum um lögheimili og aðsetur, nr. 80/2018. Lagt er til að einstaklingum sem skráðir eru án tilgreinds heimilisfangs í sveitarfélagi verði heimilt að skrá aðsetur sitt í atvinnuhúsnæði.   Almennt er óheimilt að hafa fasta búsetu í húsnæði sem uppfyllir ekki skilyrði 3. og 4. mgr. 2. gr. lögheimilislaga, þ.e. húsnæði sem er skilgreint sérstaklega sem íbúðarhúsnæði, og því er hér um allverulega undantekningarreglu að ræða.

Það skal sérstaklega tekið fram að það er markmið ríkisins að fólk skuli ekki búa í atvinnuhúsnæði og því er sett sólarlagsákvæði í lögin og gert ráð fyrir að heimild þessi falli úr gildi árið 2030.   Hver skráning mun þó aðeins gilda í eitt ár og þarf viðkomandi að endurnýja skráningu sína og mun Þjóðskrá Íslands aðstoða fólk við það með því að minna fólk á það með smáskilaboðum, í gegnum island.is o.fl.

Það skal einnig tekið sérstaklega fram að þetta úrræði gildir aðeins um atvinnuhúsnæði en ekki frístundabyggð. Er á því byggt að þegar slökkvilið fer í brunaútkall í frístundabyggð er alltaf gert ráð fyrir því að það geti verið gestir í frístundabyggð, þ.e. að það sé fólk í húsunum, enda eru þau byggð fyrir slíkt, öfugt við atvinnuhúsnæði.   Því var það mat mitt að það væri ekki sama þörf á þessu úrræði í frístundabyggð, a.m.k. að svo stöddu. Þá skal á það bent að stærsti fjöldi þeirra sem er skráður án tilgreinds heimilisfangs í sveitarfélagi býr í atvinnuhúsnæði og því brýnt að ná til þessa hóps. Þess skal getið að annar starfshópur er að störfum sem ætlað er að koma með tillögur um þann hóp sem hefur fasta búsetu í frístundabyggð en tillagna er að vænta.

Í frumvarpinu er einnig gert ráð fyrir því að þinglýstur eigandi fasteignar geti ákveðið hversu margir einstaklingar geti verið með lögheimili á eign í sinni eigu. Þetta getur komið í veg fyrir að óviðkomandi einstaklingar skrái sig á eign án leyfis. Gert er þó ráð fyrir í frumvarpinu að eigendur fasteigna geti ekki misbeitt rétti sínum og skráð fólk út af eign á grundvelli þessarar heimildar, aðeins Þjóðskrá Íslands getur það. Þá eru heimildir Þjóðskrár Íslands til að skrá einstaklinga af eign efldar til muna ef of margir eru skráðir á eign. Þinglýstur eigandi þarf hins vegar ávallt að gera grein fyrir öllum íbúum áður en Þjóðskrá Íslands skráir einstaklinga af eign.

Nú verður gerð grein fyrir þeirri breytingu sem lögð er til á lögum um mannvirki, nr.160/2010. Lögð er til sú breyting á lögum um mannvirki að bætt er við lögin heimild fyrir byggingafulltrúa til að leggja á stjórnvaldssektir. Þannig er gert ráð fyrir að embætti byggingafulltrúa geti lagt stjórnvaldssektir á einstaklinga eða lögaðila sem hefur leyfisskyldar framkvæmdir án leyfis. Ákvæðið er hefðbundið stjórnvaldssektarákvæði, til þess fallið að efla eftirlitsúrræði byggingarfulltrúa. Gert er ráð fyrir því líkt og segir í athugasemdum við ákvæðið í greinargerð frumvarpsins að tilgangurinn sé ekki að ráðist verði í sérstakt átak við beitingu þessarar sektarheimildar þannig að sektað verði fyrir hvert mál sem kemur inn á borð byggingafulltrúa heldur ætti að taka mið af alvarleika brots. Þannig er gert ráð fyrir að reglunni sé beitt hóflega.

Nú verður gerð grein fyrir þeim breytingum sem lagðar eru til á lögum um brunavarnir, nr. 75/2000. Stærstu breytingarnar eru þrenns konar. Í fyrsta lagi eru ákvæði 20. gr. laganna, um heimild til að afla dómsúrskurðar til inngöngu inn í íbúðarhús til brunaeftirlits, lagfærð. Slökkviliðið á höfuðborgarsvæðinu lét reyna á þetta ákvæði fyrir héraðsdómi Reykjavíkur í ár en kröfu slökkviliðsins var vísað frá dómi þar sem lagaákvæðið þótti ekki vera nægilega gott til að vera grundvöllur fyrir dómsúrskurð. Gerð er hér tilraun til að lagfæra ákvæðið.

Í öðru lagi eru lagðar til breytingar sem gera slökkviliðinu kleift að knýja á um úrbætur ef ekki næst í eiganda eftir ítrekaðar tilraunir til samráðs. Þannig getur slökkviliðsstjóri skipað öryggisvakt, knúið á um úrbætur og eftir atvikum lokað mannvirki ef ekki hefur náðst í eiganda eftir ítrekaðar tilraunir.

Í þriðja lagi er lagt til að slökkviliðsstjóri geti lagt á stjórnvaldssektir. Í dag getur slökkviliðsstjóri lagt á dagsektir. Það úrræði hefur ekki reynst vel og reynst í raun slökkviliðunum kostnaðarsamt úrræði og ekki borið tilætlaðan árangur. Ákvæðið er gert á sömu forsendum og með sömu formerkjum og ákvæðið sem greint var frá fyrr í ræðu minni um sektarákvæði fyrir embætti byggingarfulltrúa.   Aðrar breytingar á lögum um brunavarnir eru minni háttar og til þess fallnar að efla brunaeftirlit og samræma lög um brunavarnir við lög um mannvirki.

Virðulegi forseti. Það eru miklir hagsmunir undir í þessu frumvarpi. Á höfuðborgarsvæðinu einu búa allt að 2.000 manns í atvinnuhúsnæði samkvæmt tölum frá Þjóðskrá Íslands í september síðastliðnum og eins og ég sagði fyrr í ræðu minni sennilega 3.000 á landinu öllu. Líkurnar á stórslysi aukast með hverjum degi sem líður og þau hafa því miður líka verið ótal mörg á síðustu mánuðum. Því er brýnt að slökkviliðið fái auknar heimildir til eftirlits og að stjórnvöld opni á heimildir fyrir þá borgara sem margir hverjir eiga þess ekki annan kost en að búa í húsnæði sem þessu til að geta skráð sig hjá stjórnvöldum hvar þeir búa.   Það eykur öryggi íbúanna komi upp eldur í atvinnuhúsnæðinu sem fólkið býr í og eykur öryggi starfsfólks slökkviliðsins sem hefur meiri vitneskju um fjölda íbúa í húsnæðinu.

Virðulegi forseti. Eftir að yfirvöld ákváðu að rýma þyrfti Grindavík í kjölfar þeirra náttúruhamfara sem dunið hafa yfir á Reykjanesi kom í ljós að ekki er heimild í lögum um lögheimili og aðsetur til að skrá aðsetur innan lands fyrir þá sem þurfa að flýja heimili sín vegna óviðráðanlegra aðstæðna svo sem náttúruhamfara, hryðjuverka og fleiri atriði að kröfu yfirvalda.   Brýn nauðsyn er að halda utan um Grindvíkinga í skrám Þjóðskrá Íslands. Ég mun því fara þess leit, og geri það hér með, við hv. umhverfis- og samgöngunefnd, samfara vinnu við þetta frumvarp, að lagfæra lög um lögheimili og aðsetur í þá veru að koma því á laggirnar  að geta búið til tímabundna skráningu fyrir Grindvíkinga á laggirnar, og er ráðuneyti mitt tilbúið til að aðstoða nefndina eins og kostur er,

Virðulegi forseti. Ég hef nú gert grein fyrir efni frumvarpsins í stórum dráttum og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Þórarinn Ingi Pétursson

Virðulegi forseti. Við ræðum hér tillögu til þingsályktunar um landsskipulagsstefnu fyrir árin 2024–2038. Þegar flett er í gegnum þetta ágæta plagg þá er margt sem fangar augað og maður veltir fyrir sér hverju maður hefur mestan áhuga á til að fjalla um. Þar hnýtur maður um ákveðna hluti og ég ætla alla vega að eyða mínum tíma hér í þessum ræðustól til að fjalla um það hvernig við skipuleggjum land og hvernig við ætlum okkur að nýta land, hvort sem er til matvælaframleiðslu eða til annarra þátta. Land og nýting á landi hefur verið í gegnum árin ákveðið bitbein á milli manna í gegnum aldir og við þekkjum það nokkuð vel í gegnum þá sögu sem við höfum lifað að yfirleitt hafa menn tekist á um hvernig skuli nýta landið og hver eigi landið. Mér finnst það koma ágætlega fram í þessari tillögu sem hér er um rætt, það eru ágætisleiðir að markmiðum og hvernig það skal gert. Ég get alveg tekið undir orð hv. þm. Bryndísar Haraldsdóttur hér áðan þegar hún kvað fast að orði um að það þyrfti stundum að taka svolítið í lurginn á skipulagsyfirvöldum í hvert skipti fyrir sig. Ég get alveg tekið undir það og sérstaklega í því samhengi þegar við ræðum um skipulag á landi í t.d. hinum dreifðu byggðum, þá erum við líka að tala um frekar fáa einstaklinga sem koma að ákvarðanatöku og flestir þeir sem málið varðar eru tengdir. Vissulega er þetta eldfimt en við verðum samt að gera þetta vegna þess að það er orðið þannig að land er virkilega eftirsótt eign. Spurningin er alltaf: Hvernig ætlum við að nýta landið sem best?

Land er og verður ein mikilvægasta eign eða auðlind hverrar þjóðar hverju sinni og við getum horft til þess að það að fjárfesta í landi er svipað og fjárfesting í gulli. Land fellur aldrei í verði og á þeim tímum sem við lifum í dag horfa menn til ýmissa annarra landnota heldur en við gerðum hér fyrr á árum þar sem við vorum bara með kýr í túni og kindur á beit úti í haga og slógum síðan engjarnar. Öldin er önnur í dag. Erlendir aðilar horfa til þess að eignast land hér, hver tilgangurinn er er ekki alveg ljóst. Við sjáum það sömuleiðis að það er töluverð ásókn frá einkaaðilum í að kaupa land til að stunda kolefnisjöfnun og annaðhvort eignast menn landið eða taka landið á leigu af bændum sem þar búa og oft og tíðum erum við að horfa á land sem væri t.d. mjög hentugt til annarra nota heldur en að til þess eingöngu að planta trjám eða einhverju öðru.

Það eru uppi áform í mörgum stefnum sem stjórnvöld hafa verið að ræða, við getum komið þar inn á matvælastefnu t.d., og það er mjög mikilvægt í því samhengi þegar við erum að ræða allar þær stefnur sem stjórnvöld hafa lagt fram að þær tali hver við aðra. Það er komið inn á það hér á bls. 17, ef ég man rétt, virðulegur forseti, þar sem er tekið á samþættingu við aðrar stefnur og áætlanir og að þær eigi að tala saman. Þar á ég við í því samhengi að það er mjög mikilvægt þegar við horfum til þess að efla hér akuryrkju, hvort sem er í kornrækt eða í annarri akuryrkju eða útiræktun á grænmeti o.s.frv., að það liggi fyrir hvernig við ætlum að nýta landið, að við séum ekki búin að ráðstafa því á einhvern annan hátt, hvort sem er undir byggingu á hóteli eða golfvelli eða hvað sem er. Nú eru þetta allt ágætir hlutir, ég er ekki að taka þá niður. En mikilvægi þess að við verjum okkar verðmætasta ræktunarland er gríðarlega mikið. Það er hverri þjóð mjög mikilvægt að reyna að vera sjálfri sér nóg hvað það varðar að vera sjálfbær með framleiðslu á matvælum þó að við eigum þar því miður enn langt í land. En við eigum mjög mikið af landi og við eigum mjög mikið af ósnortnu landi sem við getum svo hæglega nýtt til matvælaframleiðslu.

Í kaflanum um markmið um vernd umhverfis og náttúru, sem er mjög áhugaverður kafli og tekur á ýmsu, er komið inn á þau skipulagsmál sem koma að sveitarfélögum og þær stofnanir sem geta komið þar að, t.d. Land og skóg sem er mikilvæg stofnun í þeirri nýtingu sem við verðum að horfa til, og sömuleiðis hvernig við ætlum að umgangast auðlindina sem er á miðhálendinu og þar þurfum við — við höfum gert það undanfarin ár, það má ekki gleyma því heldur — að stíga varlega til jarðar og endurskoða þau áform sem við höfum haft uppi varðandi nýtingu, t.d. með beitarafnot og annað. Það er allt of langt mál fyrir okkur að fara út í það akkúrat núna. En það er mikilvægt að nýta öll verkfærin í verkfærakistunni sem við höfum hverju sinni til þess að ná markmiði okkar og markmiðið verður alltaf það sama, vona ég. Við getum litið á okkur sem vörslumenn landsins, þeir sem þar sitja hverju sinni, og verkefni okkar er að skila því í betra ástandi en við tókum við því til komandi kynslóða. Það er stóra verkefnið. Við eigum að reyna að nýta landið og hafa nýtinguna á sjálfbæran hátt til þess að þjóðfélagið geti byggt sína velsæld o.s.frv. á því sem landið gefur.

Það hefur verið komið inn á ýmsa þætti í umræðunni sem eru áhugaverðir og mig langar, virðulegur forseti, að koma inn á einn áhugaverðan þátt, þeir voru nú fleiri að vísu, sem hér var komið inn á. En áður en ég fer í það þá langar mig að segja frá því að fyrir nokkrum vikum vorum ég og hv. þm. Ingibjörg Isaksen á bændafundi í Norðausturkjördæmi og þar lögðu bændur mjög mikla áherslu á það, þegar horft er til framtíðar, að tryggt verði aðgengi að ræktunarlandi. Við vorum að funda í Eyjafirði og Þingeyjarsýslu og austur á landi og þar er þetta orðið verulega sjáanlegt, þessi ásókn annarra en þeirra sem stunda matvælaframleiðslu og kapphlaup um landið. Þar af leiðandi er mjög mikilvægt að skipulagsmálin séu í lagi.

Að lokum, virðulegur forseti, vil ég koma inn á ákveðinn punkt sem hv. þm. Ágúst Bjarni Garðarsson kom inn á í sinni ræðu, sem eru fjarskiptamálin. Það er, held ég, að verða bara verulegt umhugsunarefni fyrir okkur sem búum úti á landi og keyrum vítt og breitt um landið hversu afskaplega lélegt fjarskiptasambandið er orðið vítt og breitt um landið, og hvernig við bætum það. Þetta kemur vissulega inn á þann þátt sem hv. þm. Njáll Trausti Friðbertsson ræddi, þetta er öryggisatriði í því hvernig við byggjum landið og þetta er hluti af þeim innviðum og skipulagi sem við þurfum að hafa við höndina hverju sinni. Ég vil bara ítreka hér að lokum að þau fjarskipti sem fólki úti á landi er boðið upp á í dag eru því miður þannig að ég held að mjög fáir myndu sætta sig við þau, miðað við hvernig þeim málum er komið fyrir og mjög mikilvægt að við ræðum það við einhverja aðra umræðu hér, virðulegi forseti. — Ég hef lokið máli mínu.


Ræðumaður: Ágúst Bjarni Garðarsson

Herra forseti. Ég vil byrja á því að þakka hæstv. innviðaráðherra fyrir sína framsögu. Eins og komið hefur fram í umræðunni er hér um efnismikið plagg að ræða og margt mjög gott sem þarna er að finna, er bara nokkuð ánægður með þetta svona við fyrstu yfirferð. Mér dettur nú í hug til að byrja með í nútíð þetta þjónustukort sem hæstv. innviðaráðherra setti á fót á sínum tíma í góðu samstarfi við önnur ráðuneyti sem var góð hugmynd en hefur kannski því miður ekki virkað eins og menn sáu fyrir sér á sínum tíma en er vel hægt að þróa áfram. Ég held að það megi vel taka þetta áfram. Ég sé einmitt fyrir mér eins og hv. þm. Bryndís Haraldsdóttir nefndi áðan að það verði til heildrænt kort yfir þetta allt saman þar sem við sjáum betur hvernig við ætlum að þróa landið okkar með tilliti til orkunýtingar, vindorku og annars konar nýtingar á þeim sviðum, með tilliti til samgöngumála, hvernig við ætlum að þróa miðhálendið okkar. Það er ágætlega tekið á þessu öllu saman í þessu skjali og ég ætla bara hrósa hæstv. ráðherra fyrir það.

En svo er annað í þessu. Maður kannast við margt sem má finna í skjalinu, sums staðar svolítið opið orðalag, og við sem höfum starfað á sveitarstjórnarstiginu þekkjum auðvitað margar áskoranir sem þarna koma fram. Ég ætla að leyfa mér að taka á nokkrum þáttum, kannski má segja yfirborðskennt en ég ætla að fara aðeins í markmiðin og svo aðeins í aðgerðaáætlunina og þá sérstaklega ætla ég að snerta á þessum markmiðum sem tengjast skipulagsmálum og varða innviðauppbyggingu og uppbyggingu nýrra hverfa. Þarna er auðvitað margt sem við könnumst við og bara í ljósi þess sem hefur verið að gerast í samfélagi okkar á síðustu vikum og mánuðum, jarðhræringar á Reykjanesi og annars konar áskoranir eins og eldgos og annað þá er það eitthvað sem við þurfum kannski að fara að taka meira tillit til þegar við erum að skipuleggja okkar byggð og breytir kannski því hvernig við munum hugsa til framtíðar þegar kemur að þessum málum. Og það er ágætlega tekið á þessu í kaflanum um markmið um velsæld samfélags. Þessar áherslur eru að mörgu leyti mjög góðar. Ég hnýt sérstaklega um það, vegna þess að ég hef talað mikið um þær áskoranir sem við stöndum frammi fyrir í mínu kjördæmi, Suðvesturkjördæmi, hvernig okkur á að takast að byggja nægilega mikið magn íbúða á næstu mánuðum og árum til að bregðast við þessari miklu fólksfjölgun sem var ekki gert ráð fyrir á sínum tíma þegar svæðisskipulag höfuðborgarsvæðisins var samþykkt árið 2015. Í þessum kafla segir í áherslu B.2, 5. lið:

„Í skipulagi verði skýr skil milli þéttbýlis og dreifbýlis og vaxtarmörk þéttbýlisstaða skilgreind með það fyrir augum að efla viðkomandi þéttbýlisstað …“

Þetta held ég að sé eitthvað sem alltaf vakir fyrir þeim sem fara með völdin hverju sinni, að tryggja, eins og ráðherrann kom inn á í sinni framsögu, að þéttbýlisstaðir geti þróast með þeim hætti að þar verði góð þjónusta fyrir íbúa, þar geti þjónusta þrifist, öflug menning o.s.frv. Þetta er allt sem ég geri ráð fyrir og ég þekki það bara sjálfur að þetta er allt það sem við erum að horfa til þegar við erum í dag að skipuleggja ný svæði hjá okkur. Þarna er fleira sem er tekið inn, svo sem að tryggja öfluga grunnþjónustu og fjölbreytt atvinnutækifæri. Þetta eru setningar sem mér finnast bara sjálfsagðar, ef svo má segja, auðvitað fínt að hafa þetta inni í skjali eins og þessu, en ég get alveg tekið undir það að þegar það er búið að vinna hvítbók og grænbók og hvað þetta heitir nú allt saman þá hefði maður kannski viljað sjá aðeins dýpra á þessu tekið. Það kemur kannski bara fram í frekari vinnu.

En það er annað sem mig langar að snerta á sem við þekkjum og ég held að að mörg okkar kannast kannski við. Í áherslu B.5 segir, með leyfi forseta: „Skipulag stuðli að jöfnu aðgengi að orku um land allt og traustum veituinnviðum sem tryggja öryggi.“ Þar undir segir í 7. lið: „Skipulagsákvarðanir um fjarskiptamannvirki í þéttbýli geri kleift að byggja upp traust fjarskiptakerfi, en taki jafnframt tillit til umhverfisáhrifa.“ Ég held að þetta sé mjög mikilvægur punktur vegna þess að við þekkjum það bara, og ég ætla að leyfa mér að halda áfram með samhengið við uppbyggingaráform á nýjum svæðum og stöðum, að þetta kemur inn allt of seint. Það eru kannski bæði skipulagsyfirvöld tiltekinna sveitarfélaga eða fjarskiptafyrirtækin sem koma of seint með beiðnir inn í skipulagsvinnuna alla saman. Það er of seint gert ráð fyrir fjarskiptainnviðum í nýju deiliskipulagi. Þetta gerist oft þegar skipulag hefur fengið að þróast og er búið að ganga sinn feril allan, þá vaknar fólk oft upp við vondan draum, það hefur ekki gert ráð fyrir þessu, að það sé ekki nægilega gott samband, samband sem okkur þykir eðlilegt í dag. Og af því að hæstv. ráðherra er hér í salnum þá hefði ég kannski viljað sjá fjallað um þetta í aðgerðaáætlun með einhverjum hætti, þ.e. að fjarskiptamálin fengju þar bara sérstaka aðgerð, vegna þess að ég held að þetta sé allt alveg gríðarlega brýnt í okkar samfélagi um land. Við þekkjum það enn í dag að við erum með, hvað segir maður, dauða bletti víða um landið sem er auðvitað ekkert annað en öryggismál. Við þurfum stöðugt að reyna að koma í veg fyrir að þeim dauðu blettum sé að fjölga, við þurfum af öllum mætti að koma í veg fyrir slíkt.

Ég sé að það er vel gerð grein fyrir því að í skipulagi séu gerðar nauðsynlegar ráðstafanir til að stuðla að öryggi almennings gagnvart náttúruvá. Ég held að það séu allir meðvitaðir um það á þessu svæði hér á suðvesturhorninu og teygir sig auðvitað suður með sjó, þessi mál hafa áhrif á skipulag byggðar og uppbyggingu þjóðhagslega mikilvægra innviða. Þetta er allt eitthvað sem við þurfum  að opna augun enn betur fyrir og taka tillit til. Annað sem er hér inni og við höfum svo sem rætt áður er varðandi kolefnisfótspor í byggingargeiranum og hvernig við getum minnkað það kolefnisspor. Það er auðvitað hægt og ýmis sveitarfélög hafa verið að feta þann veg að setja inn hvata með afslætti á lóðaverði vegna þess að við erum enn þá á þeim stað að það er dýrara að byggja samkvæmt þessum umhverfisstöðlum heldur en að byggja samkvæmt þeim hefðbundnu aðferðum sem hafa verið hér við lýði í áratugi.

Aðgerðaáætlunin er annars mjög góð. Ég er heilt yfir mjög ánægður með að sjá metnaðinn sem ráðherra og ráðuneytið hefur lagt í þessa vinnu og sérstaklega þegar kemur að þessum tveimur eða þremur þáttum varðandi skipulagsmálin og uppbyggingu húsnæðis, áhersluna á uppbyggingu og viðhald á þjóðhagslega mikilvægum innviðum og svo er ég mjög ánægður að sjá hér að fjallað sé um vindorku í þessu skjali.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að taka þessa umræðu og ég veit að í nefndinni munu menn fara nánar ofan í þetta. Ég er alveg sannfærður um að það sem við erum að gera með þessari landsskipulagsstefnu, sem er númer tvö í röðinni — efnislega erum við vissulega að setja fram örfá ný viðfangsefni en við erum að skerpa á öðrum miðað við gildandi stefnu. Við erum að skerpa á þessu. Það eru lykilviðfangsefni sem tengjast loftslagsbreytingunum, sem eru þá kannski ný, það er jafnvægi í uppbyggingu húsnæðis en ekki síst þjóðhagslega mikilvægir innviðir, orkuskiptin og fjölbreyttir ferðamátar og slíkt. En ég held að það megi alveg segja að það að setja þjóðhagslega mikilvæga innviði í þetta samhengi, í þessari landsskipulagsstefnu, þá erum við að skerpa á því. Við erum að skapa möguleikann á að taka þessa umræðu, bæði hér í þinginu og við allan almenning í landinu sem og sveitarfélögin. Ég hlakka bara til að halda áfram að geta unnið með nefndinni að þessu verkefni, herra forseti.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að dýpka áfram þessa umræðu um þjóðhagslega mikilvæga innviði og þessi umræða á svo sannarlega rétt á sér og sérstaklega má tengja hana við þjóðaröryggismál. Það eru ýmsir innviðir þar og tengjast auðvitað þar af leiðandi skipulagsmálum einstakra sveitarfélaga. Ég var fyrir nokkru síðan, ætli það sé ekki fyrir svona tveimur árum, að ræða svona hluti við kollega okkar í Finnlandi í heimsókn þangað og fór svolítið að ræða um það að við værum með sambærilega löggjöf og hvort þeir væru ekki að lenda í því, þegar það væru hugmyndir um að leggja raflínur eða vegi eða eitthvað slíkt, að það kæmi fyrir að sveitarfélög væru ósammála um það. Þeir sögðu: Jú. Ég spurði þá hvernig þeir leystu úr því. Þeir sögðu: Ef það er þjóðhagslega mikilvægt þá verður það bara niðurstaðan. Og ég segi: Nú, en ef einhver er á móti því? Ja, ef það er þjóðhagslega mikilvægt, þá segja allir já.

Ég fór að velta fyrir mér, ef við værum með sambærilega löggjöf, hvað það væri þá annað sem gerði það að verkum að við erum ekki í því að segja já heldur segja menn gjarnan nei og þráast við. Ég held, eins og ég nefndi hér í andsvari við hv. þm. Bryndísi Haraldsdóttur, að það sem við erum að gera með þessari þingsályktunartillögu og þessari stefnumörkun sé að taka gott skref áfram og við ætlum að nota þessar aðgerðir á næstu árum til þess að þróa enn frekar það sem við getum gert til að tryggja að þjóðhagslega mikilvægir innviðir gangi eftir, séu þeir það sannarlega. Ég held að við náum betri sátt um það að með því að gera það með þessum hætti heldur en að ganga, við skulum segja, einu skrefi eða tveimur lengra heldur en þetta. En vissulega er málið komið til nefndarinnar þegar þessari umræðu lýkur og hún getur skoðað það að vild sinni hvað hún vill ganga langt í þessum efnum.


Ræðumaður: Sigurður Ingi Jóhannsson

Virðulegur forseti. Ég er sannfærður um að það eru fleiri, bæði þingmenn og fólk í samfélaginu, sem deila þessari skoðun hv. þingmanns. Á sama hátt er ég líka alveg sannfærður um að það séu margir fulltrúar sveitarfélaga sem segja að þetta sé akkúrat það sem þeir óttist mest við landsskipulagið. Ég held að það sé mikilvægt að við reynum að feta þennan milliveg. Þetta er bara í annað sinn sem við erum að leggja fram landsskipulagsstefnu á þinginu og ég tel að í framhaldinu, þegar næstu landsskipulagsstefnur koma, þá munum við kannski líka geta einbeitt okkur að færri þáttum og sett áherslu á þá og klárað þá. Við tókum hérna til umfjöllunar á síðasta ári raflínufrumvarp sem var svona sérstök útgáfa af því að fjalla um mikilvæga innviði. Við náðum þar mjög góðu samkomulagi, held ég, við bæði sveitarfélögin og alla aðra hagaðila sem komu að því þannig að ég held að þetta sé hægt. Það tekur vissulega lengri tíma þegar menn fara hægar en ef það er meiri sátt um það þá held ég að það sé til bóta.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir spurninguna um þetta. Þetta er auðvitað önnur landsskipulagsstefnan. Það var lagður fram viðauki á síðasta kjörtímabili af þáverandi umhverfisráðherra sem fjallaði kannski meira um loftslagshlutann og hann er auðvitað hluti af þessu plaggi hérna. Við erum meira og minna með sömu löggjöf og á Norðurlöndum og það er fyrirmyndin okkar í þessum skipulagsmálum. Það er landsskipulag, síðan hugsanlegt svæðisskipulag, aðalskipulag sveitarfélaga sem er meginþátturinn og svo deiliskipulag þar sem er nánari útfærsla. Á Norðurlöndunum er alveg klárt að í landsskipulaginu, sem þar á sér lengri sögu og er oftar búið að leggja fram slíka stefnu, eru skýrari ákvæði sem sveitarfélögunum er skylt að fara eftir. Fyrsta landsskipulagsstefnan sem hér var lögð fram var lögð fram í umhverfi sem einkenndist af mikilli tortryggni þar sem sveitarfélögin óttuðust mjög að landsskipulagsstefna myndi taka öll völd af þeim. Ég held að menn hafi lært að svo er ekki. Núna þegar við erum að koma með landsskipulagsstefnu númer tvö er mikilvægt að stíga örlítið fastar fram og með skýrari sýn en ég held að það sé ekki tímabært, þ.e. uppdráttur. Kannski þarf bara meira samtal og þroska og þróun í þetta samtal milli sveitarfélaganna og landsskipulagsstefnu ríkisins, hvernig við gerum þetta. Varðandi mikilvæga innviði til að mynda er það markmiðið með þessari áherslu núna að við notum næstu ár til að móta þessa sýn okkar. Ég er ekki viss um að niðurstaðan verði uppdráttur af Íslandi en í það minnsta verði alltaf í næstu landsskipulagsstefnu skýrari og einfaldari texti. Við erum svolítið að taka yfir allan pakkann af því að við erum með allt undir og það væri svolítið skrýtið að skilja eitthvað eftir. En ef við gerum þetta oftar og á þriggja ára fresti eins og til stendur þá getum við auðvitað farið í að leggja áherslu á færri hluti í hvert sinn.


Ræðumaður: Sigurður Ingi Jóhannsson

Virðulegur forseti. Það er rétt að þingsályktunartillögur eru ekki endilega allar kostnaðarmetnar í bak og fyrir. Hér er auðvitað annars vegar um að ræða ákveðnar leiðbeiningar til sveitarfélaga um skipulagsgerð til næstu 15 ára, aðgerðir til næstu fimm ára. Margar af þeim aðgerðum eru hjá Skipulagsstofnun. Við erum líka með ákveðinn skipulagssjóð sem  greiðir af öllum kláruðum byggingum og sveitarfélög geta sótt í, sum sveitarfélög fá reyndar að fullu greitt. Það er hlutur sem við höfum verið með til skoðunar og kannski skýrist það núna á næstu mánuðum hvaða tillögur við munum gera þar um komi til einhverra breytinga. Fyrst og fremst eru þetta auðvitað verkefni sem eru til lengri tíma. Að einhverju leyti munu þau koma til með að kosta fjármuni seinna meir en ekki endilega í þessu ferli og margt af því sem er nú þegar hjá sveitarfélögunum kostar þau í dag. Hér er kannski meira um að ræða leiðbeiningar um hvernig eigi að nálgast skipulagsferlið.


Ræðumaður: Sigurður Ingi Jóhannsson

Virðulegur forseti. Hv. þingmaður spyr um miðhálendið í þessari landsskipulagsstefnu og hvaða stefna sé þar. Ég held að hún sé bara býsna skýr og ágæt. Það er fjallað um afmörkunina í landsskipulagsstefnu. Hún er miðuð við afmörkun miðhálendisins eins og hún var skilgreind í landsskipulagsstefnu 2015–2026 og þar áður í svæðisskipulagi miðhálendis Íslands frá 2015. Línan hefur þar af leiðandi ekkert breyst. Það kemur þingmönnum væntanlega ekki á óvart að það sé ekki fjallað um að búa til einn þjóðgarð á miðhálendi Íslands þar sem það var ekki í stjórnarsáttmála þessarar ríkisstjórnar, hvað sem hv. þingmanni finnst um þá stefnu. Hér í þessari landsskipulagsstefnu er m.a. fjallað um orkuskipti í samgöngum, til að mynda á miðhálendinu, til að tryggja ákveðið aðgengi fyrir alla en einmitt líka til að tryggja að það sé ekki allt of mikil umferð um miðhálendið þar sem við viljum líka vernda okkar óbyggðu víðerni og tryggja ákveðna hluti. Hér er fjallað um hefðbundin not, beitarrétt, ásókn ferðaþjónustu og mikilvægi þess hvernig við tökumst á við þær áskoranir sem þar eru. Ég held því að leiðbeiningar landsskipulagsstefnunnar til sveitarfélaganna sem eru á mörkum þessarar línu sem ég var að lýsa séu nokkuð skýrar og einnig er í stefnunni sjálfri m.a. fjallað um svæðisskipulag suðursvæðisins sem á að afmarka ákveðna stefnu um uppbyggingu. Í landsskipulagsstefnu er auðvitað fjallað um hálendismiðstöðvar og aðra flokkun á þjónustu í þremur mismunandi flokkum og þeir staðir taldir upp. Ég held því að það sé ekkert sem ætti að koma hv. þingmanni á óvart í stefnunni.


Ræðumaður: Sigurður Ingi Jóhannsson

Virðulegur forseti. Ég mæli fyrir tillögu til þingsályktunar um landsskipulagsstefnu fyrir árin 2024–2038 og aðgerðaáætlun fyrir árin 2024–2028, þ.e. næstu fimm ár. Það má segja að skipulagsmál séu yfir og allt um kring. Þau taka mið af samfélaginu hverju sinni og snerta alla þætti þess á einn eða annan hátt. Landsskipulagsstefna tekur á vernd og ráðstöfun lands á hálendi Íslands, í þéttbýli og dreifbýli og sjálfbærri nýtingu haf- og strandsvæða. Stefnunni er einnig ætlað að tryggja heildarhagsmuni við gerð skipulagsáætlana og stuðla að samræmingu í stefnumótun ríkis og sveitarfélaga um þróun byggðar og landnotkunar.

Fyrsta landsskipulagsstefnan var samþykkt á Alþingi árið 2016. Samþykkt hennar fól í sér að í fyrsta sinn lá fyrir samræmd stefna um skipulagsmál á landsvísu til leiðbeiningar fyrir skipulagsgerð sveitarfélaga og aðra áætlanagerð um landnotkun og byggðaþróun. Nú tæpum átta árum síðar er komið að endurskoðun landsskipulagsstefnu. Margt í samfélaginu okkar hefur breyst á þessum tíma og eru viðfangsefni skipulagsgerðar nú fleiri en þegar gildandi landsskipulagsstefna var mótuð. Ísland hefur t.d. undirgengist ýmsar alþjóðaskuldbindingar sem hafa þýðingu fyrir skipulagsmál, svo sem loftlagsmál.

Sú stefna sem nú er sett fram tekur mið af stefnum og áætlunum sem varða landnotkun og eru þær orðnar fleiri nú en þegar gildandi stefna var unnin. Stefnan setur því ný viðfangsefni í samhengi við skipulag landnotkunar og haf- og strandsvæða. Stefnumótunin tekur einnig á samhæfingu áætlana í innviðaráðuneytinu á sviði samgangna, sveitarfélaga-, húsnæðis- og byggðarmála. Grunnur samhæfingar þessara áætlana felst í sameiginlegri framtíðarsýn og meginmarkmiðum áætlananna. Þá vinna þær saman í gegnum samhæfðar aðgerðir og áherslur með viðmið um búsetufrelsi að leiðarljósi.

Landsskipulagsstefna var unnin í samræmi við stefnumótunarferli Stjórnarráðsins, svokallaðan sporbaug stefnumótunar, og er það í samræmi við þær breytingar sem gerðar voru á ferli landsskipulagsstefnu  með lögum um stefnur og aðgerðaáætlanir á sviði húsnæðis- og skipulagsmála, samgangna og byggðarmála. Meginafurðir þess ferlis eru stöðumat og valkostir sem sett var fram í grænbók um skipulagsmál, þar á eftir var unnin drög að stefnu sem gefin var út sem hvítbók um skipulagsmál.

Samráð og samhæfing hafa verið leiðarljós í allri vinnu, bæði grænbókar og hvítbókar. Samhliða vinnu við grænbók og hvítbók var unnin greinargerð um stöðu og þróun skipulagsmála á Íslandi samkvæmt 10. gr. skipulagslaga og er hún lögð til grundvallar við gerð landsskipulagsstefnu. Um er að ræða greinargerð um stöðu og þróun skipulagsmála í landinu ásamt yfirliti yfir stefnu stjórnvalda í einstökum málaflokkum sem varða skipulag. Samkvæmt lögum um umhverfismat framkvæmda og áætlana skal vinna umhverfismat fyrir landsskipulagsstefnu þar sem hún markar stefnu fyrir leyfisveitingar til framkvæmda. Umhverfismat landsskipulagsstefnu var unnið samhliða til að tryggja að horft væri til umhverfisáhrifa við gerð stefnunnar og neikvæðum áhrifum haldið í lágmarki.

Landsskipulagsstefna er nú lögð fram til 15 ára ásamt fimm ára aðgerðaáætlun. Í stefnunni eru lögð fram þrjú markmið í skipulagsmálum og eru þau vernd umhverfis og náttúru, velsæld samfélags og samkeppnishæft atvinnulíf. Til að ná settum markmiðum þarf að horfa til fjölmargra þátta, því líkt og ég nefndi hér fyrr í máli mínu tekur landsskipulagsstefna á vernd og ráðstöfun lands á hálendi Íslands, í þéttbýli og dreifbýli og sjálfbærri nýtingu haf- og strandsvæða. Fyrir hvert markmið eru settar fram áherslur og tilmæli um hvernig framfylgja skuli viðkomandi áherslu í skipulagsgerð, hvort sem er á landi eða á haf- og strandsvæðum.

Áherslurnar fylgja bæði eftir stefnu sem fram kemur í öðrum áætlunum stjórnvalda en einnig þeim lykilviðfangsefnum sem lögð voru til grundvallar við endurskoðun stefnunnar. Landsskipulagsstefnu er fyrst og fremst framfylgt með skipulagsáætlunum sveitarfélaga þar sem þau byggja á stefnunni við gerð aðal- og svæðisskipulags. Ásamt stefnu til 15 ára er einnig lögð fram aðgerðaáætlun til fimm ára sem felur í sér 19 aðgerðir sem ætlað er að nái fram markmiðum landsskipulagsstefnu. Aðgerðirnar miða einkum að því að gera skipulagsgerð sveitarfélaga skilvirkari með bættu aðgengi að grunngögnum og leiðbeiningum. Aðgerðaáætlunin felur í sér markvissar aðgerðir til að stuðla að því að styrkja stöðu Íslands í alþjóðlegum samanburði.

Við endurskoðun stefnunnar lagði ég áherslu á viðbrögð við loftslagsbreytingum, jafnvægi í uppbyggingu húsnæðis og lífsgæði í byggðu umhverfi, uppbyggingu þjóðhagslegra mikilvægra innviða, landnotkun í dreifbýli, landnotkun á miðhálendi Íslands, orkuskipti í samgöngum og fölbreytta ferðamáta, skipulag haf- og strandsvæða, skipulag vindorku og vernd líffræðilegrar fjölbreytni.

Við niðurstöðu samráðs og greininga voru dregin saman níu lykilviðfangsefni og endurspegla þau þær áherslur sem ég fór fram með og eru helstu áskoranir málaflokksins.

Loftslagsbreytingar eru ein stærsta áskorun samtímans. Ísland hefur sett fram metnaðarfull markmið um samdrátt í losun gróðurhúsalofttegunda. Loftslagsbreytingar fela í sér áskoranir í landnotkun og hinu byggða umhverfi en þær geta líka haft áhrif á atvinnulíf og samfélag. Kallað er eftir því að sveitarfélög útfæri í skipulagi sínu stefnu um aðlögun að loftslagsbreytingum, hvernig draga eigi úr losun gróðurhúsalofttegunda og auka bindingu kolefnis. Settar eru fram aðgerðir sem miða að því að útvega sveitarfélögum til þess bær verkfæri ásamt bestu fáanlegu gögnum hverju sinni. Til að mynda munu liggja fyrir leiðbeiningar um hvernig draga megi úr losun gróðurhúsalofttegunda og auka bindingu kolefnis með skipulagsgerð. Þannig verður sveitarfélögum, skipulagsráðgjöfum og hönnuðum tryggt aðgengi að bestu upplýsingum hverju sinni.

Brýnt er að ná jafnvægi í uppbyggingu húsnæðis í samræmi við þörf og samstilla stefnu og aðgerðir ríkis og sveitarfélaga til að tryggja nægt framboð. Tryggja þarf framboð á fjölbreyttum íbúðum sem mætir þörfum mismunandi hópa og stuðlar að félagslegri fjölbreytni. Auka þarf skilvirkni í ferlum skipulags og samhæfa og einfalda undirbúning framkvæmda við uppbyggingu íbúðarhúsnæðis til að mæta eftirspurn og tryggja húsnæðisöryggi. Settar eru fram aðgerðir sem snúa að því að bæta aðgengi að upplýsingum um möguleika á uppbyggingu húsnæðis í skipulagsáætlunum og er þá sérstaklega horft til þeirra möguleika sem felast í stafrænni aðal- og deiliskipulagsgerð. Einnig verða gefnar út leiðbeiningar til sveitarfélaga með áherslu á að einfalda ferla og auka skilvirkni við skipulag og mannvirkjagerð.

Innviðir eru forsenda fyrir þróun byggðar og kröftugu atvinnulífi. Uppbygging þeirra getur haft áhrif á ólíka hagsmuni varðandi þróun byggðar og landnotkunar. Innviðir tengdir flutningskerfum fyrir orku, vatn og varma, og einnig þeir sem snúa að samgöngum og fjarskiptum, geta haft mismikil áhrif á íbúa og dæmi eru um að ágreiningur skapist um staðsetningu þeirra. Úr sumum þessara ágreiningsmála næst ekki að leysa og mikilvægar framkvæmdir ná því ekki fram að ganga. Ég tel því mikilvægt að til sé farvegur fyrir skipulagsákvarðanir og leyfisveitingar þjóðhagslegra mikilvægra innviða sem þjóna hagsmunum landsins alls.

Land er takmörkuð auðlind og landbúnaðarland sem hentar vel til ræktunar matvæla og fóðurs er verðmætt. Samkeppni ríkir um land í dreifbýli vegna aukinnar eftirspurnar eftir landi til skógræktar, undir frístundabyggð, fyrir ferðaþjónustu, íbúðaruppbyggingu í dreifbýli og nýtingu vindorku. Mikilvægt er að landnotkun í dreifbýli feli í sér vernd góðs ræktarlands sem þarf að geta staðið undir aukinni matvælaframleiðslu til framtíðar á sama tíma og sveitir landsins verða að geta vaxið og dafnað. Unnið verður að því að kortleggja gæði lands til ræktunar út frá bestu fáanlegu gögnum og verður sú kortlagning lögð til grundvallar við skipulagsgerð. Einnig verður landslagsgreining lögð til grundvallar í skipulagi til að efla þau gæði sem felast í landslagi, náttúrulegu og byggðu. Þannig verði gætt að fjölbreyttu og verðmætu landslagi við skipulagsgerð og vandað til staðarvals og hönnunar mannvirkja og byggðar.

Miðhálendi Íslands hefur verið nýtt sem almenningur um aldir og það gegnir enn mikilvægu hlutverki sem beitarsvæði fyrir bændur. Með vaxandi ferðaþjónustu er aukinn ágangur á miðhálendið með vaxandi álagi. Aukið álag getur falið í sér þörf fyrir uppbyggingu innviða fyrir samgöngur og ferðaþjónustu, en samhliða slíkri uppbyggingu þarf að tryggja að hún rýri ekki hefðbundin not og upplifun, vernd óbyggðra víðerna, mikilvægra landslagsheilda og náttúru miðhálendisins. Að þessu sögðu er mikilvægt að þróa stefnu um samgöngur á miðhálendinu með tilliti til orkuskipta í samgöngum og mögulegs öryggishlutverks vegna náttúruvár.

Landsskipulagsstefna horfir einnig til orkuskipta í samgöngum og fjölbreyttra ferðamáta. Til að hægt sé að hraða orkuskiptum er mikilvægt að skipulagsáætlanir taki mið af áætlunum um endurnýjanlega orkugjafa í samgöngum. Undirstaða gæða í byggðu umhverfi felst í vandaðri samþættingu samgöngukerfa og byggðar. Ég legg áherslu á að samhliða markvissum orkuskiptum er jafnframt nauðsynlegt að auka hlutdeild vistvæns ferðamáta til að ná markmiði stjórnvalda um samdrátt í losun gróðurhúsalofttegunda.

Eins og við höfum öll orðið vör við er aukin ásókn í nýtingu haf- og strandsvæða, m.a. fyrir matvælaframleiðslu og orkuvinnslu. Í þessu sambandi þarf því að skilgreina siglingaleiðir á strandsvæðum og skerpa sýn á rýmisþörf öryggissvæða sæstrengja og aðra staðbundna nýtingu sem hefur takmarkandi áhrif á veiðar og siglingar. Einnig er þörf á skýrari stefnumörkun fyrir ákvarðanir um staðbundna nýtingu og náttúruvernd á hafsvæðum utan strandsvæða. Á næstu árum hefst vinna við gerð strandsvæðisskipulags fyrir Eyjafjörð og Skjálfandaflóa. Í framhaldinu fer svo fram vinna þar sem unnið verður að því að skilgreina hvaða svæði skuli hafa í forgangi við gerð strandsvæðisskipulags.

Skipulag vindorkunýtingar er nýtt viðfangsefni í skipulagsmálum hér á landi en vaxandi áhugi er á nýtingu hennar. Í stjórnarsáttmála er sett fram áhersla um að vindorkuver byggist upp á afmörkuðum svæðum nærri tengivirkjum og flutningslínum þar sem unnt verður að tryggja afhendingaröryggi. Mikilvægt er að breið sátt ríki um hvernig staðið verði að uppbyggingu slíkra vindorkuvera og því er þörf á heildarstefnumörkun stjórnvalda um nýtingu vindorku og huga þarf að því hvort setja skuli sérstök viðmið um staðsetningu vindorkuvera, fjölda þeirra og stærð og enn fremur skýrari reglur og viðmið um áhrif á umhverfi og náttúru.

Líffræðilegri fjölbreytni stafar hætta af aukinni eftirspurn eftir nýtingu land-, haf- og strandsvæða, auk þess sem loftslagsbreytingar geta haft áhrif á samsetningu gróðurs og dýralífs. Breytt landnotkun hefur áhrif á líffræðilega fjölbreytni og losun gróðurhúsalofttegunda. Tryggja þarf að fjallað sé um líffræðilega fjölbreytni við stefnumörkun og framfylgd skipulagsáætlana.

Virðulegi forseti. Margar áherslur og aðgerðir hafa það markmið að efla byggðir um allt land. Lögð er áhersla á að við skipulagsgerð verði skilgreindir meginkjarnar í hverjum landshluta. Uppbyggingu innviða, þar á meðal samgangna, verði hagað þannig að hún sé til þess fallin að styrkja kjarnana sem sjálfbæra burðarása viðkomandi nærsamfélags og að uppbygging og rekstur öruggra samgangna efli atvinnulíf, bæði innan og milli landshluta. Með bættum samgöngum, tryggari þjónustu í nærumhverfi og fjölbreyttum atvinnutækifærum styður stefnan við jafnræði ólíkra hópa í samfélaginu.

Landið í heild sinni þarf að vera eftirsóknarverður kostur fyrir ungt fólk. Stefna um styrkingu meginkjarna og samgangna hefur það að markmiði að þróun búsetu- og samgöngumynsturs styðji til framtíðar markmið í loftslagsmálum og styrki byggð. Með því að hlúa að vexti og viðgangi meginkjarna er lagður sterkari grunnur að fjölbreyttri þjónustu og samkeppnishæfu atvinnulífi í hverju héraði sem býður upp á þau lífsgæði sem nútímasamfélag gerir kröfur um. Því fjölmennari sem þéttbýlisstaðir og byggð á jaðarsvæðum þeirra er, þeim mun líklegra er að þeir geti staðið undir fjölbreyttri og öflugri atvinnustarfsemi, þjónustu og menningarlífi.

Virðulegi forseti. Ég hef hér rakið meginefni tillögu til þingsályktunar um endurskoðaða landsskipulagsstefnu og legg til að henni verði að lokinni fyrri umræðu vísað til hv. umhverfis- og samgöngunefndar og síðari umræðu.


Ræðumaður: Sigurður Ingi Jóhannsson

Virðulegi forseti. Ég vil bara koma hérna upp í lok umræðunnar og þakka fyrir góð orð og þakkir til þeirra sem sömdu frumvarpið. Ég tek undir það, þetta er vel gert á stuttum tíma. Hér voru einnig  nokkrar spurningar sem ég ætlaði að reyna að bregðast við. Það er rétt að við þær aðstæður sem uppi eru á Íslandi í dag er auðvitað þröngur kostur á húsnæðismarkaði. Það væri hins vegar, held ég, sérkennilegt ef við værum á hverjum tíma undirbúin fyrir það að taka á móti 1% þjóðarinnar í húsnæði sem við stæðum alltaf með opið. Það væri ekki gott, held ég. En við getum líka bent á það að á síðustu sennilega allt að 20 mánuðum hefur okkur fjölgað um 1.000 manns  á mánuði þannig að það eru einhver 20.000 sem hafa komið hingað, ef við miðum við að íbúar Grindavíkur séu tæplega 4.000. En það er alveg ljóst að til þess að geta komið fólki fyrir  með svona stuttum fyrirvara þá þarf að nota allt húsnæði. Þess vegna er svarið við því það að það er hægt að skrá og skal skrá í leiguskrá HMS það  húsnæði sem þú gerir leigusamning um, hvort sem það er herbergjaleiga, sumarbústaður eða húsnæði hugsanlega í atvinnuhúsnæði sem ekki er ætlað til hefðbundinnar búsetu, en það skal þá standast kröfur um brunavarnir, við gerum kröfu um það. Þannig að það er sannarlega verið að hleypa fólki til að gera leigusamninga um óhefðbundið íbúðarhúsnæði en fólk getur fengið stuðning við það. Það er alveg klárt.

Varðandi þau skilyrði sem hér eru sett, það var aðeins komið inn á að þau væru flókin eða of mörg, þá held ég að þau séu eins einföld og hægt er. En það væri bara áhugavert ef nefndin gæti fundið einhverja leið til þess að gera þau enn þá einfaldari. Ég held að skilyrðin séu nokkuð opin, rúm, þannig að þau séu almenn og geti tekið utan um alla. En það er líka mikilvægt, eins og hér hefur nefnt, að átta sig á því hvort einhverjir falli milli skips og bryggju og  þá geti þeir  til að mynda leitað til félagsþjónustunnar í Grindavíkurbæ ef svo væri.

Það var aðeins rætt um fjárhæðirnar, annars vegar hvernig þær væru til fundnar og hins vegar af hverju það væru bara fjórir flokkar, að það væri sem sagt bara fjögurra manna fjölskylda og fleiri. Rökin fyrir því eru að þetta eru annars vegar sömu stuðlar og gilda í húsnæðisbótakerfinu, það eru sem sagt margföldunarstuðlar  sem þar eru notaðir. Þar hefur komið í ljós að það er ekkert mjög mikill munur á  þriggja manna og fjögurra manna fjölskyldu og eiginlega enginn munur eftir fjögurra manna fjölskyldu, hvort sem þú ert í fimm eða sex manna fjölskyldu, eða mjög lítill munur alla jafna. Þess vegna er þetta gert svona, til að hafa þetta eins einfalt og hægt er.

Varðandi fjárhæðirnar sjálfar eru þær kannski ekki mjög vísindalega fengnar að öðru leyti en því að horft er til þeirra fjárhæða sem eru á markaði hér á höfuðborgarsvæðinu og reynt að átta sig á því hvaða leiga stendur einstaklingi eða tveimur eða þremur eða fjórum til  boða og reynt að taka einhverjar tölur þar sem gætu þá  verið einhvers staðar á því bili að þær taki til stórs hluta af þessum kostnaði. Það er auðvitað eitthvað sem nefndin þarf að skoða líka. En það er fyrst og fremst reynt að átta sig á því — ég get bara tekið sem dæmi af því að það er ekkert óalgengt að nýjar íbúðir, 60 m² íbúðir, eru kannski á 200.000 kr. og þá er stuðningur upp á 150.000 kr., 75% af verðinu og þá er það hámarkið. Það   má kannski segja að þetta dugi til þess og þessir stuðlar,  eins og þeir hafa nýst í húsnæðisbótakerfinu, hafa þá nýst til að takast á við raunverulegar hækkanir frá einum upp í tvo og tvo til þrjá og fjóra og síðan er lítill munur eftir það.

Ég held, virðulegi forseti, að þetta séu helstu spurningarnar sem hér hafa komið fram. Að öðru leyti lýsi ég  vilja mínum og ráðuneytisins til að vinna með nefndinni eins vel og hægt er. Það er mikilvægt að fara vel yfir þetta en það er líka mikilvægt að klára þetta hratt og vel. Það skiptir máli, held ég, að þá hefur  löggjafinn tekið utan um afkomuna, eins og  við  kláruðum hér í gær, varðandi húsnæðisstuðning  eða þennan  viðbótarstuðning til sama tíma, út febrúar. Við vitum auðvitað ekki hvað gerist, við vonum auðvitað öll hið besta og margt jákvætt  hefur skilað sér á síðustu dögum. Síðan höfum við þessu til viðbótar  verið að reyna að tryggja aukið framboð af húsnæði með aðgerðum sem við höfum fengið leigufélagið Bríeti til að hjálpa okkur við, sem starfar hjá HMS, og erum einnig í samstarfi við leigufélagið Bjarg.


Ræðumaður: Ágúst Bjarni Garðarsson

Frú forseti. Ég ætla nú bara að koma hérna upp og taka undir með þeim sem hafa talað á undan mér. Eins og ég hef áður sagt þá er erfitt að setja sig í þá stöðu að vera gert að yfirgefa heimili sitt. Þetta er griðastaður bæði einstaklinga og fjölskyldna og hugur okkar allra er auðvitað hjá Grindvíkingum og þeim sem hefur verið gert að yfirgefa húsakynni sín. Stjórnvöld hafa brugðist vel við þessari stöðu, bæði þegar kemur að launastuðningi og svo auðvitað húsnæðismálunum eins og við erum að ræða hér. Þau eru tvíþætt. Þau eru til skamms tíma, sem þetta kannski tekur aðeins á, og svo inn í lengri framtíð. Það voru ákveðnar aðgerðir kynntar hér fyrir helgi. Ég vil bara sérstaklega nefna það og taka undir það sem fram kom í máli hv. þm. Björns Leví Gunnarssonar og hv. þm. Guðbrands Einarssonar, að það er mikilvægt að nefndin taki þá málið til sín og ef það eru einhverjir sem falla á milli skips og bryggju í þessu, að það verði tekið á þeim málum af festu.

Mig langar rétt í lokin að hrósa hæstv. innviðaráðherra og ráðuneytinu fyrir að vinna hratt og vel í þessu máli enda málið mjög brýnt.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um sértækan húsnæðisstuðning vegna náttúruhamfara í Grindavíkurbæ.  Frumvarpið er liður í nánari áætlun ríkisstjórnarinnar til að mæta húsnæðisvanda íbúa Grindavíkur í kjölfar jarðhræringanna á Reykjanesskaga.

Markmið frumvarpsins er þannig að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar vegna náttúruhamfaranna.

Ég mun nú gera stuttlega grein fyrir helstu efnisatriðum frumvarpsins.  Gert er ráð fyrir að um tímabundið stuðningsúrræði verði að ræða sem taki til tímabilsins frá 10. nóvember 2023 til 29. febrúar 2024. Er það sama tímabil og lagt er til grundvallar í frumvarpi félags- og vinnumarkaðsráðherra um tímabundinn stuðning til greiðslu launa vegna náttúruhamfaranna í Grindavíkurbæ. Í því sambandi er þó lagt til að kveðið verði á um það í bráðabirgðaákvæði við lögin að úrrræðið skuli endurskoðað fyrir lok febrúar 2024 með tilliti til þarfar á áframhaldandi stuðningi, þá eftir atvikum með hugsanlegum breytingum á fyrirkomulagi úrræðisins.

Lagt er til að Húsnæðis- og mannvirkjastofnun annist framkvæmd sértæks húsnæðisstuðnings en stofnun hefur nú þegar víðtæka reynslu af framkvæmd sambærilegs stuðningskerfis á grundvelli laga um húsnæðisbætur. Því mun bæði reynsla stofnunarinnar á þessu sviði sem og fyrirliggjandi umsóknar- og úrvinnslukerfi koma til með að nýtast við framkvæmd þessa úrræðis.  Frumvarpið byggir af þeim ástæðum á fyrirkomulagi húsnæðisbótakerfisins þar sem við getur átt, ekki síst þegar kemur að umsóknum um stuðninginn og úrvinnslu þeirra sem og leiðréttingu á greiðslum vegna breyttra aðstæðna.

Þá er gert ráð fyrir að stjórnvaldsákvarðanir Húsnæðis- og mannvirkjastofnunar, sem teknar eru á grundvelli laganna, verði frumvarpið að lögum, verði kæranlegar til úrskurðarnefndar velferðarmála, líkt og gildir um ákvarðanir stofnunarinnar um húsnæðisbætur.

Gert er ráð fyrir að sértækur húsnæðisstuðningur samkvæmt frumvarpinu feli í sér mánaðarlega greiðslu sem miðist við fjölda heimilismanna, óháð aldri, að teknu tilliti til hámarkshlutdeildar ríkisins í húsnæðiskostnaði. Í skilyrði um hámarkshlutdeild hins opinbera felst að stuðningurinn geti að hámarki numið 75% af leigufjárhæð vegna hins leigða húsnæðis, þ.e. húsnæðiskostnaði eins og það hugtak er skilgreint í frumvarpinu.  Með húsnæðiskostnaði er átt við þann hluta leigufjárhæðar sem greiddur er fyrir leiguafnot af húsnæði. Aðrar greiðslur og kostnaðarþættir sem leigjanda ber að greiða samkvæmt samningi eða lögum, svo sem fyrir hita, vatn, rafmagn, hússjóð, viðhald o.fl., teljast því ekki til húsnæðiskostnaðar í skilningi laga frumvarpsins.

Gert er ráð fyrir að stuðningurinn verði almennur við íbúa Grindavíkurbæjar sem taka á leigu húsnæði utan bæjarins og er því ekki gert ráð fyrir að hann miðist við tiltekin tekju- og eignamörk.

Lagt er til að fjárhæðir sértæks húsnæðisstuðnings fari eftir fjölda heimilismanna og fari eftir svokölluðum stuðlum húsnæðisbóta samkvæmt lögum um húsnæðisbætur sem ætlað er að endurspegla hvernig leiguverð hækkar hér á landi með auknum fjölda heimilismanna. Þannig er gert ráð fyrir að einstaklingur geti fengið allt að 150.000 kr. á mánuði í sértækan húsnæðisstuðning að því gefnu að húsnæðisstuðningur eða leigukostnaður viðkomandi nemi 200.000 kr. eða hærri fjárhæð á mánuði. Þegar tveir búi saman geti hámarksfjárhæð sértæks húsnæðisstuðnings numið allt að 198.000 kr. og 232.500 kr. ef heimilismenn eru þrír í heimili. Séu heimilismenn fjórir eða fleiri geti stuðningurinn að hámarki numið 252.000 kr. á mánuði sem miðast við að húsnæðiskostnaður viðkomandi sé 336.000 kr. á mánuði eða hærri. Er þannig lagt til grundvallar að stuðningurinn geti að hámarki numið 75% af húsnæðiskostnaði viðkomandi heimilis, eins og ég nefndi áður.

Með heimilismönnum er átt við alla þá sem raunverulega búa í hinu leigða húsnæði og uppfylla nánari skilyrði sem sett eru fyrir stuðningnum, m.a. um lögheimili eða tímabundið aðsetur. Almennt er því lagt til grundvallar að fólk geti aðeins átt eitt heimili og þar með einungis talist til heimilismanna á einum stað á hverjum tíma. Er þó gert ráð fyrir ákveðnum undantekningum vegna barna sem eiga tvö heimili, og er þar um sömu tilvik að ræða og í lögum um húsnæðisbætur.

Er þannig í fyrsta lagi gert ráð fyrir að búi foreldrar eða forsjáraðilar barns ekki saman teljist barn búsett bæði á lögheimili sínu og í húsnæði þess foreldris eða forsjáraðila sem það á ekki lögheimili hjá, enda dvelji barnið hjá foreldrinu eða forsjáraðilanum í að lágmarki 30 daga á ári. Telst barnið þá sem heimilismaður hjá báðum foreldrum sínum eða forsjáraðilum til 18 ára aldurs.

Í öðru lagi geti barn sem hefur tímabundið aðsetur hjá fósturforeldrum vegna tímabundins fósturs samkvæmt barnaverndarlögum talist til heimilismanna á heimili foreldra eða forsjáraðila þess.

Í þriðja lagi geti barn sem hefur tímabundið aðsetur á heimavist eða námsgörðum einnig talist til heimilismanna hjá foreldri eða forsjáraðila þess ef það á þar lögheimili.

Virðulegi forseti.  Gert er ráð fyrir að eftirfarandi skilyrði þurfi að vera uppfyllt til greiðslu sértæks húsnæðisstuðnings:

Í fyrsta lagi þurfi umsækjandi og aðrir heimilismenn að hafa verið með lögheimili eða tímabundið aðsetur í Grindavíkurbæ hinn 10. nóvember síðastliðinn en verið gert að yfirgefa heimili sín á grundvelli laga um almannavarnir. Í þessu sambandi er þó ekki gert ráð fyrir að viðkomandi þurfi að hafa verið stödd heima fyrir þegar rýmingin fór fram heldur er með skilyrðinu vísað til þess að heimili viðkomandi séu á því svæði sem fyrirmæli stjórnvalda um rýmingu tóku til.

Í öðru lagi er gert að skilyrði að umsækjandi og aðrir heimilismenn séu búsettir í hinu leigða húsnæði og eigi þar lögheimili eða tímabundið aðsetur. Í þessu horfi ég til frumvarps til laga um breytingu á lögum um lögheimili og aðsetur, lögum um mannvirki og lögum um brunavarnir, sem væntanlegt er á þingið og mun veita Grindvíkingum auknar heimildir til að skrá tímabundið aðsetur í húsnæði utan Grindavíkurbæjar, svo sem í orlofshúsnæði í sumarhúsabyggð.

Í þriðja lagi er gert ráð fyrir að umsækjandi sé 18 ára eða eldri, enda eru börn ófjárráða fram að þeim tíma og á framfæri foreldra sinna eða forsjáraðila.

Í fjórða lagi skuli umsækjandi verða aðili að leigusamningi um hið leigða húsnæði sem skráður hefur verið í leiguskrá húsnæðisgrunns Húsnæðis- og mannvirkjastofnunar.

Í fimmta og síðasta lagi liggi fyrir umboð umsækjanda og annarra heimilismanna, 18 ára og eldri, til nauðsynlegrar upplýsingaöflunar Húsnæðis- og mannvirkjastofnunar til að staðfesta rétt viðkomandi til stuðningsins.

Einnig er gert ráð fyrir að kveðið verði á um tilvik sem girði fyrir rétt til sértæks húsnæðisstuðnings. Þannig verði slíkur stuðningur ekki veittur í fyrsta lagi ef umsækjandi eða aðrir heimilismenn teljast þegar til heimilismanna í öðru húsnæði samkvæmt samþykktri umsókn um sértækan húsnæðisstuðning. Í þessu felst að synja ber umsókn að svo stöddu ef slíkur stuðningur er þegar greiddur vegna einhverra umræddra heimilismanna vegna annars leiguhúsnæðis. Gefst viðkomandi þá færi á að leiðrétta umsóknina og eftir atvikum heimilisskráningu viðkomandi.

Í öðru lagi verður slíkur stuðningur ekki veittur þegar einhver heimilismanna er eigandi viðkomandi leiguhúsnæðis. Hið sama gildir ef eigandi hins leigða húsnæðis er lögaðili sem er nátengdur heimilismanni með nánar skilgreindum hætti. Þessu skilyrði er ætlað að koma í veg fyrir málamyndagerninga þar sem leigjandi og leigusali eru í raun sami aðili.

Í þriðja lagi verður slíkur stuðningur ekki veittur þegar sértækur húsnæðisstuðningur er þegar greiddur öðrum vegna sama húsnæðis og er það einnig til að koma í veg fyrir málamyndagerninga. Í því sambandi reynir þó á rannsóknarskyldu Húsnæðis- og mannvirkjastofnunar sem og lýsingu í leigusamningi á hinu leigða, þar sem gert er ráð fyrir að unnt verði að greiða sértækan húsnæðisstuðning vegna herbergjaleigu. Kemur því til greina, sem dæmi, að greiða sitthvorri fjölskyldunni sem leigja saman íbúð, húsnæðisstuðninginn að því gefnu að það kom skýrt fram í viðkomandi leigusamningum hvernig húsnæðið skiptist á milli þessara tveggja leigjenda.

Í fjórða og síðasta lagi er gert ráð fyrir að sértækur húsnæðisstuðningur verði ekki greiddur ef viðkomandi húsnæði fullnægir ekki kröfum um brunavarnir íbúðarhúsnæðis sem settar eru fram í lögum og reglugerðum.

Að öðru leyti eru ekki gerðar sérstakar kröfur til húsnæðisins svo lengi sem um er að ræða íbúðarhúsnæði eða annað húsnæði sem leigt er til íbúðar hér á landi. Gæti því, líkt og ég nefndi áðan, m.a. verið um að ræða herbergjaleigu, leigu sumarbústaða eða jafnvel atvinnuhúsnæðis að því gefnu að húsnæðið uppfylli allar þær kröfur sem gerðar eru til brunavarna íbúðarhúsnæðis. Með þessu er ekki verið að viðurkenna atvinnuhúsnæði sem íbúðarhúsnæði heldur verið að horfast í augu við þann húsnæðisskort sem við búum við og Grindvíkingar hafa, líkt og aðrir, fengið að reyna á eigin skinni. Ég mælti hér í síðustu viku fyrir þingsályktunartillögu um húsnæðisstefnu til 15 ára ásamt fimm ára aðgerðaáætlun, sem telur 43 aðgerðir sem er m.a. ætlað að mæta þessum skorti á íbúðarhúsnæði á viðráðanlegu verði. Á meðan við vinnum að því að koma á auknu jafnvægi á húsnæðismarkaði er þó mikilvægt að tryggja að allir Grindvíkingar sem hafa þurft að leigja sér húsnæði vegna jarðhræringanna á Reykjanesskaga geti notið húsnæðisstuðningsins, ekki aðeins þeir sem hafa náð að tryggja sér hefðbundið íbúðarhúsnæði til leigu. Verður þó engu að síður að gera kröfu um að þar sé ekki um að ræða húsnæði þar sem brunavarnir eru ófullnægjandi. Því miður virðist mikið um búsetu í slíku húsnæði og er það eitt af viðfangsefnum húsnæðisstefnu að tryggja betur öryggi fólks sem þar býr. Vinna þarf markvisst að því að leysa þann vanda og ná búsetu í atvinnuhúsnæðið upp á yfirborðið. Ég nefndi hér áðan frumvarp um breytingu á lögum um brunavarnir m.a., sem dreift verður á Alþingi í dag vonandi og stefnt er að því að geta mælt fyrir á morgun, en það hefur einmitt að markmiði auka öryggi þeirra sem hafa fasta búsetu í atvinnuhúsnæði, efla brunaeftirlit og auka öryggi slökkviliðsmanna við störf.

Hvað varðar sértækan húsnæðisstuðning til Grindvíkinga vil ég rétt í lokin nefna að gert er ráð fyrir því að slíkur stuðningur hafi ekki áhrif á aðrar opinberar greiðslur. Þannig teljist stuðningurinn ekki til skattskyldra tekna og hafi ekki áhrif á greiðslur samkvæmt lögum um almannatryggingar eða lögum um félagslega aðstoð.

Enn fremur er lagt til grundvallar að komi til þess, sem ég sannarlega vona, að fólk geti snúið aftur heim fyrir lok tímabils úrræðisins muni það áfram njóta stuðningsins út tímabilið svo lengi sem leigusamningur er enn í gildi og leigugreiðslur inntar af hendi. Mikilvægt er að ákveðinn fyrirsjáanleiki gildi í þessum efnum og Grindvíkingar geti við gerð leigusamnings reitt sig á að þeir hafi stuðninginn út tímabilið að öðrum skilyrðum uppfylltum, enda ljóst að tímabundnum leigusamningum verður almennt ekki sagt upp á gildistíma þeirra heldur ljúki á umsömdum degi. Þá er uppsagnarfrestur á ótímabundnum samningum þrír mánuðir vegna leigu á einstökum herbergjum en sex mánuðir ef um hefðbundnar íbúðir er að ræða. Þannig verði heimilt að greiða stuðninginn áfram þrátt fyrir að viðkomandi heimilismenn búi ekki lengur í leiguhúsnæðinu, að því gefnu að leigusamningur sé enn í gildi og leiga greidd samkvæmt honum.

Virðulegi forseti. Með frumvarpinu er enn fremur gert ráð fyrir að ákveðnar breytingar verði gerðar samhliða á öðrum lögum.  Er þar í fyrsta lagi um að ræða breytingar á lögum um húsnæðisbætur, sem ætlað er að skýra nánar samspil þessara tveggja húsnæðisstuðningsúrræða.  Í fyrsta lagi er gert er ráð fyrir að breytingar verði gerðar á lögunum í því skyni að heimilt verði að greiða húsnæðisbætur vegna leiguhúsnæðis í Grindavík enda þótt umsækjandi og aðrir heimilismenn séu þar ekki búsettir vegna fyrirmæla stjórnvalda um rýmingu á grundvelli laga um almannavarnir. Þannig er gert ráð fyrir að rýmingin hafi ekki áhrif á rétt viðkomandi til húsnæðisbóta.

Í þessu sambandi er í öðru lagi lagt til að viðkomandi heimili geti samtímis notið slíkra húsnæðisbóta vegna leiguhúsnæðis í Grindavík og sértæks húsnæðisstuðnings vegna húsnæðis sem tekið er á leigu annars staðar á landinu.

Í þriðja lagi er gert ráð fyrir að heimilt verði að greiða húsnæðisbætur vegna íbúðarhúsnæðis þótt sértækur húsnæðisstuðningur sé greiddur samtímis vegna sama húsnæðis. Þó er gert að skilyrði að húsnæðisbæturnar séu ekki greiddar vegna sömu heimilismanna og sértæki húsnæðisstuðningurinn. Þessu er ætlað að tryggja að húsnæðisbótalöggjöfin feli ekki í sér hindrun þess að þau sem njóti húsnæðisbóta geti boðið Grindvíkingum inn á heimili sín.

Aftur á móti er ekki gert ráð fyrir að sömu einstaklingar geti notið bæði húsnæðisbóta og sértæks húsnæðisstuðnings vegna leigu á sama húsnæðinu. Í því sambandi verði skerpt á því að þeir einstaklingar sem njóta sértæks húsnæðisstuðnings teljist ekki jafnframt til heimilismanna í skilningi laga um húsnæðisbætur. Þeir hafi þannig ekki áhrif á rétt annarra til húsnæðisbóta.

Þá eru í öðru lagi lagðar til breytingar á húsaleigulögum til að skýra nánari réttarstöðu leigjenda við þær aðstæður sem leigjendur húsnæðis í Grindavík stóðu frammi fyrir í kjölfar rýmingar bæjarins. Í þessu sambandi er ljóst að húsaleigulögin taka ekki sérstaklega á því hvernig fara skuli með efndir leigusamninga við afnotamissi leiguhúsnæðis við slíkar aðstæður. Þó hefur almennt verið talið að þeir hafi getað rift samningnum við þessar aðstæður og þar með losnað undan leigugreiðslum, þó ekki fyrr en íbúðin hafi verið tæmd sem var auðvitað ómögulegt vegna rýmingarinnar þar til nýlega.

Samkvæmt húsaleigulögum hefur leigjandi þannig m.a. heimild til riftunar ef húsnæði spillist svo á leigutímanum, af ástæðum sem ekki verða raktar til leigjandans, að það nýtist ekki lengur til fyrirhugaðra nota eða telst heilsuspillandi að mati heilbrigðisyfirvalda. Hið sama á við ef réttur leigjanda er verulega skertur vegna laga eða annarra opinberra fyrirmæla.  Slík riftun þarf að vera skrifleg og skal henni fylgja rökstuðningur. Réttaráhrif riftunar eru þá þau að réttindi og skyldur leigusala og leigjanda samkvæmt leigusamningi falla niður frá dagsetningu riftunar og skal leigjandi rýma leiguhúsnæðið þegar í stað nema aðilar semji um annað og skal leigusali þá eiga rétt á leigugreiðslum vegna þess tíma sem líður frá riftun þar til leigjandi hefur rýmt húsnæðið samkvæmt samkomulaginu.

Lögin gera þannig ekki ráð fyrir þeim aðstæðum að leigjandi geti ekki tæmt íbúðina í beinu framhaldi af riftuninni, líkt og gerðist í Grindavík. Þannig var þeim leigjendum í Grindavík sem kusu að rifta leigusamningum sínum vegna afnotamissis húsnæðisins í raun ómögulegt að tæma hið leigða húsnæði þegar í stað og losna þannig undan leigugreiðslum. Þykir því mikilvægt að skýra nánar heimildir húsaleigulaga til riftunar á leigusamningi við þessar aðstæður og hvernig skuli fara um rýmingu, þ.e. tæmingu, húsnæðisins af eigum leigjanda.

Er því lagt til að kveðið verði með skýrum hætti á um heimild leigjanda jafnt sem leigusala til riftunar ef leigjandi missir afnot af hinu leigða húsnæði um lengri tíma vegna opinberra fyrirmæla um brottflutning fólks af hættusvæði þar sem húsnæðið stendur. Lagt er til að leigjandi skuli þá rýma leiguhúsnæðið án ástæðulauss dráttar þegar fyrirmælunum hefur verið aflétt og eigi síðar en innan sjö daga frá afléttingu þeirra. Hafi húsnæðið ekki verið rýmt innan þess frests skuli leigusali eiga rétt á greiðslu leigu vegna þess tíma sem líður frá lokum frestsins þar til leiguhúsnæðið hefur verið rýmt.

Virðulegi forseti. Í þessu sambandi er þó ljóst að leigjendur kunna margir hverjir að vilja viðhalda samningssambandi við leigusala sinn um leiguhúsnæðið þannig að þeir geti snúið aftur heim þegar og ef aðstæður leyfa.   Til að skýra nánar réttarstöðu leigjenda er því lagt til að kveðið verði á um að við slíkar aðstæður skuli leigusali bæta leigjanda afnotamissinn með hlutfallslegum afslætti af leigugjaldi vegna þess tíma sem afnotamissirinn varði eða á annan hátt sem aðilar koma sér saman um. Verði aðilar ekki ásáttir um bætur eða afslátt geti þeir leitað álits sérstaks úttektaraðila samkvæmt húsaleigulögum en þeir geti jafnframt borið álit slíks úttektaraðila undir kærunefnd húsamála sem kveður upp bindandi úrskurði í slíkum málum.

Virðulegi forseti.  Samkvæmt mati á kostnaðaráhrifum frumvarpsins er talið að áætlaður heildarkostnaður ríkissjóðs á mánuði vegna úrræðisins nemi um 220–242 millj. kr. á mánuði. Þar af nemi kostnaður vegna uppsetningar umsóknargáttar, greiðslukerfis og umsýslukostnaðar hjá Húsnæðis- og mannvirkjastofnun um 2,4–3 millj. kr. Á fjögurra mánaða tímabili nemi heildarkostnaður úrræðisins því á bilinu 880–970 millj. kr.

Ég tel mikilvægt að þær lagabreytingar sem hér hafa verið kynntar nái fram að ganga til að unnt verði að tryggja Grindvíkingum húsnæðisöryggi.

Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. velferðarnefndar og 2. umræðu.


Ræðumaður: Líneik Anna Sævarsdóttir

Virðulegi forseti. Hér ræðum við loftslagsmálin í aðdraganda loftslagsráðstefnu Sameinuðu þjóðanna. Þar verður staðan metin og leiðin mörkuð áfram. Hér á Íslandi höfum við lögfest markmið um að ná kolefnishlutleysi eigi síðar en árið 2046 og sett fleiri vörður á leiðina. Við getum náð settum markmiðum en til þess þurfum við áfram að vinna markvisst. Vinnan gegn loftslagsbreytingum er samvinnuverkefni og það þarf að vinna á mörgum ólíkum sviðum samtímis. Ég vil leyfa mér að segja að þar beri hæst orkumál í víðu samhengi en líka umbætur í hringrásarhagkerfinu og landnýting, og lykillinn að umbótum er rannsóknir og nýsköpun á öllum þessum sviðum. Stjórnvöld þurfa að veita markvissa forystu, beita réttum hvötum og stuðla að vandaðri upplýsingagjöf. Atvinnulífið vinnur markvisst og viðfangsefnin þar eru ólík í mismunandi geirum en atvinnulífið er í lykilhlutverki við að finna nýjar og grænar lausnir með nýsköpun.

Einstaklingar hafa líka áhrif við allar ákvarðanir um daglega neyslu. Verkefnin eru ólík í orkumálunum en þau felast m.a. í öflun meiri endurnýjanlegrar orku, betri orkunýtingu — og hér hefur verið komið inn á hlutverk flutningskerfisins í því — en líka nýsköpun í orkugeiranum og áframhaldi orkuskipta til að draga úr losun gróðurhúsalofttegunda. Raforka nýtist t.d. ekki beint til orkuskipta á stærri farartækjum á lengri leiðum og þess vegna verður að tryggja aðgengi að rafeldsneyti. Framleiða þarf rafeldsneyti úr endurnýjanlegri orku, t.d. á formi vetnis eða ammoníaks, og getur slík framleiðsla á Íslandi verið bæði hagkvæm og orðið mikilvægt framlag í baráttu gegn loftslagsbreytingum í heiminum jafnframt því að vera forsenda orkuskipta í flutningum til og frá Íslandi. Við þurfum að ákveða hvernig við stöndum að framleiðslu rafeldsneytis og hvaða umgjörð við sköpum þeirri framleiðslu, t.d. varðandi kröfur til orkuöflunar, eignarhalds og ávinnings nærumhverfis.

Uppbygging alvöruhringrásarhagkerfis er líka forsenda árangurs. Þar er auðvitað fyrsta reglan að nýta allt hráefnið vel. Í matvælaframleiðslu þarf til að mynda að horfa á allan skrokkinn af sláturdýrinu eða allt grænmeti sem er framleitt innan lands og nýta það vel. Þar eru nýsköpunartækifæri. Það sem ekki nýtist þarf svo að fara inn í hringrásina. Við þurfum að nota allt lífrænt efni í áburð eða til orkuframleiðslu, málma og plast í endurvinnslu og þannig mætti áfram telja.

En þá að landnýtingunni. Öll ræktun bindur kolefni í gróðri auk þess sem ræktun gróðurlítils eða rofins lands dregur úr losun kolefnis út í andrúmsloftið. Frá því á níunda áratugnum — ég ætla að leyfa mér að fullyrða það — hefur binding kolefnis í gróðri aukist mikið hér á landi, bæði vegna markvissrar ræktunar, svo sem í nytjaskógrækt og landgræðslu, en líka vegna stöðugt minnkandi beitar. Nú kalla bændur og aðrir landeigendur hins vegar eftir skýrari leiðsögn stjórnvalda um áherslur í kolefnisbindingu og kolefnisbókhaldi landnýtingar. Það þarf að vera skýrt hvernig landeigendur geta staðið að kolefnisbindingu til að hún uppfylli alþjóðareglur, hvort sem vilji er til að selja kolefniseiningar á markaði eða nota þær til jöfnunar í eigin bókhaldi og um leið sem leiðsögn við að bæta kolefnishringrás í eigin rekstri. Ef rétt er á haldið gætu íbúar í dreifbýli nýtt meira land til kolefnisbindingar og um leið skotið viðbótarstoðum undir afkomumöguleikana jafnframt því að vera virkir þátttakendur í vinnunni gegn loftslagsbreytingum.

Virðulegi forseti. Vinnan að loftslagsmálum hefur samlegð með allri vinnu að sjálfbæru og öruggu samfélagi. Árangur í loftslagsmálum fer líka oftast saman við hagkvæmni í rekstri, hvort sem það er í heimilisbókhaldinu, í rekstri fyrirtækja eða í rekstri samfélags. Við höfum raunveruleg tækifæri til að ná árangri í loftslagsmálum í vinnunni gegn loftslagsbreytingum innan lands. Lykilatriðið er að horfa ekki þröngt á vinnuna, setja okkur markmið og aðgerðaáætlun á mörgum sviðum.


Ræðumaður: Ingibjörg Isaksen

Virðulegi forseti. Bráðum hefst fundur aðildarríkja loftslagssamstarfssamnings Sameinuðu þjóðanna, sem er einmitt tilefni umræðunnar hér í dag. Þar á að ræða hvernig heimurinn geti náð þeim markmiðum að takmarka hækkun meðalhitastigs andrúmslofts jarðar við 1,5°C miðað við hitastig fyrir iðnvæðingu. Það verður hnattræn stöðutaka eins og hæstv. ráðherra kom inn á áðan.

Hér á Íslandi má segja að við höfum góða sögu að segja og þó svo að enginn sé fullkominn þá má segja að Ísland sé til fyrirmyndar í baráttu fyrir umhverfinu. Notkun okkar á hreinni orku sætir aðdáun alheimssamfélagsins og við erum vel í stakk búin að uppfylla þau skilyrði sem við höfum sett okkur. Ísland getur verið fyrirmynd í umræðunni og margar þjóðir hafa einmitt leitað til okkar þegar kemur að þessum málum, þegar kemur að aðgerðum í þágu umhverfismála þar sem við sýnum öðrum skrefin. En þó svo að við eigum langt í land við að fullnýta þá orkukosti sem við eigum og dreifingu orkunnar þá megum við ekki gleyma að hér á landi erum við í öfundsverðri stöðu til að ná einmitt þessum markmiðum. Sú staða er þó ekki sjálfgefin. Það hefur ítrekað verið bent á yfirvofandi orkuskort hér á landi þar sem aðilar hafa neyðst til að brenna olíu til að halda daglegum rekstri gangandi. Bara í gær fengum við tilkynningu frá Landsvirkjun þess efnis að grípa þurfi til takmörkunar á víkjandi orku til fiskimjölsverksmiðja, fiskþurrkunar og gagnavera sem stunda rafmyntagröft. Það er hins vegar mikilvægt að hafa samninga hvað varðar ótrygga orku og afhendingu á henni til þess að fullnýta kerfið okkar en skerðingarnar eru hins vegar að aukast og vara yfir í lengri tíma. Eftirspurn allra hefur aukist talsvert, hvort sem við lítum hérlendis eða erlendis og hvort sem um er að ræða stórnotendur, heimilin eða annan atvinnurekstur. Magn raforku hér á landi getur takmarkast við vatnsmagn í lónum, þurrkatíð hefur áhrif og m.a. líka yfirfylling. Í núverandi stöðu er almenna svarið að bíða og vonast eftir góðri tíð og það má svo sannarlega segja að það sé ekki vænlegt til árangurs að treysta á íslenska veðurfarið.

Að þessu sögðu þá er samt brýnt að ákveða með hvaða hætti við ætlum að ná þeim markmiðum sem við höfum sett okkur. Ætlum við að leita ólíkra leiða? Hvernig ætlum við að nýta auðlindirnar okkar? Ætlum við að virkja meira? Ætlum við að minnka sóun í kerfinu og með hvaða hætti ætlum við að byggja upp byggðalínuna okkar og dreifikerfi? Eða ætlum við hreinlega að halla okkur aftur og horfa upp á gríðarlega afturför í loftslagsmálum hér á landi? Leiðin áfram ætti að vera skýr og það er eiginlega óskiljanlegt að við séum ekki öll hreinlega á harðahlaupum. Við verðum ekki kolefnishlutlaus án þess að grípa til aðgerða og því var afar ánægjulegt að heyra hæstv. ráðherra hér áðan fara aðeins yfir vænlegu aðgerðaáætlunina. Ríkisstjórnin hefur sett sér háleit og mikilvæg markmið. Við ætlum að verða kolefnishlutlaus árið 2040 í samræmi við stefnumið Parísarsamningsins. Þá er líka mikilvægt að hafa það í huga að umhverfismál varða okkur öll, allt heimssamfélagið eins og það leggur sig, enda er það heildarmyndin sem skiptir máli þó svo við séum afar oft að einblína eingöngu á landið okkar. Til að mynda getur stríð í heiminum haft áhrif á dreifingu orkunnar og nýtingu hennar og fengið þjóðir til að hugsa þetta í rauninni allt upp á nýtt. Þar er Ísland í rauninni engin undantekning, við reiðum okkur á heildarmyndina eins og allar aðrar þjóðir. Því er mikilvægt að öll ríki heims standi saman að aðgerðum í góðri trú og COP-fundirnir eru gríðarlega mikilvægir í því samhengi þar sem ríkin sameinast um ákvarðanir og aðgerðir og vinna þetta mikilvæga verkefni saman. Það er öllum ljóst að samvinna er lykillinn að betra samfélagi og betri heimi.

Í vinnu sem þessari er mikilvægt að við sinnum hagsmunagæslu einnig fyrir Ísland og Íslendinga. Hvað þýðingu hafa ákvarðanir sem eru teknar hér hvað varðar innleiðingu á reglugerðum og fleiri málum hér á landi þar sem við erum að hugsa um sérstöðu Íslands? Við eigum að beita okkur fyrir því að vinnan sé með þeim hætti að tekið sé tillit til þjóða sem hafa sérstöðu eins og Ísland sem er eyja og treystir talsvert á flugsamgöngur á mörgum sviðum. Harðar aðgerðir á sviði flugsins sem tengir okkur við umheiminn geta reynst okkur afar þungt högg. Því er mikilvægt að við séum að vakta þær tillögur sem fram koma og breytingar á þeim með áhrif þeirra á hagsmuni okkar að leiðarljósi og ég treysti því að fulltrúar Íslands séu að sinna því verkefni og maður finnur það alveg að þeir eru að gera það. En það er afar mikilvægt að allir komi að þessari hagsmunagæslu saman. Ávallt höfum við loftslagsmarkmiðin okkar ofarlega í huga að sjálfsögðu, en hins vegar getum við hæglega náð saman um tillögur sem koma ekki til með að hafa neikvæð áhrif á hagsmuni samfélagsins okkar og atvinnulíf. Til þess þurfa okkar fulltrúar að flagga sérstöðu Íslands í alheimsvinnu sem þessari.

Einnig er vert að hafa í huga að ómögulegt verður að ná markmiðum loftslagssamnings Sameinuðu þjóðanna og viðbóta við hann án traustrar samvinnu stjórnvalda og einkaaðila. Fyrirtæki hér á landi hafa gengið í aðgerðir með það að markmiði að lágmarka sóun, minnka útblástur og hraða orkuskiptum. Þau eiga lof skilið fyrir góða vinnu og þakklæti í þágu umhverfismála og við viljum halda þeirri skilvirku vinnu áfram, sem er afar mikilvægt, því það er nauðsynlegt að við gerum það einmitt með hagsmuni heildarinnar að leiðarljósi.


Ræðumaður: Hafdís Hrönn Hafsteinsdóttir

Virðulegi forseti. Við skulum gæta þess að vera ekki haldin svo mikilli staðfestingarhlutdrægni að hafa þá tilhneigingu að hygla undir og leita markvisst að þeim upplýsingum sem staðfesta eða styrkja ákveðna draumsýn um samfélagið sem á sér hreinlega ekki stoð í veruleikanum. Að halda því fram að orsökin fyrir aukinni hörku og aukinni skipulagðri glæpastarfsemi hér á landi sé til komin vegna þess að lögreglan sé í auknum mæli vopnuð er vægast sagt undarlegur málflutningur. Það er vegna aukinnar skipulagðrar glæpastarfsemi og aukinnar hörku í ofbeldisbrotum sem við þurfum að hafa lögreglu sem er viðunandi búnaði búin til að tryggja öryggi almennings. Hvaða öryggisstig og þjónustu viljum við og hvaða væntingar hefur almenningur til þess að lögreglan geti brugðist við þeim aðstæðum sem koma upp í samfélaginu? Almenningur býst við því að lögreglan sé þannig tækjum búin að hún geti brugðist við þeim aðstæðum sem upp kunna að koma hverju sinni og í ljósi aukins vopnaburðar og aukningar á fjölda skráðra tilfella þar sem vopnum er beitt er nauðsynlegt að lögreglunni sé gert kleift að bregðast við með öruggum hætti við slíkum aðstæðum.

Það er öllum ljóst að styðja þarf við löggæsluna í sínum viðbrögðum í takt við nýjan veruleika. Við treystum á lögregluna þegar eitthvað kemur upp á og hún þarf að geta unað við ásættanlegan búnað, þjálfun og mannafla til að takast á við þá auknu hörku sem er að myndast í samfélaginu. Notkun vopna, hvort sem það eru rafvarnarvopn eða skotvopn, krefst þjálfunar og við eigum að gera það sem til þarf svo að tryggja megi öryggi lögreglumanna við störf sín og gera þeim kleift að tryggja með viðunandi hætti öryggi almennings.

Að lokum, virðulegi forseti, langar mig að benda á og minna á að að baki hverjum einasta lögreglumanni er fjölskylda. Við skulum ekki gleyma því.


Ræðumaður: Hafdís Hrönn Hafsteinsdóttir

Virðulegi forseti. Við höfum öll orðið vör við aukna hörku og breyttar aðstæður í glæpastarfsemi á Íslandi. Síðasta árið hafa fregnir af hrottalegum árásum og auknum umsvifum glæpasamtaka verið daglegt brauð. Lögreglan gerir sitt besta með þann mannafla og þá tækni sem hún hefur í höndum sér en við finnum samt sem áður að landsmenn eru óttaslegnir varðandi þróun skipulagðrar glæpastarfsemi hér á landi. Með stöðugri þróun glæpasamtaka hefur reynst sífellt erfiðara að eiga við þau og stöðva uppsveiflu þeirra hérlendis. Allir fasar löggæslunnar eru að verða komnir að þolmörkum og þegar við ræðum þessi mál verðum við að taka inn í umræðuna starfsöryggi og viðbragðsgetu lögreglumanna sem leggja líf sitt að veði hvern einasta dag til að tryggja öryggi landsmanna og halda uppi lögum og reglu hér á landi. Lögreglan hefur kallað eftir viðunandi búnaði til að geta sinnt störfum sínum og það lýtur m.a. að takmörkuðu öryggi, hærri slysatíðni og auknu álagi hjá lögreglu með auknum vopnaburði í samfélaginu og aukinni hörku í ofbeldisbrotum. Að senda lögreglu á vettvang með úðavopn og kylfu þar sem skotvopni hefur verið beitt eða hótun um beitingu þess sjá allir að er óboðlegt, bæði gagnvart viðbragðsaðilum og þolendum í viðkomandi máli. Öryggi almennings og lögreglumanna verður að vera í forgangi í öllum ákvarðanatökum.


Ræðumaður: Lilja Rannveig Sigurgeirsdóttir

Hæstv. forseti. Mig langar til að nýta þær tvær mínútur sem ég hef hér til að ræða innlenda matvælaframleiðslu, þá sérstaklega garðyrkju og grænmetisrækt. Hér á landi höfum við gríðarleg tækifæri sem felast í því að við getum ræktað nægilega mikinn mat fyrir okkur sjálf en við eigum þó ansi langt í land með það. Við flytjum inn mjög mikið magn af matvöru hingað til lands, matvöru sem oft væri hægt að framleiða hér á landi. Við erum með tollasamninga við mörg lönd til að jafna stöðuna hér innan lands og við höfum upprunamerkingar á matvöru en því miður er hún oft mjög takmörkuð. Það eru dæmi um að matvara sé framleidd í einu landi og flutt til annars lands og unnin þar og er þá merkt því landi sem hún er unnin í. Við getum gert mun betur í upprunamerkingu því að neytandinn á rétt á því að vita hvað hann er að kaupa og margir íslenskir bændur og framleiðendur hafa verið að standa sig mjög vel í þeim efnum. Hér á landi er mjög mikið keypt af erlendu grænmeti og þar af leiðandi er oft erfitt að koma innlendri matvöru á markað. Þetta hefur orðið til þess að innlendri matvöru hefur oft verið hent því að hún hefur skemmst á meðan hún er í geymslu. Íslenska matvaran kemst nefnilega ekki inn á markaðinn vegna þess að það er til svo gríðarlegt magn af erlendri matvöru. Þetta er eitthvað sem við þurfum að skoða betur. Við þurfum kannski að skoða það líka að menningin hér á landi sem hefur skapast er að við sem neytendur ætlumst til þess að geta keypt allar vörur allan ársins hring, óháð því hvort það sé uppskerutímabil matvörunnar eða ekki. Við getum gert betur.


Ræðumaður: Ágúst Bjarni Garðarsson

Klifri,Virðulegur forseti. Ég er foreldri fatlaðs barns og ég held ég geti fullyrt að það hefur ekkert kennt mér meira í lífinu heldur en að fá það hlutverk upp í hendurnar. Ég sagði það í viðtali sem tekið var við mig í sumar í blaði Sjálfsbjargar, landssambands hreyfihamlaðra, að það væru margvíslegar áskoranir sem biðu þeirra sem fengju þetta hlutverk í hendurnar. Það væri óskandi oft og tíðum að kerfið gripi aðstandendur eilítið betur, því að erum við öll tilbúin í þetta hlutverk? Nei. Þurfum við hjálp? Já, við þurfum oft aðstoð og leiðbeiningar um það hvernig við eigum að takast á við þetta nýja hlutverk í okkar lífi.

Ég ætla því að fagna sérstaklega, og ég hef rætt það á öðrum vígstöðvum, samningi sem undirritaður var í síðustu viku á milli mennta- og barnamálaráðuneytis og Landssamtakanna Þroskahjálpar um að setja á fót rafrænt upplýsingatorg fyrir foreldra fatlaðra barna, þar sem verða upplýsingar um alla þá þjónustu og þann stuðning sem stendur foreldrum fatlaðra barna til boða. Hér er um að ræða þriggja ára tilraunaverkefni — 18 milljónir yfir þriggja ára tímabil, um 6 milljónir á ári — og ég fagna þessu mjög og ég fagna því líka að þarna sé lögð sérstök áhersla á upplýsingar fyrir foreldra með fjölbreyttan tungumála- og menningarbakgrunn. Ég held að við hér á Alþingi hljótum að fagna verkefnum sem þessum.


Ræðumaður: Líneik Anna Sævarsdóttir

Virðulegi forseti. Ég vil þakka framsögumanni fyrir flutning nefndarálits velferðarnefndar um málið hér við 2. umræðu og nefndarmönnum og öðrum þingmönnum fyrir innleggið hér. Ég styð þetta mál og eftir að hafa tekið þátt í umfjöllun velferðarnefndar tel ég máli vandað og að sett markmið muni nást, markmið um að tryggja stuðning til greiðslu launa til starfsfólks á almennum vinnumarkaði, en fyrir liggur að ríki og Grindavíkurbær munu áfram greiða starfsfólki sínu í Grindavík laun.

Frumvarpið er hluti af viðbrögðum ríkisstjórnarinnar við þessari óvissu sem ríkir í kjölfar jarðhræringa og í ljósi þess ástands sem jarðhræringarnar hafa skapað í Grindavíkurbæ. Ég kem hér fyrst og fremst til að ítreka að ég tek undir það mat velferðarnefndar að frumvarpið feli í sér mikilvæg skref til að tryggja launagreiðslur til þeirra einstaklinga sem nú búa við mikla óvissu. Jafnframt tek ég undir mikilvægi þess að stutt sé við ráðningarsamband atvinnurekenda og starfsfólks og því verði viðhaldið meðan þessi mikla óvissa ríkir.

Ég vil leggja áherslu á það að við hér á Alþingi vinnum hratt og vel að þeim verkefnum sem við getum farið í til að draga úr þeirri óvissu sem íbúar Grindavíkur standa frammi fyrir en á sama tíma þurfum við auðvitað að gefa okkur tíma til þess að rýna málin og ég tel að það hafi tekist vel í vinnslu þessa máls. Ég vil samt sem áður benda á það, eins og fleiri hafa gert hér, að framkvæmdaraðilar, sem í þessu tilfelli er Vinnumálastofnun, þurfa að halda vel utan um framkvæmdina og greina það sem upp kemur þannig að hvort sem þarf að framlengja þetta úrræði síðar eða fara í sambærileg úrræði þá verði til góðar upplýsingar um það sem vel gengur og það sem hugsanlega vantar upp á. Þá þurfa stjórnvöld auðvitað áfram að fylgjast náið með framvindu mála í Grindavík með aðstoð náttúrufræðinga en líka og ekki síður með áhrifum atburðanna á fólk.

Það er mikilvægt að við náum að afgreiða þetta tiltekna mál um launagreiðslur í dag og á morgun, og raunar byrjaði það nú í dag,  tökum við til við vinnslu frumvarps um sértækan húsnæðisstuðning vegna náttúruhamfara í Grindavík, en það frumvarp var lagt fram hér á Alþingi í dag og við tókum fyrstu umfjöllun um það í velferðarnefnd í morgun.

Virðulegi forseti. Hugur minn er hjá Grindvíkingum. Það er mikilvægt að þeir fái svigrúm til að vinna sig í gegnum áfallið og óvissuna sem þeir standa frammi fyrir. Til að gera það mögulegt þurfum við hér á Alþingi að gera okkar til þess að skapa festu varðandi þá þætti sem við getum haft áhrif á með lagasetningu og þetta frumvarp er liður í þeim viðbrögðum.


Ræðumaður: Þórarinn Ingi Pétursson

Virðulegur forseti. Ég vil byrja á því að þakka málshefjanda fyrir þessa þörfu umræðu og sömuleiðis hæstv. matvælaráðherra fyrir  svörin. Ég tek undir með hæstv. matvælaráðherra hvað það varðar að við stöndum á stórkostlegum tímamótum í baráttunni gegn riðunni í dag en fram undan er gríðarlegt verkefni sömuleiðis; að útrýma þeim arfgerðum sem bera þau gen sem taka við riðunni, þ.e. sem eru með áhættuarfgerð gagnvart riðu. Við höfum nýverið fundið  verndandi arfgerð, ARR-arfgerðina,  og verkefnið er að dreifa henni þá vítt og breitt um landið en verkefnið er sömuleiðis að mörgu leyti áhættusamt því að það eru fáir einstaklingar sem bera þessa arfgerð.

Ég vil vekja athygli á því, virðulegi forseti, að sömuleiðis eru aðrar arfgerðir, sem eru vissulega ekki viðurkenndar, sem eru mjög líklega  verndandi og til þess þarf að horfa sömuleiðis því að verkefnið — jú, það getur tekið allt að tíu árum eða eitthvað svoleiðis að reyna að útrýma riðunni en við þurfum að horfa til þess að þeir bændur sem hafa þurft að skera niður núna þurfa að hafa forgang í því að kaupa til sín þá gripi sem bera þessa verndandi arfgerð. Þá þurfum við að athuga að samkvæmt  ákveðinni verðkönnun sem gerð var í haust kostaði lambhrútur með ARR-genið   um 100.000 kr og gimbur sem bar ARR-gen — það var engin gimbur til sölu vegna þess að menn sitja á þessu algerlega eins og eðlilegt er en mjög líklega kemur sú gimbur til með að kosta um 50.000. Við þurfum að grípa  um þetta vegna þess að verkefnið er að útrýma riðunni á Íslandi í eitt skipti fyrir öll.


Ræðumaður: Lilja Rannveig Sigurgeirsdóttir

Hæstv. forseti. Ég vil byrja á að þakka málshefjanda fyrir umræðuna og hæstv. matvælaráðherra fyrir sín svör hér áðan. Það er ljóst að síðastliðna mánuði hafa verið stigin stór skref í rannsóknum á riðu og genum með riðumótstöðu, þ.e. með arfgerðargreiningu. Það er mjög mikilvægt að við reynum allt mögulegt til að tryggja það að einn daginn verði hér riðuþolinn sauðfjárstofn því að alvarleikinn þegar riða kemur á bæ er ljós. Riðu fylgir fjárhagslegt tjón og andlegt áfall þeirra bænda sem eiga stofninn er mikið, sem og nágranna þeirra og tengdra aðila. Baráttan við riðuna hefur verið löng og ströng en við erum farin að sjá ljós við enda ganganna. Því er mjög gott að heyra af þeirri rannsóknarvinnu sem er í gangi, en það þarf að tryggja að þeir bændur sem lenda í þessu áfalli fái þær bætur sem mikilvægt er að þeir fái.

Á meðan þessi vinna er í gangi þurfum við að tryggja það að við gefum ekkert eftir á öðrum sviðum baráttunnar. Ég hef áður talað hér í ræðustól um sauðfjárveikivarnarlínur. Ég mun gera það aftur. Þær línur eru girðingar og náttúrulegar hindranir eins og ár sem koma í veg fyrir að sauðfé fari á milli svæða og koma í veg fyrir frekari dreifingu sjúkdóma eins og riðu og garnaveiki þegar þeir sjúkdómar skjóta upp kollinum. Ef þessar varnarlínur eiga að virka sem skyldi þarf að tryggja viðunandi eftirlit og viðhald því að þetta eru varnir sem verða að vera í eins fullkomnu standi og hægt er. Annars missa þær marks. Ég vil bara ítreka það í þessari umræðu.


Ræðumaður: Sigurður Ingi Jóhannsson

Herra forseti. Varðandi brunaöryggisgjaldið þá var það lagt á í lögum um mannvirki frá 2010 og hefur einmitt skilað sér í það að verða umtalsvert há fjárhæð eða 650 milljónir, eins og hv. þingmaður nefnir, á þessum tíma, oft í kringum 600 milljónir. Það var hins vegar ekki í lögum um brunavarnir. Árið 2018 þegar við leggjum niður markaðar tekjur þá er bara fjallað um það á mjög einfaldan hátt að þetta gjald skuli áfram vera til og að það renni í ríkissjóð. Hugmyndin 2010 var að það stæði fyrir umsýslu ríkisins hvað varðar þennan málaflokk. Það er alveg umdeilanlegt hvort það standi undir því í dag. Auðvitað fara þessir peningar í ríkissjóð og við erum síðan með fjármuni til að standa undir ákveðnum hlutum. Mér finnst alveg umhugsunarefni hvað ætti að gera við þessa fjármuni. Í lögum um brunavarnir, þar sem er alveg skýrt að sveitarfélögin standa fyrir rekstri slökkviliða og annars, var það ekki vilji löggjafans enda ekkert fjallað um að brunavarnagjald rynni til sveitarfélaga. Þannig að þetta væri stærri umræða heldur en bara sisvona. En auðvitað eigum við að skoða alla hluti.


Ræðumaður: Sigurður Ingi Jóhannsson

Virðulegur forseti. Ég þakka hv. þm. Birgi Þórarinssyni fyrir að taka þetta upp. Það verður að segjast alveg eins og er að maður hrekkur bara við reglulega, því miður, þegar maður heyrir í fréttum af brunum hér á höfuðborgarsvæðinu. Því miður reynist það allt of oft vera í atvinnuhúsnæði þar sem fólk býr í einhvers konar óleyfishúsnæði.

Eftir hina hörmulegu atburði á Bræðraborgarstíg var settur á laggirnar starfshópur af þáverandi félags- og vinnumarkaðsráðherra, nú barnamálaráðherra, sem fór og kortlagði hvað væri hægt að gera betur. Það voru fjölmargar aðgerðir. Í kjölfarið á því fóru nokkrar þeirra til framkvæmda, m.a. hjá HMS varðandi fræðslu og aðra þætti. Hluti af þessum hugmyndum fóru í tvo starfshópa. Annar þeirra skilaði síðan tillögum til mín. Það byggði nú reyndar m.a. á skýrslu sem kom út í apríl 2022 þar sem í ljós kom að það voru um 2.200–2.500 manns, minnir mig, sem bjuggu í slíku húsnæði, sem var reyndar í skárra ástandi heldur en menn óttuðust. Starfshópurinn var með fjórar tillögur til skoðunar. Það er frumvarp sem ég er búinn að fara með í gegnum ríkisstjórn og ég vona að það komi hingað inn í þingið á næstu dögum, í dag eða á morgun, og ég geti farið yfir það. Það mun taka á því að heimila skráningu í svona húsnæði, þá sambærilegt við málið sem hv. þingmaður nefndi varðandi flóttamenn, þannig að það væru á leiðinni sambærilegar heimildir. Í þessu frumvarpi verða líka heimildir til handa slökkviliðinu og byggingarfulltrúa að fara inn og skoða og takast á við þegar svona hlutir eru. Ég vil segja að nú fær löggjafinn tækifæri til að grípa hratt inn í. Framkvæmdarvaldið er búið að undirbúa þessa vinnu.

En auðvitað er ábyrgðin hjá eigendum þessara húsa og ég vil nota þetta tækifærið hérna og stela tíu sekúndum, herra forseti, og skora á það fólk sem á slíkt húsnæði að koma því í lag. Þetta getur ekki gengið svona áfram.


Ræðumaður: Willum Þór Þórsson

Hæstv. forseti. Ég vil þakka hv. þm. Bergþóri Ólasyni fyrir að taka upp þetta mikilvæga mál. Þetta hefur verið í umræðunni og það er líka bara alveg sjálfsagt. Ég held að það sé bara mjög gott að draga þetta einmitt fram hér. Ég get alveg staðið hér föstum fótum á því að þetta mun ekki skerða okkar fullveldi og það mun ekki skerða okkar ákvarðanatökurétt á hinu háa íslenska Alþingi. Það er þannig og í raun og veru engu við það að bæta.


Ræðumaður: Willum Þór Þórsson

Hæstv. forseti. Ég þakka hv. þm. Bergþóri Ólasyni fyrir að koma inn á þessi mál og þessa reglugerð Alþjóðaheilbrigðismálastofnunarinnar sem við erum auðvitað aðilar að, getum við sagt, eins og aðrar þjóðir. Síðan kom hv. þingmaður inn á það sem er, má segja, í vinnslu sem er einhvers konar sameiginleg sýn á það hvernig við tökumst á við faraldra inn í framtíðina, sem hv. þingmaður vísaði til, með leyfi forseta, Pandemic Treaty, einhvers konar samkomulag um það hvernig við horfum til faraldra í framtíðinni. Það er á vinnslustigi og það sem ég veit um þann sáttmála er að það verður alltaf val hvernig við tökumst á við þær kringumstæður sem koma upp og þá út frá þeim lögum og reglum og stjórnarskrá sem við fylgjum. Já, þá er ég kominn að alþjóðaheilbrigðisreglugerðinni.  Ég hef spurt þessara spurninga og það er verið að taka saman fyrir mig greiningu á þessu. Ég get hins vegar fullyrt varðandi það sem hefur kannski verið í umræðunni um að stjórn heilbrigðismála sé með einhverju marki með þessari reglugerð komin yfir til Alþjóðaheilbrigðismálastofnunarinnar, á þeim ákvörðunum sem við tökum hér í íslensku heilbrigðiskerfi, að það er það ekki þannig. Það er ekki þannig. Stefnumótunin á sér ekki stað þar. Stefnumótunin á sér stað hér og við fylgjum henni og við fylgjum íslenskri stjórnarskrá og við fylgjum íslenskum lögum og við tökum ákvarðanir hér á Alþingi um það sem við viljum sjá í íslensku heilbrigðiskerfi. Það er staðfest og ég hef spurt eftir því.

Varðandi það hvort einhverjir fyrirvarar hafa verið gerðir þá held ég að það hafi ekki verið þörf á að gera neina sérstaka fyrirvara vegna þess að öll ákvarðanataka er hér hjá þinginu, hinu íslenska Alþingi. Það stendur alveg fast.


Ræðumaður: Willum Þór Þórsson

Hæstv. forseti. Ég þakka hv. þm. Guðmundi Inga Kristinssyni fyrir spurninguna. Hún er mikilvæg. Já, ég myndi alveg örugglega eftir ár svara því sama vegna þess að ég legg mikla áherslu á að við náum saman við sjúkraþjálfara. Ég lít á þetta sem mjög mikilvægan lið í endurhæfingunni þvert á. Til að mynda, bara til að staðfesta áhuga og mikilvægi endurhæfingar í heilbrigðisþjónustu og velferðarþjónustu allri, þá höfum við núna skipað endurhæfingarráð þvert á félagsmálaráðuneyti og heilbrigðisráðuneyti þannig að við vinnum betur saman með öllum aðilum. Þar er auðvitað þáttur sjúkraþjálfara inni á öllum stofnunum, sjálfstætt starfandi og allra annarra, mjög mikilvægur.

Af því að hv. þingmaður kom hérna inn á offituna þá er tíðni hennar því miður að aukast eins og alls staðar í hinum vestræna heimi. Það er alveg sérmál og stórmál og ég er sannfærður um að hv. þingmaður kemur bara í samræður við mig um það mál seinna meir.


Ræðumaður: Willum Þór Þórsson

Hæstv. forseti. Ég vil þakka hv. þm. Guðmundi Inga Kristinssyni fyrir að koma inn á málefni sjúkraþjálfara og í raun endurhæfingar vegna þess við horfum á sjúkraþjálfara sem mjög mikilvægan þátt í endurhæfingu. Við höfum gert fjölmargt á því sviði að efla endurhæfingu. Sjúkraþjálfarar gegna mjög mikilvægu hlutverki á mjög víðtæku sviði endurhæfingar. Þegar við erum að jafna okkur eftir erfiðar aðgerðir sem kalla á mikil inngrip inni á spítala þá taka sjúkraþjálfara við í uppbyggingunni. Þegar við erum að undirbúa mikilvægar aðgerðir þá spila sjúkraþjálfarar stórt hlutverk. Það sem er búið að gera undanfarið, sem er undanfari þeirra samninga sem nú eiga sér stað milli Sjúkratrygginga og sjúkraþjálfara, varðar svokallaðar sex skipta tilvísanir sem voru nauðsynlegar, það er búið að fella það úr gildi. Nú geta einstaklingar sem þurfa á þjónustu sjúkraþjálfara að halda leitað beint til sjúkraþjálfara og þetta er auðvitað niðurgreitt, en þetta er svipað og var með sérgreinalæknasamninginn, að þá er hægt að rukka aukalega. Það skiptir máli að horfa inn í það og við erum að reyna að ná samningi við sjúkraþjálfara um þann þátt þannig að við nýtum okkur þessa mikilvægu þjónustu. Við höfum líka horft til framlags sjúkraþjálfara í endurhæfingunni yfir allt sviðið, á milli heilbrigðisendurhæfingar og starfsendurhæfingar, og til svona fjölþættari nálgunar og samspils við aðra þætti af því að hv. þingmaður kom hérna inn á almenna líðan. En þessar samningaviðræður milli Sjúkratrygginga og sjúkraþjálfara standa yfir.


Ræðumaður: Sigurður Ingi Jóhannsson

Virðulegi forseti. Ég ætla að ítreka svar mitt um það að við ætlum að halda áfram að fylgjast með. Ég veit að hv. þingmaður og hennar flokkur er meira og minna sammála því markmiði að koma til móts við þá sem þurfa á stuðningi að halda á húsnæðismarkaði og við náum þannig að jafna og búa til réttlátari húsnæðismarkað. Leiðir hv. þingmanns og hennar flokks hafa hins vegar gjarnan verið að hækka bætur endalaust, sem er eftirspurnarhvetjandi, sem býr til meiri þörf fyrir enn meiri bætur og er í raun og veru ekki lausnin á vandamálinu. Það sem við erum að reyna að gera er að auka framboðið á húsnæði, reyna t.d. að setja fjármuni inn þar sem fólkið sjálft getur þá vonandi samið um hærri laun, sem þýðir að það þarf minni bætur en getur staðið í sjálfbæru samfélagi. Afleiðingin verður hins vegar sú sama:  Fólk mun ráða við þá greiðslubyrði sem það er með en þarf ekki að lifa á bótum og bótahugsun frá ríkinu.


Ræðumaður: Sigurður Ingi Jóhannsson

Virðulegur forseti. Eins og hv. þingmaður veit hefur ríkisstjórnin að sjálfsögðu og stjórnvöld, og þegar ég segi stjórnvöld þá tala ég auðvitað líka um Seðlabankann, fylgst náið með því hvað er að gerast á húsnæðismarkaðnum. Ég veit að hv. þingmaður, sem hefur meira að segja, ef ég man rétt, starfsreynslu úr Seðlabankanum, fylgist náið með því sem þar gerist og þeim gögnum sem þau leggja fram og hafa verið að greina, að við séum þrátt fyrir allt búin að komast býsna vel frá því ástandi sem verið hefur. En á síðustu mánuðum hafa hlutirnir verið að versna og við þurfum að vera á tánum gagnvart því sem næst gerist. Þess vegna er mikilvægast af öllu, og því er ríkisstjórnin svo sannarlega að vinna að, að tryggja að hér séu skynsamleg fjárlög lögð fram sem styðja við peningastefnuna til þess að ná tökum á að verðbólgan fari niður og vextirnir fari niður. Það er langsamlega stærsti ávinningurinn fyrir heimilin og fyrirtækin í landinu og það held ég að við séum öll sammála um.

En af því að hv. þingmaður byrjaði á því að spyrja: Hvað er ríkisstjórnin að gera á húsnæðismarkaði á þessum tíma? þá erum við að glíma við óvæntan atburð. Ég er ekki að fela mig á bak við hann. Við tökumst á við verkefnið í Grindavík eins og það er. En ef við værum ekkert búin að vera að undirbúa, ef það væri engin húsnæðisstefna, ef við værum ekki að setja fjármuni í stofnframlög eða hlutdeildarlán, við erum í raun búin að búa til nýtt húsnæðiskerfi á síðustu árum að norrænni fyrirmynd, þá væri ekki verið að byggja 800 íbúðir á þessu ári og 1.000 á því næsta og 1.000 á því þarnæsta, þ.e. 2.800 íbúðir. Það væri þá þessum 2.800 íbúðum færra á markaðnum. Þannig að ríkisstjórnin er sammála um að það þarf að stíga inn á markaðinn og hafa þar ákveðin áhrif, en auðvitað þurfum við líka að búa til aðstæður á markaðnum þannig að hann sjálfur geti byggt meira af húsnæði.




Ræðumaður: Ingibjörg Isaksen

Virðulegi forseti. Ég vil nú byrja á því að þakka hv. þingmönnum fyrir umræðuna. Þetta er búið að vera mjög vönduð og góð umræða varðandi þessa þingsályktunartillögu sem ég lagði fram og mælti fyrir. Mér sýnist í skjótu bragði að ef þeir þingmenn sem vilja  setja sig á málið geri það þá séum við með mál sem allir flokkar, fyrir utan einn, eru á, eru samþykkir, sem er gríðarlega jákvætt og ég vona að það styrki málið enn frekar í meðförum þingsins.

Þetta mál var einmitt sett fram til þess m.a. að skapa vandaða umræðu og kemur ekki á óvart að þingmenn Norðausturkjördæmis hafi hér komið í umræðuna. En það er satt sem sagt er hér varðandi möguleikann á að mennta sig í heimabyggð, að það skili því frekar að fólk setjist að og verði þá áfram á staðnum. Þetta er einmitt einn liður í því að við viljum efla enn frekar sérfræðikunnáttu og fá fleira heilbrigðisstarfsfólk til okkar á landsbyggðina. Það er afar mikilvægt.

En það má ekki gleyma því að þó að þetta sé verkefni sem blasir við okkur, að fjölga í heilbrigðisstéttinni, þá er það líka verkefni sem blasir við víða um allan heim. Að því sögðu þá er svo mikilvægt að við skoðum alla möguleika til þess að fjölga tækifærum til menntunar fyrir heilbrigðisstarfsfólk. Það er líka réttur landsmanna að fá heilbrigðisþjónustu óháð búsetu og efnahag og þetta er einn liður í því að efla þann þátt. Sjúkrahúsið á Akureyri er vel til þess fallið að geta tekið að sér þessi verkefni. Þetta kemur fram í stefnu sjúkrahússins. Það er vilji þarna, það er mannauður og reynsla sem sýnir að það er alveg klárlega tækifæri til þess einmitt að sækja fram á þessum vettvangi.

Það er búið að fara yfir rannsóknir varðandi kæfisvefn. Það er einnig búið að koma á fót þekkingar- og ráðgjafarmiðstöð um ME-sjúkdóminn, heilbrigðisráðherra gerði það á dögunum, en mér skilst að hluti sjúklinga sem veiktust af Akureyrarveikinni fyrir um  fyrir 75 árum síðan sýni frekari tilhneigingu til að þróa með sér ME-sjúkdóminn. Þetta sýnir það bara að það er mikill vilji til þess hjá stjórnendum Sjúkrahússins á Akureyri að taka að sér frekari verkefni. Það má  heldur ekki gleyma því að með því að sjúkrahúsið geti tekið að sér viss verkefni þá minnkar það álagið á Landspítalann því að það er  þannig að ef þjónustan er ekki til staðar á Sjúkrahúsinu á Akureyri þá fer vandinn ekkert, hann fer þá frekar á Landspítalann. Þetta er því alveg borðleggjandi að mínu mati, að fólk utan af landi, og þá er ég að horfa á  norðausturhlutann, þurfi ekki með tilheyrandi kostnaði og fyrirhöfn að leggja land undir fót til að sækja sér heilbrigðisþjónustu sem væri með góðu móti hægt að veita í heimabyggð.

Hv. þm. Jakob Frímann Magnússon kom einmitt inn á það áðan að það væri aukinn tilkostnaður við að efla sjúkrahúsið til þess að það yrði háskólasjúkrahús. Það er rétt. En í tillögunni er líka lagt til að horft sé á aðrar leiðir sem hægt er að spara á móti, eins og kostnað Sjúkratrygginga Íslands varðandi ferðakostnað og fleira. Og það er kostnaður sem leggst á kerfið, bara á mismunandi aðila. Í dag er þessi kostnaður að leggjast á fólk sem býr á landsbyggðinni vegna þess að það þarf að kosta ferðina á milli staða. Sjúkratryggingar Íslands eru jú að greiða tvær ferðir á ári núna fyrir þjónustu sem ekki er veitt í heimabyggð en þriðju ferðinni á að bæta við  eftir áramót. En þetta er samt sem áður kostnaður ef þú þarft að fara að sækja þjónustuna í auknum mæli, oftar en tvisvar á ári. Það er líka  kostnaður sem fylgir því að þú þarft  að gista yfir nótt og jafnvel nætur, þú þarft að fá frí frá vinnu og skóla. Þannig að þetta er töluvert sem er í rauninni  hægt að spara þarna. Þetta snýst um þjónustuna, að hún sé til staðar fyrir fólkið og lagist að fólkinu, ekki að fólk þurfi að aðlagast þjónustunni og þjónustustiginu. Þetta er því aukið öryggi fyrir fólkið og ég fagna bara umræðunni og þakka hv. þingmönnum sem tóku þátt í henni kærlega fyrir.


Ræðumaður: Ingibjörg Isaksen

Virðulegi forseti. Ég endurflyt hér tillögu mína til þingsályktunar um aðgerðaáætlun til að efla Sjúkrahúsið á Akureyri. Tillagan var áður lögð fram á 153. löggjafarþingi og er nú endurflutt óbreytt en tillögugreinin hljóðar svo, með leyfi forseta:

„Alþingi ályktar að fela heilbrigðisráðherra að skipa starfshóp sem hafi það hlutverk að móta stefnu og aðgerðaáætlun til að efla Sjúkrahúsið á Akureyri með tilliti til vísinda og mennta. Samhliða því markmiði verði stuðlað að bættri heilbrigðisþjónustu á upptökusvæði sjúkrahússins ásamt því að laða að sérhæft heilbrigðisstarfsfólk. Starfshópurinn leggi áherslu á eftirfarandi:

1.   Samstarf við Landspítala og tengdar menntastofnanir verði aukið með það að markmiði að veita Sjúkrahúsinu á Akureyri viðurkenningu á verkefnum tengdum háskólasjúkrahúsi.

2.   Staða Sjúkrahússins á Akureyri í rannsóknum, þróun og kennslu verði styrkt.   Starfshópurinn kostnaðargreini og meti ávinning af þeim tillögum sem lagðar eru fram.

Ráðherra leggi niðurstöður starfshópsins fyrir Alþingi eigi síðar en 1. september 2024.“

Meðflutningsmenn á þessari tillögu minni eru hv. þingmenn Þórarinn Ingi Pétursson, Líneik Anna Sævarsdóttir, Lilja Rannveig Sigurgeirsdóttir, Bjarkey Olsen Gunnarsdóttir, Þorgerður Katrín Gunnarsdóttir, Logi Einarsson, Hanna Katrín Friðriksson og Björn Leví Gunnarsson ásamt Njáli Trausta Friðbertssyni.

Sjúkrahúsið á Akureyri gegnir mikilvægu hlutverki á landsbyggðinni en það veitir almenna og sérhæfða heilbrigðisþjónustu þar sem áhersla er lögð á bráðaþjónustu og helstu sérgreinameðferðir. Það er annað tveggja sérgreinasjúkrahúsa landsins og gegnir lykilhlutverki í almannavörnum. Sjúkrahúsið á Akureyri hefur fengið alþjóðlega gæðavottun á starfsemi sinni, fyrst heilbrigðisstofnana á Íslandi ásamt öðrum vottunum.

Virðulegi forseti. Mönnun fagfólks í heilbrigðiskerfinu verður sífellt meira krefjandi og nauðsynlegt er að leita nýrra leiða við að mennta og þjálfa heilbrigðisstarfsfólk ásamt því að auka tækifæri til náms. Með auknum verkefnum, aukinni vísindastarfsemi og fleiri nemum er líklegra að það gangi betur að laða sérhæfða starfsmenn til Sjúkrahússins á Akureyri og veita þannig betri heilbrigðisþjónustu á svæðinu. Flutningsmenn telja að færa mætti aukin verkefni yfir á Sjúkrahúsið á Akureyri og leggja því til að skipaður verði starfshópur sem hafi það verkefni að móta stefnu og aðgerðaáætlun til þess að ná þeim markmiðum fram. Með aukinni samvinnu við Landspítala og viðeigandi menntastofnanir má byggja enn frekar upp öflugt nám á sviði heilbrigðisvísinda á Sjúkrahúsinu á Akureyri.

Í dag er í boði fjölbreytt nám í heilbrigðisvísindum við Háskólann á Akureyri sem efla mætti frekar með auknu samstarfi við aðra háskóla. Á Sjúkrahúsinu á Akureyri er starfandi deild mennta og vísinda sem sér um skipulag, umsjón og eftirlit með því sem lýtur að menntun og vísindum þvert á allar starfseiningar sjúkrahússins. Meðal verkefna deildarinnar er að skipuleggja starfsnám háskólanema og framhaldsskólanema í heilbrigðisgreinum auk þess að hafa umsjón með skipulagi sérnámsgrunnslækna, sérnámslækna og annarra nema í sérnámsstöðum. Sjúkrahúsið á Akureyri hefur um langt árabil annast starfsnám háskólanema í grunnnámi við HA, HÍ og við erlenda háskóla en auk þess annast það sérnám heilbrigðisstétta að fenginni háskólagráðu í heilbrigðisvísindum. Á Sjúkrahúsinu á Akureyri er mögulegt að ljúka öllum sjúkrahúsmánuðum sérnámsgrunnsársins. Sérnámslæknar í heimilislækningum og meistaranemar í geðhjúkrun geta einnig lokið sjúkrahúshlutanum á Sjúkrahúsinu á Akureyri. Annað sérnám er skipulagt í samstarfi við LSH. Vísindastarf fer vaxandi og ákveðnir starfsmenn sjúkrahússins sem uppfylla hæfnikröfur háskóla gegna störfum prófessora, dósenta og lektora við HA og HÍ. Enn fremur er virkt vísindasamstarf við erlenda háskóla og háskólasjúkrahús.

Virðulegi forseti.   Það að efla enn frekar hlutverk Sjúkrahússins á Akureyri þegar kemur að menntun heilbrigðisstarfsmanna er í samræmi við stjórnarsáttmála ríkisstjórnarinnar. Í kaflanum um menntamál kemur fram, með leyfi forseta:

„Meta þarf mönnunarþörf til lengri tíma í heilbrigðis- og menntakerfinu og skoða í því samhengi hvort breyta þurfi starfsumhverfi og fyrirkomulagi grunnmenntunar til að mæta vaxandi þörf til framtíðar, m.a. með hliðsjón af aðstæðum í dreifðum byggðum.“

Þá segir í heilbrigðisstefnu til 2030 að styrkja þurfi hlutverk Sjúkrahússins á Akureyri til þess að efla hlutverk þess sem kennslusjúkrahús ásamt því að auka samvinnu við Háskólann á Akureyri.

Flutningsmenn telja mikilvægt að styrkja stöðu Sjúkrahússins á Akureyri sem kennslusjúkrahúss og skoða hvort forsendur séu til staðar til að skilgreina það og viðurkenna hlutverk þess sem háskólasjúkrahúss. Greina þarf hvort aðstaða og innviðir séu til staðar á sjúkrahúsinu til þess að ráðast í aukin verkefni á þessu sviði og hvernig samstarfi við aðrar stofnanir yrði háttað. Mér skilst á starfsfólki Sjúkrahússins á Akureyri að sú vinna sé nú þegar hafin að einhverju leyti, af þeirra hálfu a.m.k. Á sama tíma stendur íslenskt heilbrigðiskerfi frammi fyrir alvarlegum mönnunarvanda en fyrirséð er að fjölga þurfi verulega starfsmönnum í heilbrigðiskerfinu á Íslandi. Á meðan erfitt er að taka á móti fleiri nemum á LSH getur Sjúkrahúsið á Akureyri tekið að sér fleiri nema og stærri verkefni, en svo að það sé mögulegt verður að veita aukið fjármagn til verkefnisins.

Í heilbrigðisstefnu til ársins 2030 er fjallað um í kaflanum „Hugsað til framtíðar“ hvort gera megi breytingar á fyrirkomulagi grunnmenntunar heilbrigðisstarfsfólks til að mæta betur þörfum íslensks heilbrigðiskerfis og skipulagi þjónustunnar um allt land, t.d. með því að taka betur tillit til aðstæðna í hinum dreifðum byggðum. Þar er tekið dæmi um svæðissjúkrahúsið í Tromsö í Noregi sem fékk stöðu háskólasjúkrahúss eftir að háskólinn á svæðinu var settur á fót á grundvelli byggðasjónarmiða. Í skilgreiningu á þriðja stigs heilbrigðisþjónustu segir m.a. að starfsemi háskólasjúkrahúss sé ekki bundin við hús eða byggingar heldur geti hún farið fram á mörgum stöðum og á fleiri en einni stofnun að uppfylltum þeim skilyrðum sem þarf um háskólasjúkrahús. Flutningsmenn telja mikilvægt að skoðuð verði af fullum þunga öll þau verkefni sem Sjúkrahúsið á Akureyri gæti tekið að sér sem falla undir skilgreiningu háskólasjúkrahúss og létt um leið álaginu á LSH. Flutningsmenn eru meðvitaðir um að oft sé verið að vinna með færri sjúklinga á sjúkrahúsinu en alþjóðaviðmið segja til um varðandi stærð háskólasjúkrahúsa en það eigi einnig við annars staðar á Íslandi þar sem þjóðin er fámenn og umhverfisaðstæður oft óhagstæðar og langt á milli staða. Í dag eru allar helstu sérgreinar og meðferðir í tengslum við þær á Sjúkrahúsinu á Akureyri, auk þess sem það sinnir meðferðum í flestum undirsérgreinum viðkomandi sérgreina. Nú þegar er til staðar góð samvinna við LSH með þeim hætti að ýmsir sérfræðingar koma að vinnu á Sjúkrahúsinu á Akureyri með tilheyrandi sparnaði á ferðakostnaði fyrir bæði sjúklinga sem og Sjúkratryggingar Íslands. Í því samhengi má einnig nefna að nýlega er hafin starfsemi blóðskilunar sem unnin er í samstarfi við LSH sem sparar bæði fjármagn og ferðalög fyrir sjúklinga.

Öflug starfsemi Sjúkrahússins á Akureyri sem háskólasjúkrahúss leiðir til þess að heilbrigðisþjónusta á Norður- og Austurlandi verður betri en í heilbrigðisstefnu til 2030 er einmitt lögð áhersla á bætta þjónustu. Sérfræðingar frá sjúkrahúsinu fara nú þegar og hitta sjúklinga innan annarra starfsstöðva heilbrigðisstofnana á svæðinu og gæti sú þjónusta aukist enn frekar með tilkomu háskólasjúkrahúss. Góð og metnaðarfull heilbrigðisþjónusta eins og Sjúkrahúsið á Akureyri sinnir vissulega en hefur möguleika á að veita í auknum mæli ef rétt er gefið bætir búsetuskilyrði og heilbrigðisþjónustu á svæðum sem sum eiga undir högg að sækja. Flutningsmenn telja ákaflega mikilvægt að styrkja stöðu Sjúkrahússins á Akureyri til þess að efla starfsemina og einnig styrkja heilbrigðisþjónustu á Norður- og Austurlandi, eins og ég sagði hér áður, og jafna búsetutækifæri á landsbyggðinni. Ein ástæða þess að fólk flytur úr dreifbýli er að það getur ekki sótt menntun í heimabyggð. Önnur ástæða er að starfstækifæri skortir hreinlega í heimabyggð. Með því að auka starfstækifæri í tengslum við styrkingu Sjúkrahússins á Akureyri og efla tækifæri til menntunar og vísinda við Háskólann á Akureyri er hægt bæði að halda fólki á svæðinu sem og laða aðra að.

Virðulegi forseti.  Hér er um að ræða umfangsmikið verkefni sem telja má við fyrstu sýn að geti aðeins falið í sér verulega kostnaðaraukningu fyrir ríkið. Flutningsmenn telja mikilvægt að við kostnaðargreiningu á þessari vinnu verði ekki einungis litið til fjárhagslegs kostnaðar heldur einnig til þess sem sparast hjá m.a. Sjúkratryggingum vegna minni ferðakostnaðar. Þá þarf einnig að líta til fleiri þátta líkt og aukinna möguleika til náms, fjölgunar heilbrigðisstarfsmanna, ávinnings af samvinnu, samfélagslegs ávinnings, aukinnar hagkvæmni, betri þjónustu við sjúklinga, aukinna afkasta o.s.frv. Hér er einnig um mikilvægt byggða- og öryggismál að ræða sem mun hjálpa til við að fjölga heilbrigðisstarfsfólki á landsbyggðinni.

Ég hef nú gert grein fyrir efni tillögunnar og legg til að henni verði að lokinni þessari umræðu vísað til hv. velferðarnefndar og síðari umræðu.


Ræðumaður: Hafdís Hrönn Hafsteinsdóttir

Virðulegi forseti. Ég endurflyt nú enn einu sinni tillögu til þingsályktunar um upplýsingamiðlun um heimilisofbeldi. Þessi tillaga hefur þegar verið flutt þrisvar sinnum síðustu þrjú löggjafarþing en hlaut þá ekki afgreiðslu. Ég flyt nú að ég vona í síðasta skipti flutningsræðu þessarar tillögu og vona að málinu verði veittur framgangur.

Það er breið pólitísk samstaða um málið og við getum öll verið sammála um mikilvægi þess að við grípum styrkum höndum utan um þennan viðkvæma hóp og brjótum upp ákveðinn vítahring sem myndast hefur í þessum málum. Við höfum verið að stíga stór og stöndug skref í áttina að því að bæta verkferla hjá lögreglu og þá hefur einnig verið gripið til mikilvægra réttarúrbóta fyrir þolendur ofbeldis. Baráttunni er þó ekki lokið og við erum enn að sjá allt of háar tölur um tíðni heimilisofbeldis.

Þolendur veigra sér oft við því að tilkynna lögreglu um ofbeldið enda gerandinn oft einstaklingur sem er nákominn þolanda. Í smærri sveitarfélögum þar sem íbúar þekkja flestir hver annan getur það ekki síður verið þungbært að tilkynna um heimilisofbeldi. Því er mikilvægt að þau stjórnvöld sem starfa náið með íbúunum hafi víðtækar heimildir til að eiga frumkvæði að því að grípa inn í og eiga samstarf við önnur stjórnvöld um viðbrögð við slíkum brotum. Þótt verklagsreglur ríkislögreglustjóra hafi tryggt samstarf lögreglu við önnur stjórnvöld þarf samstarfið einnig að verða formfast í hina áttina, þ.e. með tilkynningum félagsmálayfirvalda, heilbrigðisyfirvalda og menntastofnana til lögreglu og með samstarfi þeirra á milli að frumkvæði annarra yfirvalda. Til þess að slík upplýsingagjöf geti átt sér stað með skilvirkum hætti með hagsmuni brotaþola að leiðarljósi þarf skýrari lagaheimildir til upplýsingamiðlunar.

Allt samráð milli stofnana samfélagsins þarf að eiga sér stað með þátttöku og samþykki brotaþola. Þegar ástæða er til að ætla að barn hafi orðið vitni að heimilisofbeldi eða orðið þolandi þess þarf þó að tryggja að skilyrði um þátttöku og samþykki brotaþola komi ekki í veg fyrir inngrip stjórnvalda sem sé andstætt hagsmunum barnsins. Kanna þarf hvort rýmka þurfi og skilgreina betur tilkynningarskyldu stjórnvalda sem hafa afskipti af málefnum barna til barnaverndaryfirvalda. Hagsmunir barna skulu alltaf vera í fyrirrúmi og þetta höfum við ítrekað staðfest, m.a. með samþykkt og innleiðingu barnasáttmála Sameinuðu þjóðanna, en heimilisofbeldi á heimili barns varðar það alltaf, hvort sem barnið verður fyrir því eða verður vitni að því. Foreldrar og forráðamenn barns eru helstu fyrirmynd þess og það lærir af þeim, bæði meðvitað og ómeðvitað, og því fylgir ábyrgð. Ofbeldi, hótanir og ógnandi hegðun eru ekki réttar leiðir til að takast á við reiði, erfiði eða mótlæti. Börn læra af foreldrum og forráðamönnum hvernig bregðast eigi við áreiti og heimilisofbeldi getur haft sálræn áhrif á barn til frambúðar. Það er sárt að vita af því að börn lifi við slíkar aðstæður hér á landi og við eigum ekki að hætta vinnu okkar gegn heimilisofbeldi. Það er í þágu allra viðkomandi.

Virðulegi forseti. Þetta er almannaheillamál og mikilvægt skref því samkvæmt 2. gr. mannréttindasáttmála Evrópu ber okkur að vernda rétt hvers manns til lífs með lögum. Heimildir til að tilkynna lögreglu um heimilisofbeldi eru enn óljósar og brýnt að endurskoða regluverkið hvað þetta varðar. Það hefur þegar verið stigið skref í þessa átt en á síðasta löggjafarþingi samþykkti Alþingi breytingar á lögum um heilbrigðisstarfsmenn þar sem heilbrigðisstarfsfólki var veitt sérstök heimild til að tilkynna lögreglu um heimilisofbeldi. Þetta er fagnaðarefni því að nú stendur þagnarskylda heilbrigðisstarfsmanna því ekki fyrir þrifum að hægt sé að tryggja þolendum viðeigandi aðstoð í réttarkerfinu, en hingað til hefur þagnarskylda heilbrigðisstarfsmanna hamlað framgangi mála hjá lögreglu. Úr því hefur verið bætt og ég vil þakka hæstv. heilbrigðisráðherra fyrir sína framgöngu í því máli. Öll skref í þessa átt skipta máli.

Með þessu er markmiðið að tryggja sem jafnast aðgengi þolenda að stuðningi og heilbrigðisþjónustu óháð búsetu, efnahag eða öðrum aðstæðum. Þá hefur einnig verið lagt til að ráðist verði í vinnu við skipulagða fræðslu fyrir heilbrigðisstarfsfólk en það eru yfirleitt einstaklingarnir sem fyrst mæta þolendum eftir ofbeldi. Svona miðar okkur áfram. Lengi hefur verið kallað eftir skýrum aðgerðum í þessum málaflokki og því mikið fagnaðarefni að við séum að sjá breytingar og alvöruaðgerðir í þágu þolenda. Okkur ber að tryggja faglega og trausta þjónustu við þolendur með þeim hætti að þeir upplifi raunverulega og trygga aðstoð eftir áfallið því að þarna er um að ræða einstaklinga þar sem traust þeirra hefur verið brotið með mjög grófum hætti. Þessar aðgerðir eru svo sannarlega þáttur í því að tryggja öryggi og þjónustu við þolendur heimilisofbeldis.

Virðulegi forseti. Markmið þessarar þingsályktunartillögu er að ganga enn frekar í miðlun upplýsinga og að núverandi kerfi verði endurskoðað með það fyrir augum að einfalda barnaverndaryfirvöldum, félagsmálayfirvöldum og heilbrigðisyfirvöldum sem og menntamálayfirvöldum að miðla upplýsingum sín á milli og til lögreglu, ávallt með það að leiðarljósi að tryggja persónuverndarsjónarmið hvað miðlunina varðar.

Ég bind miklar vonir við að við getum tryggt þessu máli framgang og auðveldað þá upplýsingamiðlun sem hér um ræðir því að við verðum að skapa þær forsendur í okkar samfélagi fyrir fjölskyldur og fyrir börnin okkar að þau búi við öryggi. Þau eiga að njóta þeirra grundvallarréttinda að búa við öryggi án ofbeldis og ógnar á þeim stað sem á að vera friðhelgur griðastaður. Við eigum öll þann skilyrðislausa rétt skilið.


Ræðumaður: Ágúst Bjarni Garðarsson

Herra forseti. Ég vil byrja á því að þakka framsögumanni, hv. þm. Steinunni Þóru Árnadóttur, fyrir sína framsögu í þessu máli. Hv. þingmaður orðaði það með þeim hætti að þetta talar inn í okkar samtíma og ég er því alveg hjartanlega sammála. Þetta talar ekki bara inn í okkar samtíma heldur líka inn í mitt pólitíska hjarta. Mér finnst málið gott, ég verð bara að segja það, þó að ég sé ekki á því en get vel stutt það og mun alveg sjálfsagt gera það af heilum hug.

Greinargerðin með málinu er mjög góð. Það er vel farið yfir hvernig þessu er háttað annars staðar á Norðurlöndunum. Ég sé reyndar að það er misjafnt hvaða orð eru notuð, þ.e. gjaldfrjálsar eða ókeypis, og ég er nú hrifnari af því að það sé notað gjaldfrjálsar vegna þess að einhvers staðar koma fjármunirnir. Þetta kostar vissulega þótt markmiðið sé mjög gott. Ég man eftir því að í meistaranámi mínu var talað um að mestu mistök sem stjórnendur fyrirtækja gera er að spara í mötuneytum sínum vegna þess að það hefur þau áhrif að starfsfólk fer út úr fyrirtækjunum til að ná sér í mat. Það tekur tíma. Fólk er óánægt og fer að tala um þetta í störfum sínum. Það má vel yfirfæra þetta, eins og er reyndar ágætlega farið yfir í greinargerðinni, yfir í hvaða áhrif það hefur á börnin okkar og ungmenni að fá staðgóðan hádegisverð eða máltíð og hvaða áhrif það hefur á allan skóladaginn og líf og heilsu barna. Ég held að þetta sé eitthvað sem þurfi að skoða og styð heils hugar þessa vinnu.

Hér eru tiltekin nokkur sveitarfélög þar sem þetta er við lýði, sem er bara gott og hið besta mál, og ég man nú eftir því að í fyrsta skipti sem ég bauð mig fram í sveitarstjórn eða bæjarstjórn Hafnarfjarðar þá var þetta eitt af þeim málum sem við settum efst á okkar stefnuskrá og við héldum því bæði árið 2014 og 2018 þegar við loks komumst inn í bæjarstjórn í Hafnarfirði og fórum þar í meiri hluta. Þá var þetta auðvitað eitt af þeim málum sem við reyndum að semja um og þar kom að þessum málamiðlunum sem þarf oft að gera og við þekkjum ágætlega héðan líka. Þá var farin sú leið að fara sömu leið og með leikskólagjöldin, það var innleiddur systkinaafsláttur. Mér fannst það nú vera nokkuð stórt skref. Þá var aldrei greitt fyrir meira en þrjú börn, það var fyrsta skrefið, fullur afsláttur. Svo aldrei greitt fyrir meira en tvö börn, held ég að ég muni rétt, og svo var tekið næsta skref á síðasta ári kjörtímabils þar sem var veittur 25% afsláttur fyrir annað barn þannig að hámarksgreiðsla í Hafnarfirði er 1,75 barn. Það er kannski rétt að nota þau orð að þetta eru lítil skref en þau skipta samt máli.

Ég man líka eftir því að það var farið í mikla vinnu við útboð á máltíðum í mínu góða sveitarfélagi og lögð mikil vinna í það og gaman að segja frá því, þó að maður fari aðeins út af veginum varðandi þetta mál, að ég held að Hafnarfjörður hafi verið fyrsta sveitarfélagið sem gerði kröfu um að það yrði verslað með íslensk matvæli, sem ég tel auðvitað skynsamlegt og allir ættu að sjálfsögðu að gera. En það var líka önnur nýbreytni í því sveitarfélagi og hún er sú að börnum og starfsfólki stendur til boða frí morgunhressing, hafragrautur í boði fyrir bæði nemendur og starfsfólk grunn- og leikskóla, ég held að leikskólarnir séu alveg örugglega þarna inni.

En hvað um það, mér finnst málið gott og ég styð það algjörlega að mennta- og barnamálaráðherra útfæri þessa vinnu. Ég sé það líka í greinargerðinni, varðandi umgjörðina annars staðar á Norðurlöndunum, að hún er auðvitað æðimisjöfn. Ef við tökum sérstaklega umgjörðina í Svíþjóð þá er það eitthvað sem þarf að ræða, umfangið í þessu. Við sjáum hvað þetta nær langt aftur, það er 1946 sem þessi umræða er tekin í Svíþjóð um að ríkið komi til móts við sveitarfélögin með einhvers konar ríkisstyrkjum til að sveitarfélögin geti innleitt hjá sér gjaldfrjálsar skólamáltíðir. Ég held að niðurstaðan úr þessari vinnu væri alltaf sú að ríkið þyrfti að vera með einhvers konar aðkomu að þessum málum til að þetta myndi hreinlega nást fram og að um þetta yrði að vera einhver samstaða á milli ríkis og sveitarfélaga.

Við sjáum það líka, eins og reyndar kemur fram, að hér er um að ræða jafnræðismál, og ég veit að það er tilgangur þeirra sem að þessu máli standa. Það er bara því miður þannig og ég held að við sem höfum starfað á vettvangi sveitarstjórna höfum heyrt af því frá starfsfólki og stjórnendum að það eru oft þung skref fyrir þá foreldra eða aðstandendur sem geta ekki greitt hádegisverð eða skólamáltíð fyrir sín börn að leita til félagsþjónustu eða velferðarsviðs sveitarfélaga og því miður ekki gert í öllum tilfellum sem verður svo til þess að tiltekið barn fær ekki þá næringu sem við viljum tryggja að öll börn fái. Bara það sjónarmið finnst mér skipta alveg gríðarlega miklu máli, út frá þessum jafnræðisvinkli, að við séum að ná að feta okkur á þá braut að öll börn — við tölum oft um jöfn tækifæri en að öll börn hafi líka jafnan aðgang að næringarríkum máltíðum og ég held að það skipti máli og muni skila sér.

Við erum alltaf að tala í öllum okkar málum um krónur og aura og fjármuni og ég er þess alveg fullviss að þetta muni skila sér með öðrum hætti til baka til samfélagsins með bættri líðan nemenda, bættri lýðheilsu og ég tala nú ekki um og leyfi mér að bæta því, bættum námsárangri nemenda. Ég held að þetta haldist svolítið í hendur. Ef krökkum og ungmennum líður vel þá skilar það sér inn í allt annað. Ég held að við sem hér sitjum á Alþingi og þau sem sitja í sveitarstjórnum eigum að huga svolítið að þessum þætti. Ef ég man rétt, ég ætla nú ekki að fara með neinar tölur, þegar við vorum að útfæra þetta í Hafnarfirði á sínum tíma, þá voru það upphæðirnar sem stóðu í mörgum en þegar á hólminn var komið og tölurnar birtust frá fjármálasviði sveitarfélagsins þá voru þetta nefnilega ekkert stórar upphæðir. Þetta eru tiltölulega litlar upphæðir sem við erum að tala um. En auðvitað eru þetta peningar, ég er ekki að halda öðru fram, en ég held að við séum að mikla það svolítið fyrir okkur hvað þetta kostar. Auðvitað er þetta breytilegt eftir sveitarfélögum. Útboð skólamáltíða á vegum sveitarfélaga eru auðvitað misjöfn, hvort sem verið er að versla við fyrirtæki sem sjá um þetta og dreifa um sveitarfélögin eða hvort tilteknir skólar, og það eru þá væntanlega oft í minni sveitarfélögum, eru með eldhús hjá sér þar sem máltíðirnar eru eldaðar frá grunni. Það þarf að skoða svolítið heildarmyndina og þess vegna fagna ég allri þessari vinnu.

Ég ætla bara að þakka flutningsmönnum og þeim sem eru hér á þessu blaði fyrir að koma með þetta fram. Líkt og ég sagði í upphafi þá mun ég styðja þetta mál af heilum hug vegna þess að þetta talar inn í mitt pólitíska hjarta og hefur verið mitt hjartans mál frá því að ég hóf störf í stjórnmálum.


Ræðumaður: Jóhann Friðrik Friðriksson

Herra forseti. Ég þakka flutningsmanni, Steinunni Þóru Árnadóttur, fyrir að eiga þessi orðaskipti við mig. Þetta er mikilvæg umræða. Þegar við stigum það skref að gera námsgögn í grunnskólum gjaldfrjáls held ég það hafi bara hafi létt á bakinu á mjög mörgum grunnskólabörnum. Ég man sjálfur eftir því að rogast með töskuna í skólann en nú eru námsgögnin bara í skólanum. Auðvitað er það jöfnunartæki einnig. Það kann því að vera mjög skynsamlegt að fara umrædda leið og ég vil alls ekki draga úr mikilvægi þess.

Hér er líka nefnd sú lýðheilsustaða sem blasir við okkur Íslendingum og þetta er að sjálfsögðu innlegg inn í þá umræðu. Hér hafa tölur birst okkur á undanförnum vikum, og reyndar reglulega á undanförnum árum, um stöðu lýðheilsu í landinu, ekki bara varðandi offitu barna, eins og nefnt er hér, heldur líka offitu fullorðinna og hreyfingarleysi. Það hefur verið sérstakt áhyggjuefni embættis landlæknis þegar horft er til næringar barna og þar af leiðandi myndi þetta tengjast því beint. En það hefur líka verið sú umræða uppi, herra forseti, að það sé ekki endilega stjórnvalda að stýra því hvað börn borði í skólum, þó að ég sé ekki sammála því. Myndi flutningsmaður ekki telja mikilvægt að við horfðum sérstaklega til þess að svona breytingar yrðu metnar af hálfu embættis landlæknis og raunhæf markmið yrðu sett fram sem síðan yrði fylgt eftir til að sjá hvaða raunhæfu eða bara líklegu áhrifum þetta myndi skila fyrir lýðheilsu barna ef við færum þessa leið?


Ræðumaður: Jóhann Friðrik Friðriksson

Frú forseti. Lengi býr að fyrstu gerð. Hér er komið fram mál sem ég tel að sé afar brýnt og get tekið undir. Eins og við vitum þá hefur umræðan verið töluverð, sérstaklega meðal sveitarfélaganna, um hvernig eigi að koma fyrir skólamáltíðum, hverjir eigi að greiða fyrir þær, og eins og nefnt er í þessari ágætu greinargerð sem fylgir tillögunni þá er enginn heildrænn samhljómur á milli sveitarfélaga þegar að því kemur. Sum sveitarfélög hafa farið þá leið að veita afslætti, m.a. systkinaafslætti og, ef ég má sletta, frú forseti, haft svona prógressíft kerfi þar sem hefur verið litið svo á að þeir sem geta greitt, og geta greitt auðveldlega, þessa upphæð geri það en þeir sem þurfa á hjálp að halda við það þá annaðhvort láti vita eða sveitarfélög hafa útbúið kerfi til að tryggja að allir fái skólamáltíðir sem þurfa.

Þetta eru auðvitað bara eðlileg sjónarmið og það er alveg vert að velta því upp hvort hér ættu allar skólamáltíðir á Íslandi fyrir grunnskólabörn að vera gjaldfrjálsar. Það er bara pólitísk ákvörðun en líka í mínum huga eitthvað sem við þurfum að horfa á út frá lýðheilsu. Þess vegna langar mig að nefna það í andsvari mínu að við höfum verið að styðja við heilsueflandi skóla um land allt og væri mjög áhugavert þegar þetta ágæta mál fer til nefndar að leita eftir umsögnum um það.

Hér kemur margt áhugavert fram sem hægt væri að nýta m.a. hádegismat barnanna í, sem ég tek heils hugar undir, og ég velti fyrir mér og er með þá spurningu til framsögumanns hvort hægt væri að ná fram stórum hluta af því þó svo að gjaldfrjálsar skólamáltíðir yrðu ekki endurskoðaðar sérstaklega.


Ræðumaður: Líneik Anna Sævarsdóttir

Virðulegi forseti. Ég vil byrja á að þakka fyrir þessa umræðu. Eins og fram er komið þá gegnir Landhelgisgæslan mikilvægu hlutverki í samfélaginu og verkefnin sem hún sinnir eru fjölbreytt, þau byggjast annars vegar á lögbundnum skyldum og hins vegar á verkefnum sem heimilt er að gera þjónustusamninga um. Öll treystum við á Landhelgisgæsluna í almannavarnahlutverkinu og við öryggisgæslu á hafinu, við leit og björgun á hafi og ótrúlega oft á landi líka. En hér langar mig aðeins að velta fyrir mér samningsbundnum þjónustuverkefnum sem eru ýmis og eitt af þeim er almennt sjúkraflug og aðstoð við læknisþjónustu. Umræðan um samstarf heilbrigðiskerfisins og Landhelgisgæslu finnst mér hins vegar oft á tíðum mjög misvísandi, jafnt almenna umræðan, faglega umræðan og pólitísk umræðan, um það hvað skynsamlegast er að gera varðandi samvinnu á þessu sviði og vildi ég gjarnan heyra afstöðu ráðherra til þessa. Hér ber okkur skylda til að velta fyrir okkur hvar almannahagsmunirnir liggja, bæði hvað varðar öryggi og nýtingu fjármuna. Ég veit ekki hvort skynsamlegra er að auka hlutverk Landhelgisgæslunnar varðandi aðstoð við læknisþjónustu og almennt sjúkraflug með þyrlum eða flugvélum. Ég veit hins vegar að það liggur fyrir að við þurfum að bæta viðbragð á svæðum fjarri Reykjavík, svo sem með staðsetningu þyrlu á Akureyri eða annars staðar á norðausturhluta landsins og, ef vel ætti að vera, líka með minni þyrlu til sjúkraflutninga á Suðausturlandi.

Það sem ég vil draga fram með þessari umræðu er að við megum aldrei horfa á mikilvæga starfsemi eins og starfsemi Landhelgisgæslunnar sem eyland. Við verðum að horfa á hana í samhengi við önnur verkefni sem samfélagið þarf að leysa, út frá heildarhagsmunum og sem bestri nýtingu almannafjár á hverjum tíma.


Ræðumaður: Hafdís Hrönn Hafsteinsdóttir

Virðulegi forseti. Landhelgisgæslan sinnir mikilvægu hlutverki í okkar samfélagi. Verkefnin eru fjölmörg en þau miða öll að því að stuðla að öryggi allra þeirra sem staðsettir eru á Íslandsmiðum og flytja fólk til nauðsynlegra staða þegar brýn þörf er á. Við treystum á Landhelgisgæsluna þegar á bjátar en hún verður líka að geta treyst okkur. Það liggur fyrir að verkefni eru á döfinni sem þarf að leysa svo starfsemi Landhelgisgæslunnar geti verið sem best. Það er öryggismál að starfsemi Gæslunnar gangi án fyrirstöðu og að festa sé í málefnum mannauðsins. Einnig þarf að tryggja viðunandi fjármögnun til Landhelgisgæslunnar en Gæslan hefur sýnt það að hún gerir sitt allra besta með það sem hún hefur en betur má ef duga skal. Við megum ekki þrengja sultarólina svoleiðis að það bitni á björgunargetu Gæslunnar og öryggi landsmanna. Það er gríðarlega mikilvægt að við skoðum hvað sparast þegar við förum fram með aðhaldskröfu á mikilvægt viðbragð hér á landi eins og hjá löggæslunni og Landhelgisgæslunni. Við getum ekki haldið því fram hér að það sé réttlætanlegt og rökrétt að setja aðhaldskröfu á Gæsluna eða löggæslu, það mun einungis bitna á öryggi landsmanna og viðbragði þeirra sem standa í stafni við erfiðar aðstæður og eiga í samskiptum við fólk þegar það stendur á oftar en ekki hvað viðkvæmasta stað í sínu lífi. Það er grundvallaratriði að styrkja stoðirnar en ekki veikja þær. Við eigum að mínu mati alls ekki að selja innviði Gæslunnar til að fjármagna mannauðinn sem þar er og því verðum við að falla frá og endurskoða eða falla alfarið frá aðhaldskröfunni og tryggja Landhelgisgæslunni trausta fjárveitingu og hætta að karpa um þetta síendurtekið. Ég segi fyrir mitt leyti að ég er orðin vel þreytt á því að koma hingað upp í ræðustól til að berjast fyrir því að björgunargeta, innviðir og fjárframlag til Landhelgisgæslunnar og löggæslunnar sé tryggt með viðunandi hætti.


Ræðumaður: Sigurður Ingi Jóhannsson

Virðulegur forseti. Já, greining hefur auðvitað verið mjög mikil og skiptingin er sirka þannig að um 20% íbúa eru leigjendur. Af þessum 1.200 íbúðaeiningum eru um 240 á leigumarkaði. Síðan eru auðvitað þessi 80% sem eiga sitt húsnæði. Það er mjög fjölbreyttur hópur líka hvað varðar skuldsetningu og aðra þætti. Ég vil bara segja að í þessum fyrsta fasa þá höfum við verið að halda mjög vel utan um það og það hefur verið gert í þjónustumiðstöðinni niðri í Tollhúsi síðustu daga, að halda utan um það að tryggja að allir komist í húsnæði hér og nú. Síðan erum við að vinna að því hvernig við getum tryggt húsnæði til meðallangs tíma og einhvern stuðning við það kerfi. Hvenær það nákvæmlega liggur fyrir get ég bara sagt að við stefnum að því að það gæti verið að gerast í dag eða í síðasta lagi á morgun.


Ræðumaður: Sigurður Ingi Jóhannsson

Virðulegur forseti. Það er rétt hjá hv. þingmanni að við sem búum á þessu landi þurfum að vera eiginlega tilbúin til að búa okkur undir hvað sem er og það sem hefur kannski verið í þessari hrinu núna síðast á Reykjanesskaganum og í kringum Grindavík er að eiginlega hefur versta sviðsmynd aldrei raungerst heldur hefur komið verri sviðsmynd sem menn þurfa að búa sig undir smátt og smátt, þannig að ég held að menn hafi verið að hlaupa mjög hratt þar.

Varðandi húsnæðismálin þá hefur það, eins og fram hefur komið, þegar 1% þjóðarinnar þarf húsnæði einn, tveir og þrír í kerfi þar sem var þröngt fyrir, gengið ótrúlega vel. Það var settur strax af stað ákveðinn hópur undir Rauða krossinum, undir Grindavíkurbæ, sem var mikilvægur, Framkvæmdasýslunni og fleiri aðilum, sem tók utan um þessa bráðabirgðabjörgun, að allt fólk komist í skjól. Við erum kannski að komast aðeins út úr því eða það er kannski bara næstu daga sem það skýrist. Þá tekur við fasi tvö. Það er að tryggja fólki húsnæði til lengri tíma á sama hátt og við höfum verið að skoða afkomuna út febrúar og slíka þætti. Þetta er það sem við höfum verið að vinna í stjórnkerfinu, í ríkisstjórninni og í öllu stjórnkerfinu, að sjá fyrir okkur hvernig við getum tryggt húsnæði fyrir þennan hóp til meðallangs tíma, hugsanlega lengri tíma. Nú heyrast reyndar kannski jákvæðari fréttir af atburðunum þarna hvað náttúruna varðar án þess að það sé hægt að fullyrða neitt um hvað það þýði nákvæmlega, hvenær fólk geti snúið hugsanlega heim til sín eða slíkt. En við verðum áfram að vera undirbúin undir það. Allt það sem hv. þingmaður nefndi hefur verið til skoðunar. Ég get ekki svarað því nákvæmlega hér og nú og mun gera það þegar við höfum komist til botns í því.

Varðandi endalok starfshópa þá ljúka þeir aldrei störfum fyrr en verkefninu er lokið.


Ræðumaður: Ingibjörg Isaksen

Virðulegi forseti. Hér er stjórnarandstöðuþingmönnum tíðrætt um vinnuálag hér í þinginu. Ég tel að það sé bara ósköp eðlilegt að vinnuálag stjórnarþingmanna á móti vinnuálagi stjórnarandstöðuþingmanna sé ólíkt eðli málsins samkvæmt. Það er bara ósköp eðlilegt. Eins er vinnuálag á milli mismunandi nefnda einnig ólíkt og það er einnig ósköp eðlilegt. Hér er verið að gagnrýna það að ríkisstjórnin sé ekki að gera neitt. Ég get ekki orða bundist. Sú atburðarás sem hefur átt sér stað vegna jarðhræringa á Reykjanesskaga hefur tekið tíma þingmanna, ráðherra og embættismanna og það er gríðarlega mikil, öflug og góð vinna í gangi til þess að ná utan um atburðina, ná utan um Grindvíkinga. Ég verð að gagnrýna það og vísa því til föðurhúsanna. Það er einnig verið að gagnrýna það hérna með stjórnarmálin, hvenær þau komast á dagskrá, að þau komi of seint og það er verið að gagnrýna það. Það er einnig gagnrýnt að þau komi of snemma og séu illa unnin. Ég er persónulega á þeirri skoðun að það sé betra að þau komið töluvert seinna og þau fái sinn tíma í vinnslu, einnig líka varðandi lýðræðið í nefndum. Það er ósköp eðlilegt að stjórnarmál taki breytingum í ljósi umsagna í nefndum.


Ræðumaður: Halla Signý Kristjánsdóttir

Virðulegi forseti. Hér er rætt um að við höfum lítið að gera. Ég finn það ekki í mínum nefndum. Það er alveg brjálað að gera, til að mynda í umhverfis- og samgöngunefnd. Þar skortir okkur tíma til að fjalla um málin. Það er líka verið að tala um að málin séu svo illa unnin sem koma inn að við þurfum að breyta þeim og bæta þau — svona virkar bara lýðræðið. Við erum að vinna málin og koma með okkar áherslur. Við erum að kalla fyrir gesti og búum þannig um eins og best við getum. Það er virkilega verið að vinna þessi mál og ég veit ekki hvað er verið að tala um þegar er sagt að það vanti. Aftur á móti varðandi þingmannamálin þá hefur þeim fjölgað gríðarlega í gegnum árin og kannski þurfum við að taka samtal um hvernig við getum búið um það. Það eru mörg mál sem eru góð, bæði frá minni hluta og meiri hluta, og afgreiðslan er sama á málum frá meiri hluta og minni hluta, þau komast sjaldan að. Við þurfum kannski að ræða hvernig við getum búið um þetta betur í framtíðinni, hvort við getum afgreitt fleiri mál eða unnið þau jafnhliða þeim málum sem koma frá ríkisstjórn.


Ræðumaður: Sigurður Ingi Jóhannsson

Þú hefur ekki verið að íþyngja okkur með málum.Virðulegur forseti. Mig langar að koma hérna upp og taka undir þau sjónarmið að það er kannski ekkert ofsalega mikið af þingmálum hérna inni. Ég ætla hins vegar að segja að það er ekki það versta. Ég hef lengi verið þeirrar skoðunar að þingið sé að reyna að setja of mörg mál á dagskrá og sem ráðherra get ég alveg tekið það til mín að hafa  verið of brattur með það.

Ég vil samt segja að mér finnst gagnrýnin ósanngjörn. Af þeim tíu málum sem ég ætlaði að koma með fyrir lok október eru átta komin inn í þingið. Ég hafnaði einu. Af fimm þingsályktunartillögum sem ég ætlaði að koma með fram að jólum eru þrjár hérna inni í þinginu og tvær á leiðinni eða komnar til þingsins þó að þær sé ekki komnar í meðhöndlun. Ég mælti reyndar fyrir annarri í gær og mæli vonandi fyrir þeirri síðustu af þessum fimm í næstu viku. Þannig að mér finnst að hér séu notuð dálítið stór orð um verkleysi og vandræðagang. Það er alveg klárt   að verðbólguna tæklum við ekki með vaktstöð siglinga, en það er verkefni sem skiptir máli. Við hljótum að geta unnið alls konar mál í þinginu á meðan fjárlögin eru akkúrat stærsta málið er varðar  það að ná niður verðbólgunni.


Ræðumaður: Jóhann Friðrik Friðriksson

Frú forseti. Ég þakka þingmanninum fyrir andsvarið og ef ég horfi bara til undanfarinna ára og þeirrar umræðu sem hefur átt sér stað á Íslandi þá virðist umræðan ná einhverjum hæðum þegar ákveðnir þættir eru í gangi. Við sáum þetta til að mynda þegar sykurskatturinn var til umræðu. Við sjáum þetta varðandi netsölu áfengis. En okkur tekst ekki að lyfta lýðheilsuumræðunni almennt upp í samfélaginu. Við þurfum að huga að henni alltaf. Með því að setja til að mynda lýðheilsumat og lögfesta það þá myndum við þurfa að skoða þætti er snúa að lýðheilsu í hvert einasta skipti sem við fáum frumvörp í þinginu. Ég held að það almennt myndi vekja mikla athygli og yrði til góða. Þingmaðurinn nefndi sérstaklega lífsstílstengda sjúkdóma og við sjáum auðvitað núna faraldur offitu á Íslandi. Sem talsmaður lýðheilsu fyrir margra hluta sakir þá skil ég auðvitað þessa togstreitu á milli þeirra sem velta fyrir sér ákveðnu frelsi í sölu á ákveðnum hlutum, til að mynda áfengi, og síðan þeirra sem telja lýðheilsu vera, hvað á ég að segja, leið í átt að því að dempa það frelsi. Í mínum huga snýst þetta einmitt ekki um það. Þetta snýst fyrst og fremst um það að við séum að fá bestu mögulegu upplýsingar um hvaða áhrif löggjöf á Íslandi hefur á lýðheilsu og þá getum við brugðist við. Við eigum eins og hv. þingmaðurinn nefnir að vera með forvarnir númer eitt. Við höfum í ákveðnum tilvikum óskað eftir því að lýðheilsumat sé gert á löggjöf sem hér hefur verið samþykkt en hún þyrfti auðvitað miklu frekar að koma fyrr í ferlinu. Þá myndum við sjá miklu betri árangur af forvörnunum.


Ræðumaður: Jóhann Friðrik Friðriksson

Frú forseti. Ég þakka þingmanninum andsvarið. Ástæðan fyrir því að ég bendi á mismunandi dæmi um rýni stjórnarfrumvarpa og löggjafar á Íslandi er ekki kannski endilega til að segja að öll sú rýni sé nákvæmlega eins og lýðheilsumat heldur bara gott dæmi um það hvernig við hér á Alþingi og ríkisstjórn höfum ákveðið að setja slíkar kvaðir á áður en við tökum slík frumvörp til umfjöllunar. Það er fyrst og fremst til upplýsinga og að mínu áliti alltaf betra að fá slíka rýni heldur en ekki. Þingmaðurinn nefndi einnig hvort það væri ekki einsýnt að embætti landlæknis myndi bara sjá um framkvæmd lýðheilsumats. Jú, það væri algerlega til bóta ef sú leið yrði valin. Ég held að þetta þurfi að vera á breiðari grundvelli en bara að fela embætti landlæknis þessa rýni vegna þess að það eru fleiri leiðir og ég bendi á Finnland í þessu samhengi. Þar er komin ágætisreynsla á þetta og þeir stofnuðu, ef ég fer rétt með, virðulegi forseti, sérstakan hóp til að sjá um þetta. Þarna erum við náttúrlega líka að tala um tengsl við löggjafarvaldið og það skiptir gríðarlega miklu máli að það sé mjög mikið traust á mati sem þessu. Annars verðum við auðvitað, og kannski eðli málsins samkvæmt, líka alltaf að velta fyrir okkur vægi ákveðinna þátta innan slíks mats, það er mjög líklegt, svona ef ég geri mér í hugarlund líklega umræðu þegar lýðheilsumat liggur fyrir. Það er eðlilegt og nauðsynlegt líka að taka slíka umræðu um hvers konar vægi og hvers konar þætti menn vega og meta í slíkri úttekt.


Ræðumaður: Jóhann Friðrik Friðriksson

Frú forseti. Ég þakka fyrir alveg frábærar spurningar. Ástæðan fyrir því að ég tel svo mikilvægt að ná lýðheilsumatinu í gegn er fyrst og fremst til þess að við höfum einhvern mælikvarða á þá löggjöf sem hér er að koma inn í þingið. Hún er skoðuð á mörgum vígstöðvum, ef svo má segja, út frá hinum ýmsu sjónarmiðum. Það er eitthvað sem við erum búin að ákveða að gera. Tilgangurinn er sá að einmitt þingmenn, og ekki síst  stjórnsýslan okkar, hafi betri upplýsingar.

Það eru skiptar skoðanir um ákveðna þætti í forvörnum og hafa alltaf verið. Áfengislöggjöfin okkar byggist t.d. fyrst og fremst á forvarnagrunni og ég ætti mjög erfitt með að vera hér á grænu ef fólk ætlaði að fara að kollvarpa henni. Sykurskatturinn sem hér kom fram fyrir nokkrum árum síðan var studdur til að mynda af Félagi lýðheilsufræðinga og var að mínu áliti  tekinn af áður en árangur af honum var raunverulega mælanlegur. Það þótti mér miður. Til þess að vera samkvæmur sjálfum mér þá hef ég ekkert á móti því að skoða neyslumynstur eða breytingar á því hvernig við högum ákveðnum þáttum til að mynda varðandi efni eins og áfengi, sem er í mínum huga ekki hefðbundin söluvara. Mér finnst ekkert að því að skoða það og taka  upplýsta ákvörðun um það í hvaða átt við þurfum að fara. En þá er miklu betra að vera með lýðheilsumatið í lögunum til að það sé hægt að taka betur upplýstar ákvarðanir um hvaða áhrif það myndi hafa á lýðheilsu þjóðarinnar. Við gætum farið þá leið ef fólk hefur áhuga á því,  fólk í þessum ágæta þingsal, þingmennirnir okkar, að skoða mótvægisaðgerðir, ef það á að fara þá leið. En þá þarf lýðheilsumatið að liggja fyrir til þess að sé hægt að koma til móts við óæskileg áhrif af slíkri ákvörðunartöku.


Ræðumaður: Jóhann Friðrik Friðriksson

Frú forseti. Ég þakka þingmanninum innilega fyrir andsvarið og mjög góða spurningu. Þegar ég rek málið aftur í tímann þá virðist það vera svo að bæði heilbrigðisráðherrar og ýmsir þingmenn hafi þrýst á um að lýðheilsumat verði tekið upp hér á landi. Ég held að ástæðuna megi kannski rekja til þess að upplýsingin um mikilvægi lýðheilsu almennt hafi verið til í fræðasamfélaginu, á meðal félagasamtaka, meðal ákveðinna stofnana, en á undanförnum árum hefur hún kannski orðið almennari. Og eins og er með ýmislegt sem við erum að reyna að ná í gegn á hinu háa Alþingi þá tekur þetta allt tíma og þarf að þroskast og um þetta þarf að verða breið sátt, annars myndi lýðheilsumat ekki gagnast. Í þingsályktunartillögunni nefni ég þess vegna ákveðna hluti sem á einhverjum tímapunkti þóttu einmitt ekki sjálfsagðir. Nú erum við að gera mat t.d. varðandi umhverfisáhrif sem okkur hér á Alþingi finnst vera hið eðlilegasta mál og samfélaginu öllu. Það þarf eitthvað mjög sértækt að koma til  svo að farið sé fram hjá því ferli. Þess vegna fagna ég spurningunni. Ég held að við séum á góðri leið. Ég held að við getum horft til þess að upplýsingin úti í samfélaginu komi til með að styðja þingsályktunartillögu sem þessa en við þurfum líka að horfa til þess að við eigum öflugt fólk til að geta sinnt lýðheilsumatinu sjálfu. Í mínum huga þarf að  efla embætti landlæknis til þess og það þarf margt að koma til, en ég held að við séum á réttri leið. Ég fagna spurningu hv. þingmanns og inntaki hennar.


Ræðumaður: Jóhann Friðrik Friðriksson

Frú forseti. Ég mæli hér fyrir þingsályktunartillögu um innleiðingu lýðheilsumats í íslenska löggjöf. Flutningsmenn þingsályktunartillögunnar eru, ásamt þeim sem hér stendur, hv. þingmenn Þórarinn Ingi Pétursson, Ingibjörg Isaksen, Líneik Anna Sævarsdóttir, Hafdís Hrönn Hafsteinsdóttir, Lilja Rannveig Sigurgeirsdóttir, Gísli Rafn Ólafsson, Ásmundur Friðriksson, Jakob Frímann Magnússon, Sigmundur Davíð Gunnlaugsson og Elva Dögg Sigurðardóttir. Þingsályktunartillagan var lögð fram á síðasta löggjafarþingi en hlaut ekki brautargengi. Þingsályktunartillaga þessi miðar að því að fela heilbrigðisráðherra að klára vinnu eða festa í sessi lýðheilsumat hér á landi ásamt því að skipaður verði sérfræðihópur um þátttöku fagráðuneyta, fræðasamfélags og embættis landlæknis og leggi til leiðir sem tryggi rýni allra stjórnarfrumvarpa sem lögð eru fyrir Alþingi út frá áhrifum þeirra á heilsu þjóðarinnar. Að vinnu lokinni skal hópurinn skila stöðuskýrslu.

Virðulegi forseti. Lýðheilsa er þverfagleg enda tengjast nær allir helstu málaflokkar í daglegu lífi fólks heilsufarslegri útkomu þess. Flutningsmenn þingsályktunartillögunnar telja nauðsynlegt að lýðheilsumat verði fest í sessi hér á landi og gert að föstum hluta stjórnsýslunnar. Slíkt lýðheilsumat er einföld en þó áhrifarík aðferð til að leggja mat á bein og óbein áhrif ákvarðana og lagasetningar af hálfu stjórnvalda í þágu lýðheilsu samfélagsins. Með því getur löggjafarvaldið tekið ákvarðanir með aukinni þekkingu á mögulegum áhrifum löggjafar á lýðheilsu fólks.

Á síðustu áratugum hafa lífslíkur aukist verulega hér á landi og aldurssamsetning þjóðarinnar hefur tekið breytingum í kjölfarið. Þannig gerir mannfjöldaspá Hagstofunnar ráð fyrir því að 65 ára og eldri verði 20% mannfjöldans árið 2037 og yfir 25% árið 2064. Þetta þýðir að sífellt færri verða á vinnufærum aldri á bak við hverja 65 ára og eldri, byrði langvinnra sjúkdóma aukast ásamt því að ýmsar áskoranir munu herja á samfélagið m.a. vegna loftslagsbreytinga. Ef ekki er brugðist við þessari stöðu með markvissum hætti er ljóst að kostnaður og þjónustuþörf mun aukast umtalsvert innan heilbrigðiskerfisins sem og öðrum þáttum stjórnsýslunnar.

Heilsuleysi hefur neikvæð áhrif á samfélagið í heild. Því fylgir kostnaður og þörf á frekari mannauði og þjónustu, eins og hér hefur komið fram. Því telja flutningsmenn mikilvægt að lýðheilsumat verði innleitt í íslenska löggjöf sem fyrst svo hægt sé að bregðast við framtíðaráskorunum sem samfélagið stendur frammi fyrir. Heilsu má greina niður í líkamlega, andlega og félagslega vellíðan. Einn megintilgangur stjórnvalda er að tryggja velsæld landsmanna, m.a. út frá framangreindum þáttum. Stjórnvöld vinna að því markmiði með öllum þeim kerfum sem einkenna velferðarríki. Skipta má áhrifum á heilsu  niður í fimm meginþætti og greinast þeir frá víðum áhrifum niður í sértæk áhrif. Fyrst má nefna áhrif löggjafar af hálfu stjórnvalda, áhrif samfélagsins, áhrif stofnana, áhrif ýmissa hópa í samfélaginu og síðast en ekki síst persónulega þætti sem telja má til sértækra áhrifa. Ef horft er til arðsemissjónarmiða og sannreyndra fyrirbyggjandi aðgerða, skilar löggjöf mestum heilsufarslegum ábata fyrir heildina. Því er talið mikilvægt að stjórnvöld meti áhrif löggjafar út frá lýðheilsusjónarmiðum á sama hátt og mat er lagt á löggjöf út frá til að mynda jafnréttissjónarmiðum, umhverfisáhrifum, kostnaði og fleiri þáttum.

Í þessu samhengi er sérstaklega vert að nefna umhverfismat en því ferli hefur verið settur skýr rammi með lögum. Tvær mismunandi leiðir eru farnar varðandi mat á áhrifum löggjafar sem nefndar eru hér að framan. Varðandi jafnréttissjónarmið hefur ríkisstjórnin tekið þá ákvörðun að öll stjórnarfrumvörp skuli metin út frá áhrifum þeirra á jafnrétti kynjanna. Hins vegar liggur fyrir viðamikill lagarammi er snýr að umhverfismati til að mynda og ljóst að löggjafinn hefur talið mikilvægt að tryggja skýrt ferli varðandi þá greiningu, m.a. með þar til bærri stofnun, Umhverfisstofnun. Góð lýðheilsa er með því mikilvægasta sem samfélagið getur búið að. Því telja flutningsmenn þingsályktunartillögunnar það lykilatriði að stjórnvaldsaðgerðir og löggjöf af hálfu stjórnvalda verði metin með lýðheilsu í huga.

Í þingsályktunartillögu þessari er ekki lagt til hvernig ákjósanlegast sé að tryggja lýðheilsumat stjórnvalda. Hins vegar höfum við löggjöf í öðrum ríkjum sem hægt er að hafa til fyrirmyndar. Nærtækast er að horfa til Finnlands varðandi löggjöf af þessu tagi og framkvæmd hennar, en þar eru lagafrumvörp sérstaklega metin út frá áhrifum þeirra á lýðheilsu þjóðarinnar. Í lýðheilsustefnu til 2030 kemur fram að stjórnvöldum beri að hafa lýðheilsu að leiðarljósi við alla áætlanagerð og stefnumótun í heilbrigðismálum, félagsmálum, menntamálum, skipulags- og samgöngumálum, umhverfismálum og öllum þeim þáttum er tengjast nýsköpun og vísindarannsóknum og skatta- og efnahagsmálum. Því þurfi löggjöf að vera skýr og kveða afdráttarlaust á um hlutverk heilbrigðisstofnana, sveitarfélaga og annarra sem sinna lýðheilsustarfi. Þá segir að markmið lýðheilsustarfs þurfi að vera öllum ljós og upplýsingar um árangur þess aðgengilegar almenningi. Tilgangurinn er að skýra hlutverk og vinna að bættri þróun og samhæfingu í lýðheilsustarfi. Grundvöllur þess er fyrst og fremst aukið upplýsingagildi sem aftur skilar sér í betri ákvarðanatöku stjórnvalda. Nauðsynlegt er að tryggja kjörnum fulltrúum og almenningi bestu mögulegu upplýsingar um áhrif ákvarðana og löggjafar af hálfu stjórnvalda hverju sinni. Slíkt mat verður að vera framkvæmt á skilvirkan, skýran og upplýsandi máta, m.a. með notkun rannsókna og af til þess bærum aðilum. Framkvæmd lýðheilsumats er byggð á sannreyndum aðferðum og liggur til grundvallar fjöldi fræðigreina og leiða til að tryggja vandaða úttekt. Embætti landlæknis býr nú þegar yfir mikilli þekkingu á sviði lýðheilsu og forvarna og því einsýnt að stofnunin komi að útfærslu á lýðheilsumati er snýr að löggjöf hér á landi.

Virðulegi forseti. Lengi hafa ríki verið hvött til að innleiða lýðheilsumat í löggjöf í sínu landi. Hér á landi hefur embætti landlæknis kallað eftir slíkri innleiðingu. Hefur Alþjóðaheilbrigðismálastofnunin ásamt Sameinuðu þjóðunum gert slíkt hið sama. Ef marka má umræðu og aðgerðir stjórnvalda á undanförnum árum má ætla að breið samstaða sé um að Ísland taki sér Finnland til fyrirmyndar og innleiði lýðheilsumat. Hæstv. heilbrigðisráðherra Willum Þór Þórsson hefur lagt mikla áherslu á málaflokkinn og helgaði heilbrigðisþing í fyrra lýðheilsu, heilsueflingu, forvörnum og heilsulæsi. Í drögum að aðgerðaáætlun um lýðheilsustefnu sem kynnt var hér á Alþingi var innleiðing á lýðheilsumati ein af aðaláherslum.

Heilsa okkar er það dýrmætasta sem við eigum. Í tengslum við þróun á velsældarmælikvörðum var gerð könnun meðal landsmanna á því hvaða þættir það væru sem fólki þættu mikilvægastir í lífinu og kom þar fram að heilsan er þar langmikilvægust. Tillaga þessi er í samræmi við stjórnarsáttmála ríkisstjórnarinnar en í sáttmálanum er kveðið á um aukna áherslu á lýðheilsu, forvarnir og geðheilbrigðismál. Með þingsályktunartillögu þessari er leitast við að tryggja faglega gerlega útfærslu og lýðheilsumat hér á landi sem þátt í vegferð okkar í átt að betri heilsu og vellíðan landsmanna og komandi kynslóða. Eins og ég hef nefnt í ræðu minni, virðulegi forseti, þá náði tillagan ekki fram að ganga á síðasta þingi en málið gekk til nefndar og bárust um það umsagnir frá embætti landlæknis, Félagi lýðheilsufræðinga, Heilsugæslu höfuðborgarsvæðisins, Kópavogsbæ, Landssamtökunum Þroskahjálp, Reykjanesbæ, Reykjavíkurborg, Sveitarfélaginu Skagafirði og Öryrkjabandalagi Íslands. Skemmst er frá því að segja að heilt yfir voru allar þessar umsagnir um frumvarpið mjög jákvæðar, sem sýnir mikilvægi þess að tekið verði upp lýðheilsumat hér á landi. Vert er að nefna sérstaklega að Öryrkjabandalag Íslands tók heils hugar undir að hér yrði lýðheilsumat fest í sessi en nefndi mikilvægi þess að tekið væri mið af samningi Sameinuðu þjóðanna um réttindi fatlaðs fólks við gerð lýðheilsumats.

Virðulegi forseti. Ég hef reifað hér helstu þætti tillögunnar og ég vonast til þess að hún nái fram að ganga. Ég vænti þess að velferðarnefnd Alþingis fari vel yfir hana og kalli þá eftir frekari umsögnum sé þess þörf og á endanum geti þingheimur sameinast um að tryggja lýðheilsumat í íslenska löggjöf. Að hér sé komin fram tillaga sem yrði fyrsti upptakturinn að slíku mati. Ég efast ekki um að betri og öflugri upplýsingar um áhrif löggjafar hér á heilsu þjóðarinnar verði okkur öllum til góða, ekki síst þeim sem landið munu erfa og sýni framsýni og dug okkar Íslendinga til að tryggja heilbrigt líferni og heilsusamlegt líf hér á landi til lengri tíma.




Ræðumaður: Ágúst Bjarni Garðarsson

Frú forseti. Ég vil byrja á að þakka hæstv. innviðaráðherra fyrir framsöguna. Við erum hér að ræða tillögu til þingsályktunar um húsnæðisstefnu fyrir árin 2024–2038 og svo aðgerðaáætlun fyrir árin 2024–2028. Ég tek undir það sem hér hefur verið sagt, að mínu mati er hér um að ræða mjög brýna stefnu. Þó svo að við mörg hver þykjumst vita hver hin eina rétta leið er í þessum efnum er mikilvægt samt sem áður að hafa stefnu fyrir framan okkur til lengri tíma þannig að við séum að ganga reglulega í takt þó að hér verði einhver breyting á ríkisstjórnum eða þingi.

Það er sérstaklega ánægjulegt, og ég vil bara hrósa hæstv. ráðherra fyrir það, að hér er í fyrsta skipti verið að leggja fram heildstæða stefnumótun í húsnæðismálum sem nær einmitt til lengri tíma og ég held að við þekkjum það vel sem höfum starfað á vettvangi sveitarstjórnarmála hversu mikilvægt það er að hafa eitthvert slíkt plagg til að vinna eftir. Ég ætla að fá að fara aðeins yfir það á eftir ef ég hef tíma til en það eru auðvitað í þessu plaggi sem fer svo til nefndar mjög mörg metnaðarfull markmið sem eiga að leiða til þess að við getum tryggt öllum þak yfir höfuðið og lækkað byggingarkostnað, þá sérstaklega auðvitað, eins og hefur verið tekið fram, á ákveðnum tegundum íbúða. Eins og ég skil þetta erum við að tala um þetta almenna íbúðakerfi sem er að byggjast upp og hefur gengið vel á síðustu árum, alveg frá 2016, og einnig varðandi þessar hagkvæmu íbúðir sem falla undir hlutdeildarlánin. Þarna á markmiðið að vera að tryggja að húsnæðiskostnaðurinn verði viðráðanlegur. Þetta má auðvitað gera með ýmsum hætti en hér held ég að það allra mikilvægasta í þessu öllu saman — af því að við þekkjum það alveg að frá upphafi frá hugmyndum og að byggðu húsnæði er ferillinn langur og hann er oft flókinn, það eru margir sem koma þar að — sé að ef vel á að takast til séu þessir ferlar skilvirkir og einfaldir og gerðir eins vel og mögulegt er.

Það skiptir einnig máli og er mjög mikilvægt, og er ágætlega ávarpað í húsnæðisstefnunni, hvernig við ætlum að bregðast við þeim stóraukna íbúafjölda og þeim áskorunum sem því fylgja til framtíðar. En það hefur einnig, ætla ég leyfa mér að segja, frú forseti, kannski komið eilítið í bakið á okkur. Þetta hefur auðvitað verið nánast fordæmalaus fjölgun hér á síðustu mánuðum inn í þetta ástand líka, þetta snúna efnahagsástand sem við okkur blasir og hefur blasað síðustu mánuði, sem hefur orðið til þess að kannski vandinn sem hefur að einhverju leyti verið til staðar er orðinn meiri en við sáum hér fyrir, öll, fyrir einhverjum mánuðum eða árum síðan.

Við verðum að bera gæfu til þess að bregðast við og ég held að þetta sé einmitt mjög gott innlegg í það. Rammasamningar sem hæstv. ráðherra gerði og er byrjaður að gera við sveitarfélögin eru mjög mikilvægt innlegg í það að úr verði bætt og við náum á einhverjum tímapunkti að fjölga hér íbúðum og koma í veg fyrir þennan skort sem er til staðar og blasir við okkur í nánustu framtíð.

Ofan á þetta kemur auðvitað að það eru letjandi aðstæður fyrir framkvæmdaraðila í dag. Fjármagn er dýrt og það er bara til komið vegna þess að vextir eru háir. Ofan á þetta bætast hert lánþegaskilyrði sem hafa gert ákveðnum hópi í samfélaginu mjög erfitt um vik að komast inn á markaðinn. Þegar þetta er allt tekið saman er auðvitað letjandi fyrir framkvæmdaraðila að fara inn og byggja íbúðir, sem er algjörlega þvert á það sem við þurfum. Það er verk að vinna en ég treysti engum betur í þetta verkefni en hæstv. ráðherra, sem hefur komið mjög mörgu í verk í tíð sinni sem ráðherra húsnæðismála, sem hann fékk í hendurnar haustið 2021.

En hér eru, svo að ég endurtaki aðeins, átta lykilviðfangsefni til þess að mæta einmitt þessum áskorunum sem við okkur blasa þar sem áherslan er auðvitað á stöðugleika á húsnæðismarkaði og það kemur svolítið ofan á það sem ég hef áður nefnt. Við þurfum að tryggja fjölbreytni. Þar koma rammasamningarnir mjög sterkir inn sem og boðað frumvarp sem hefur fengið þetta Carlsberg-ákvæði sem er heimildarákvæði fyrir sveitarfélög og ég met það sem svo að muni styrkja einmitt sveitarfélög í þessu verkefni, að geta verið í raunverulegu samtali við framkvæmdaraðila um að byggja ákveðnar tegundir íbúða og tryggja þessa félagslegu blöndun sem er mikilvæg í öllum samfélögum og öllum hverfum í raun og veru og einnig til að mæta þessum sérhæfðu lausnum á landsbyggðinni þar sem byggingarkostnaðurinn er enn þá víða hærri en markaðsverð.

Það er margt í þessu og ég vil nefna það, af því að hér eru líka mjög metnaðarfull markmið — og það er gaman að geta sagt reynslusögur þegar maður stendur hér í þessum ræðustól Alþingis — að ég vil sérstaklega fagna því sem hér kemur fram er varðar umhverfisvænar byggingar og leiðir til að tryggja þetta. En ég ætla að leyfa mér að segja að Hafnarfjörður held ég að hafi verið fyrst þeirra sveitarfélaga sem bjuggu til hvata fyrir framkvæmdaraðila til að byggja samkvæmt vottunum, samkvæmt Svaninum og BREEAM, og gaf afslátt í staðinn af lóðarverði til að mæta þeim aukna kostnaði sem fylgir því að sækja þessar vottanir. Það er því mjög ánægjulegt að sjá það hér inni í þessari stefnu þar sem sérstaklega er kveðið á um að það eigi að fara þessa leið líka fyrir þær íbúðir sem eru byggðar með opinberum stuðningi þar sem á móti kæmi þá einhvers konar stuðningur frá stjórnvöldum inn í slíka vinnu. Ég held að þetta sé mjög mikilvægt vegna þess að ég held að þetta sé bara gríðarstórt umhverfismál. Byggingariðnaðurinn er mjög stór í því öllu saman og það er mikilvægt að það séu einhvern veginn allir að dansa í takt í þessu.

Annað sem ég vil nefna hér eru auðvitað aðgengismálin, þ.e. algild hönnun og aðgengi fyrir öll, eins og það er orðað hér í stefnunni. Ég sé það bara á þeim texta sem hér er að það er ekkert verið að hörfa frá þessu þrátt fyrir að það sé ávarpað í stefnunni að það eigi að reyna að lækka byggingarkostnað. Ég held að þetta sé eitt þeirra atriða sem við megum aldrei gefa neinn afslátt af, algild hönnun, að í engum byggingum sé gefinn afsláttur af því að það sé aðgengi fyrir öll, eins og það er orðað hér. Það er sérstaklega mikilvægt og ég held að það sé mjög brýnt, af því ég veit það og þekki það bara sjálfur að það myndast oft þrýstingur, sérstaklega í ástandi eins og nú þar sem er dýrt að framkvæma og fjármagnið dýrt, um að fá afslátt af hinu og þessu og þetta hefur oft verið einn af þeim þáttum sem hafa komið upp í samtölum við þann sem hér stendur þegar hann starfaði í bæjarráði Hafnarfjarðar og bæjarstjórn og var í skipulagsmálunum þar.

Hér í fyrri ræðu kom hv. þm. Logi Einarsson og fjallaði um fjölgun rammasamninga. Ég held að það sé mjög brýnt og ég held að öll sveitarfélög sem ég hef rætt við séu öll af vilja gerð að koma og taka þátt í þessu en við endum einhvern veginn alltaf á sama stað: Það vantar lóðir. Hafnarfjarðarbær á til að mynda engan lóðir í dag nema þéttingarreiti þar sem er atvinnuhúsnæði til staðar. Það var því ánægjulegt, ég verð að segja það, frú forseti, að sjá það sem kom fram í samtölum eða spurningakönnun sem var send út á sveitarfélög en eitt af því sem þar kom fram var að það væri einmitt mikilvægt að taka upp svæðisskipulag höfuðborgarsvæðisins, og ég ítreka, án þess að því sé kollvarpað, til þess einmitt að tryggja að sveitarfélögin á höfuðborgarsvæðinu geti tekið þátt í gerð rammasamninga og tryggt húsnæði fyrir alla.


Ræðumaður: Sigurður Ingi Jóhannsson

Frú forseti. Tilgangurinn með því að hafa stefnu og framtíðarsýn er að vinna eftir henni og með fyrirsjáanleika auka líkurnar á því að þú náir markmiði um hvernig það er gert. Það byggir auðvitað á ólíkum sviðsmyndum. Húsnæðisáætlanir sveitarfélaganna eru t.d. ekki lengur skýrsla sem er sett upp í hillu heldur eru það stafrænar upplýsingar sem endurnýjast og eru síðan orðnar hluti af fjárhagsáætlun viðkomandi sveitarfélags og eru hluti af ákvörðun um hversu háar fjárhæðir eru settar í stofnframlög o.s.frv. Í fjárhagsmati þessarar þingsályktunartillögu er m.a. fjallað um áhrif þess að fjölga úr þessum 2%, sem eru milli 2 og 3% í dag, af óhagnaðardrifnu leiguhúsnæði í 6%. Þar er sagt að það muni hafa umtalsverð áhrif til að jafna leiguverð og búa til stöðugleika og svara þeirri eftirspurn sem er búist við miðað við þær forsendur sem menn eru að teikna upp miðað við húsnæðisáætlanirnar 2023.   Breytast þær árið 2027?  Það veit hvorki þingmaðurinn  né ég en við vitum báðir að ef við höfum stefnu til að vinna eftir er líklegra að við náum markmiðinu heldur en ef við höfum enga stefnu.


Ræðumaður: Sigurður Ingi Jóhannsson

Frú forseti. Ef spurningin væri einföld, væri hægt að vera með einfalt svar. Ef hv. þingmaður getur upplýst okkur um hvaða forsendur eru fyrir fólksfjölgun næstu tíu árin eða fólksfækkun, hversu margir eru tilbúnir að búa saman í íbúðum eða færri, í hvaða átt lýðfræðin er að færa okkur, hvort við erum að elta það sem við höfum verið að sjá gerast á Norðurlöndum eða hvort við erum að fara í einhverja aðra átt, þá væri hægt að svara þessu nákvæmlega. En auðvitað liggur svarið fyrir, á sama hátt og þetta er stefna um að ná jafnvægi, að án slíkrar stefnu, án framtíðarsýnar, án ólíkra sviðsmynda þá náum við því aldrei. En með því að setja fram langtímastefnu til 15 ára og aðgerðaáætlun til fimm ára til að takast á við þær áskoranir sem við erum með núna þá er líklegra að við náum því jafnvægi sem stefnt er að, en ella náum við því aldrei.


Ræðumaður: Sigurður Ingi Jóhannsson

Frú forseti. Þetta eru alla vega risastórar áskoranir sem hv. þingmaður kemur hér með og ég held að við hljótum að vera heimsmeistarar eða alla vega að keppa um efstu þrjú sætin í fólksfjölgun  með 1.000 manna fjölgun á mánuði í einhverja 20 mánuði.

Það er alla vega þannig varðandi  allar okkar áætlanir að við erum  farin að byggja á einhverju raunkerfum, þannig að það er mat sveitarfélaganna hvað þarf mikið af húsnæði á hverjum tíma. Síðan leggur HMS heildarmat á það hvort þessar tölur séu raunhæfar og við erum þannig komin með einhverja sýn til langs tíma. Þegar það fjölgar mjög mikið þá þurfum við væntanlega að uppfæra þessar tölur. Ein leiðin sem við höfum farið til að geta tekið á móti öllum þessum ferðamönnum hefur verið sú að við höfum hleypt mjög mörgum í að fara í svokallaðar Airbnb-íbúðir. Kannski ættum við aðeins að taka það upp og ræða í þessu samhengi hvort það aðgengi þurfi að vera með einhverjum hætti meira takmarkað.   Það er nú ein af þeim tillögum sem kemur fram í stefnunni og þarf kannski að taka aðeins frekari umræðu um.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að taka þetta upp. Þetta er stærsta áskorunin sem við  búum við og þess vegna er meginmarkmið ríkisstjórnarinnar, m.a. í ríkisfjármálunum og fjárlögum næsta árs, að halda sig við það að þau séu aðhaldssöm, að ná fram þeim árangri að verðbólga fari niður. Það er bara langmikilvægasti þátturinn í því að öll stefnan næstu 15 árin verði að veruleika. Þetta er langhlaup, það er erfitt að ná fram jafnvægi. Fyrsta skrefið er að setja fram heildstæða stefnu og aðgerðir í því ljósi og þannig mun maður hafa þá nægjanlegan fyrirsjáanleika til að komast þangað. En ég vil segja: Við erum með tæki í þessari stefnu til að bregðast við þessum vanda. Í ár er verið að byggja 800 íbúðir í þessu kerfi þar sem við erum að taka hér þátt með stofnframlögum eða hlutdeildarlánum. Á næstu tveimur árum verða 1.000 íbúðir byggðar hvort árið, þ.e. 2.800 íbúðir á þessum þremur árum. Þessar 2.800 íbúðir yrðu ekki byggðar ef við værum ekki að koma til móts við fólk. Markaðurinn myndi ekki byggja fyrir fyrstu kaupendur eða lágtekjufólk á þennan hátt, þannig að stefnan er byrjuð að virka.


Ræðumaður: Sigurður Ingi Jóhannsson

Virðulegur forseti. Aðeins varðandi húsnæðisbæturnar og upphæðir þar þá eru þessar fjárhæðir í góðum málum núna miðað við þau plön sem við höfum séð raungerast. Þær eru í samræmi við fjármálaáætlun þannig að þær myndu auðvitað bara taka breytingum eftir fjárlögum ef það verður breyting á. En aftur skiptir þarna máli að auka framboð frekar en að vera alltaf að hækka bætur, af því að það er eftirspurnarhvetjandi.

Varðandi lífeyrissjóðina þá er þetta mjög mikilvægur punktur sem hv. þingmaður kemur inn á. Hluti af aðgerðunum lýtur að því einmitt að fá lífeyrissjóðina með okkur í lið til að fjármagna með beinum hætti, ekki þeim óbeina sem þeir taka þátt í, og þar mun þurfa lagabreytingar. Ein lagabreytingin er t.d. sú að það þarf að heimila lífeyrissjóðum að taka þátt í svona verkefnum án þess að þessi heimild takmarkist við 20%, sem kallar þá á að fimm lífeyrissjóðir þurfi að koma saman að verkefnum. Það væri eðlilegt að það væri nóg að þeir væru tveir til að mynda og hafa sumir jafnvel gengið lengra. Þetta kallar á lagabreytingu.  Og eins ef við færum inn í hugmyndafræði REIT, þá þarf líka lagabreytingu. En að þessu er verið að vinna í starfshópum.


Ræðumaður: Sigurður Ingi Jóhannsson

Virðulegur forseti. Hérna fyrir tveimur árum hækkuðum við húsnæðisbætur umtalsvert, að ég held um einn fjórða, þannig að þær hafa svolítið fylgt þessari vísitölu. Staðreyndin er hins vegar sú, og það getur vel verið að það sé talsverður meiningarmunur á því sem sá sem hér stendur stendur fyrir í pólitík og hv. þingmaður, að ég vil frekar framleiða fleiri hagkvæmar íbúðir þar sem leiguverðið og greiðslugeta fólks dugar til að standa undir þeirri leigu heldur en að vera að borga fólki bætur. Þannig að við erum að leggja hér upp með að þær bætur sem eru þarna í þessum fjárlögum, til að mynda næsta árs, muni duga vel fyrir því umfangi sem húsnæðisbæturnar standa fyrir. En það sem við erum að leggja áherslu á og það sem þessi stefna snýst um er að fjölga hagkvæmum kostum á markaði þannig að við þurfum ekki að vera að setja eftirspurnarhvetjandi bætur út til fólks, heldur auka frekar framboðshliðina.


Ræðumaður: Sigurður Ingi Jóhannsson

Virðulegur forseti. Ég skal ítreka frá fyrra andsvari mínu að meiningin er að fara með þetta frumvarp fyrir ríkisstjórn á föstudaginn og ég vona að það komi sem fyrst inn í þing eftir það. Þessi hugtök sem hv. þingmaður nefndi hér eru ekki nefnd í frumvarpinu og þar af leiðandi treystir ráðherrann sér ekki til að útskýra það og alls ekki fyrir þingmanninum sem augljóslega leggur mismunandi skilning í þessi tvö hugtök. Síðan vil ég bara segja við hv. þingmann að sá sem hér stendur er meira í svona raunveruleikastjórnmálum, leggur fram tillögur að lausnum og er ekki mikið fyrir að segjast vera að búa til einhver skáldverk. Ég hins vegar dáist að þeim sem það geta og nýt þess gjarnan að bæði hlusta og lesa slíka hluti. En þegar við erum í pólitík og að fara að byggja upp húsnæði þá vil ég frekar treysta á staðreyndir og lausnir og ég stend frekar fyrir þann hluta í stjórnmálum.


Ræðumaður: Sigurður Ingi Jóhannsson

Virðulegur forseti. Ég treysti mér ekki til að fara að útskýra þessi hugtök; leiguteygju eða leigubremsu. Ég held að það megi kalla það frumvarp sem ég hyggst fara með fyrir ríkisstjórn á föstudaginn, og kemur vonandi inn í þingið sem fyrst, hvað sem verður, en þarna er verið að tryggja réttindi leigutaka með skýrari hætti, stuðla að langtímaleigu með ýmsum hætti. Hugmynd þeirra sem voru í starfshópnum — og það voru mjög margir aðilar, aðilar vinnumarkaðarins þar á meðal sem á sínum tíma voru sammála um, og margir hagaðilar, að þarna væri komið eitthvert tæki til þess, auðvitað ekki allir sammála um hvort það sé nóg — var að þarna væri eitthvað sem hv. þingmaður má kalla leigubremsu og einhverjir munu kalla leiguteygju. En fyrst og fremst er markmiðið að styrkja réttarstöðu leigutakans og stuðla að langtímaleigusamningum og stöðugri leigu.


Ræðumaður: Sigurður Ingi Jóhannsson

Virðulegi forseti. Ég mæli hér fyrir tillögu til þingsályktunar um húsnæðisstefnu fyrir árin 2024–2038 og aðgerðaáætlun fyrir næstu fimm ár, þ.e. 2024–2028.

Með tillögu til þingsályktunar um húsnæðisstefnu er í fyrsta sinn sett fram heildstæð stefnumótun í húsnæðismálum á landsvísu sem hefur að leiðarljósi að tryggja húsnæðisöryggi í víðtækum skilningi. Þannig verði sköpuð skilyrði að góðu og öruggu húsnæði með viðráðanlegum húsnæðiskostnaði sem hentar ólíkum þörfum hvers og eins.  Verkefnið er stórt og kallar á samvinnu fjölmargra ráðuneyta og stofnana. Með tillögunni verður til skýr langtímastefna um hvernig bregðast eigi við stórauknum íbúafjölda um fyrirsjáanlega framtíð á sama tíma og mikill skortur er á íbúðum. Samhliða þarf húsnæðisstefna að stuðla að félagslegri samheldni og efnahagslegum stöðugleika.

Stefnumótun í húsnæðismálum hefur hingað til ekki verið sett fram á heildstæðan hátt, en þess í stað hafa bæði löggjöf og aðgerðir í málaflokknum fremur mótast af nauðsyn til að bregðast við aðstæðum á húsnæðismarkaði hverju sinni. Á undanförnum árum hafa mörg skref verið stigin til að einfalda stjórnsýslu húsnæðismála, m.a. með stofnun Húsnæðis- og mannvirkjastofnunar og tilflutningi verkefna til hennar. Einnig með því að sameina húsnæðis-, mannvirkja- og skipulagsmál undir sama ráðuneyti ásamt byggða-, samgöngu- og sveitarstjórnarmálum til að tryggja aukna samþættingu þessara málaflokka. Heyra þessir málaflokkar nú allir undir innviðaráðuneytið sem er mikilvægt til að tryggja sameiginlega sýn í áherslum og skilvirkni aðgerða.

Undanfari húsnæðisstefnunnar byggir og horfir m.a. til skýrslna og tillagna sem hafa verið unnar á vettvangi þjóðhagsráðs og ráðuneyta. Má þar meðal annars nefna skýrslu starfshóps um umbætur á húsnæðismarkaði sem Anna Guðmunda Ingvarsdóttir og Gísli Gíslason fóru fyrir árið 2022. Þar voru settar fram 28 tillögur, m.a. um aukna uppbyggingu, endurbættan húsnæðisstuðning, réttindi og húsnæðisöryggi leigjenda og fleira.  Þessar tillögur hafa síðan lagt grunn að aðgerðum í stefnumótun og er m.a. horft til þeirra í stuðningi stjórnvalda vegna kjarasamninga á almennum vinnumarkaði í desember 2022.

Þá var húsnæðisstefnan afrakstur af miklu samráði um allt land, við almenning, sveitarstjórnarstigið, félagasamtök og atvinnulífið. Undanfari stefnunnar var grænbók í húsnæðismálum sem var unnin í innviðaráðuneytinu  þar sem greint var frá stöðunni í húsnæðismálum, lykilviðfangsefnum og áherslum við gerð stefnunnar. Grænbókin var kynnt í samráðsgátt stjórnvalda og uppfærð að því samráði loknu.

Í kjölfar grænbókar var unnin svokölluð hvítbók þar sem kynnt voru drög að stefnu með markmiðum, áherslum og mælikvörðum auk tímasettra aðgerða með skilgreindum ábyrgðar- og framkvæmdaraðilum. Hvítbókin var einnig kynnt í samráðsgátt og samráðinu lauk með húsnæðisþingi nú í haust þar sem gafst tækifæri til umræðna og skoðanaskipta um innihald hvítbókarinnar og áherslur stefnunnar.

Í tillögu að þingsályktun um húsnæðisstefnu eru átta lykilviðfangsefni til að mæta áskorunum sem við okkur blasa og leggja grunn að stefnunni. Áhersla er að ná stöðugleika á húsnæðismarkaði þar sem fjölbreytt framboð íbúða mætir þörf. Jafnframt er lögð áhersla á skilvirka stjórnsýslu á sviði húsnæðis-, mannvirkja- og skipulagsmála, greinargóðar upplýsingar um húsnæðis-, mannvirkja- og skipulagsmál, sérhæfðar lausnir til að mæta áskorunum á landsbyggðinni og markvissan húsnæðisstuðning sem er afmarkaður við þá sem standa höllum fæti á húsnæðismarkaði.

Í tillögu til þingsályktunar um húsnæðisstefnu eru sett fram eftirfarandi fjögur markmið stjórnvalda í húsnæðismálum:

1.	Jafnvægi verði á húsnæðismarkaði þar sem fjölbreytt framboð íbúða mæti þörf og að þróun húsnæðis- og leiguverðs sé stöðug.

2.	Skilvirk stjórnsýsla og bætt starfsumhverfi mannvirkjagerðar stuðli að auknum gæðum, öryggi, rekjanleika og hagkvæmni íbúðauppbyggingar í jafnvægi við umhverfið.

3.	Landsmenn búi við húsnæðisöryggi og jafnrétti í húsnæðismálum með því að sköpuð verði skilyrði með markvissum húsnæðisstuðningi til að öll hafi aðgengi að öruggu og góðu húsnæði með viðráðanlegum húsnæðiskostnaði.

4.	Framboð íbúða stuðli að virkum vinnumarkaði og styðji við öflug vinnusóknarsvæði um allt land.

Stærsta áskorunin í húsnæðismálum á komandi árum snýr óneitanlega að framboðsmarkmiðinu, þessu fyrsta; að tryggja nægt framboð af fjölbreyttu húsnæði. Mikilvægt er að stjórnvöld móti sér skýra stefnu um hvernig bregðast eigi við stóraukinni fólksfjölgun á Íslandi á sama tíma og framboð íbúðarhúsnæðis hefur ekki aukist í takt við íbúafjölgun.

Einnig er skýrt markmið um að auka húsnæðisöryggi tekju- og eignaminni einstaklinga og fjölskyldna, stuðning við fyrstu kaupendur, heimili með þunga framfærslubyrði og þá sem búa við markaðsbrest á húsnæðismarkaði. Í þeim aðgerðum þarf að stuðla að því að húsnæðiskostnaður sé í samræmi við greiðslugetu. Sérstök áhersla verður því að vinna að því að lækka húsnæðisbyrði fyrir tekju- og eignaminni með því að auka framboð af hagkvæmu húsnæði á leigumarkaði. Hér á landi er óhagnaðardrifið leiguhúsnæði aðeins lítill hluti af heildarleigumarkaði, eða um 2–3%.

Hlutdeild almenna íbúðakerfisins samkvæmt stefnunni gæti farið í 6% eftir tíu ár og þannig átt þátt í auknu jafnvægi á húsnæðismarkaði. Með markvissum aðgerðum til stuðnings tekju- og eignaminna fólks innan almenna íbúðakerfisins er ætlunin að auka framboð af öruggu og viðunandi leiguhúsnæði og stuðla að því að húsnæðiskostnaður sé í samræmi við greiðslugetu leigjenda.

Og við erum við lögð af stað. Nú þegar hefur um 6.500 íbúðum verið úthlutað eða þær fjármagnaðar í uppbyggingarfasa í hinu nýja húsnæðiskerfi sem byggt er á norrænni fyrirmynd. Við erum sem sagt komin af stað í hið norræna húsnæðisfyrirkomulag. Nánar tiltekið þá eru um 5.000 íbúðir fjármagnaðar í almenna íbúðakerfinu með stofnframlagi ríkis og sveitarfélaga og 1.500 íbúðir í hlutdeildarlánakerfinu, en það er úrræði fyrir fyrstu kaupendur undir ákveðnum tekjumörkum.

Að því sögðu er líka rétt að segja að hér er ekki verið að hverfa frá séreignarstefnu. Það er sú stefna sem við höfum haft hér á Íslandi. Langstærstur hluti fólks býr í eigin húsnæði. Hér er hins vegar verið að búa til aðstæður fyrir fjölbreyttari húsnæðismarkað til að mæta fólksfjölgun og auka valkosti fyrir fólk, valkosti um að eiga heimili sem eru grundvallarréttindi íbúa landsins. Forsenda þess er að til staðar séu húsnæðiskostir sem mæta einmitt þörfum mismunandi einstaklinga og fjölskyldna um allt land. Framboðið þarf því að vera fjölbreytt og henta mismunandi hópum.

Verkefnið er stórt og kallar á samhæfða vinnu ráðuneyta, sveitarfélaga, stofnana og annarra hagaðila. Samtal við sveitarfélögin um þessi mál hafa verið sett í forgang, m.a. með rammasamningi ríkis og sveitarfélaga um húsnæðisuppbyggingu og tímasetta aðgerðaáætlun. Nú hafa tvö sveitarfélög skrifað undir slíkan samning og fleiri munu gera það.  Sveitarfélögin skapa sér framtíðarsýn í uppbyggingu húsnæðis, bæði hvað varðar umfang nýrrar húsnæðisuppbyggingar, en einnig varðandi tegund og samsetningu húsnæðis.

Ég sagði áðan að við værum lögð af stað. Til marks um það þá eru níu frumvörp sem eru hluti aðgerðanna í húsnæðisstefnunni í tillögu til þingsályktunar um húsnæðisstefnu ýmist í vinnslu í ráðuneytinu eða hafa verið lögð fram hér á Alþingi nú þegar. Frumvörpin styðja við þau markmið sem stefnan byggir á. Samtals eru 43 aðgerðir sem ætlað er að ná fram markmiðum húsnæðisstefnunnar. Níu þeirra falla undir markmið um jafnvægi á húsnæðismarkaði, þ.e. framboðshlutann, 14 undir markmið um að skilvirkari stjórnsýslu og gæði íbúða í jafnvægi við umhverfið, aðrar 14 undir markmið um húsnæðisöryggi og jafnrétti landsmanna í húsnæðismálum og síðan 6 undir markmið um að framboð íbúða stuðli að virkum vinnumarkaði um land allt.

Virðulegi forseti. Eins og kom fram í upphafsorðum mínum þá markar þessi tillaga að þingsályktun um húsnæðisstefnu tímamót sem fyrsta heildstæða stefnan í húsnæðismálum á Íslandi af hálfu hins opinbera. Við höfum búið við það allt of lengi, í áratugi og  kannski ekki síst eftir bankahrunið, að húsnæðismarkaðurinn hefur sveiflast gríðarlega og haft veruleg áhrif á verðbólgu með tilheyrandi vaxtahækkunum sem koma niður á fjölskyldum og fyrirtækjum. Með þessari umfangsmiklu stefnu er eitt meginmarkmiðið að skapa til lengri tíma jafnvægi á húsnæðismarkaði sem gagnast ekki síst fyrstu kaupendum og þeim sem eru tekju- og eignaminni. Húsnæðisstefnan hefur því ekki einungis áhrif á lífsgæði fólks, ráðstöfunartekjur og húsnæðisöryggi; hún hefur áhrif á efnahagsmál þjóðarinnar.

Virðulegi forseti. Ég hef nú gert grein fyrir efni þingsályktunartillögunnar og legg til að henni verði að lokinni þessari umræðu vísað til hv. velferðarnefndar og 2. umræðu.




Ræðumaður: Halla Signý Kristjánsdóttir

Virðulegi forseti. Fyrir nokkrum dögum féll dómur í héraðsdómi Vestfjarða þar sem Arnarlax var sýknaður af kröfu Vesturbyggðar um greiðslu á hækkuðu aflagjaldi fyrir löndun eldislax í höfnum sveitarfélagsins. Dómurinn komst að þeirri niðurstöðu að eldisfiskur væri ekki sjávarafli og félli því ekki undir ákvæði 17. gr. hafnalaga og þar með væri ekki lagastoð fyrir aflagjöldum fyrir eldisfisk úr sjókvíaeldi. Þetta setur sveitarfélögin sem hýsa sjókvíaeldi í verulega vonda stöðu. Sveitarfélögin hafa byggt upp innviði til að mæta nýrri og stækkandi atvinnugrein og hafa verið tilbúin að gera sitt og móta þá umgjörð sem þarf til að vaxa með. Hér er um að ræða uppbyggingu á hafnarsvæði og einnig uppbyggingu vegna fjölgunar íbúa og styrkingar grunnþjónustukjarna, svo sem grunn- og leikskóla. Í mörg ár hafa sveitarfélögin kallað eftir meiri skýrleika í lögum og reglum og að stjórnvöld fari að yfirfara laga- og reglugerðraumhverfi sjókvíaeldis með hliðsjón af gjaldtöku af fiskeldi.

Ég hef lagt fram þingsályktunartillögu um þetta efni í nokkur þing í röð. Sú tillaga felur einfaldlega í sér að fela innviðaráðherra, fjármálaráðherra, efnahagsráðherra og matvælaráðherra að skipa starfshóp til að yfirfara laga- og reglugerðarumhverfi sjókvíaeldis með hliðsjón af gjaldtöku af fiskeldi.

Virðulegi forseti. Það er erfitt að byggja upp traust þegar leikreglur eru ekki skýrar, en það er vilji beggja aðila og því verða stjórnvöld að haska sér við verkið. Á vorþingi 2021 kom innviðaráðherra fram með frumvarp um breytingar á hafnalögum. Þar voru tillögur sem byggja undir að sveitarfélög geti sett inn í sína gjaldskrá aflagjöld af eldisfiski. Það náði ekki fram að ganga. Á þingmálaskrá ríkisstjórnarinnar er boðað að hafnalög verði sett aftur á dagskrá á næstu vikum og er það vel. Vonandi verður unnið með þau hratt og vel í gegnum þingið.


Ræðumaður: Lilja Rannveig Sigurgeirsdóttir

Hæstv. forseti. Í síðustu viku fylgdist ég með fjölda barna taka sæti í þessum sal. Þau voru hér að kynnast okkar störfum og svara spurningum frá hæstv. forseta Alþingis og voru að fá betri skilning á þeirri vinnu sem við erum í hér inni. Líka hafa margir grunnskólar haldið barnaþing þar sem farið er í svona viðburði, t.d. að kynnast störfum kjörinna fulltrúa, eða svona valdeflandi viðburði.

Það var barnaþing í Hörpu í síðustu viku og þar sem börn voru að kynnast barnasáttmálanum. Þau voru að skoða hvaða réttindi þau hefðu. Það skiptir gríðarlegu máli að börnin geti fengið að sjá og fundið fyrir því að þau hafa rödd. Þetta eru tæki sem við höfum til að gefa næstu kynslóðum frekari tækifæri til að koma sínum skoðunum á framfæri og mögulega til framkvæmda. Það skiptir gríðarlegu máli að við hér og kjörnir fulltrúar hlusti á næstu kynslóðir. Við höfum tekið nokkur skref til að tryggja það. Við höfum sett það í lög að sveitarfélög eigi að hafa sérstök ungmennaráð til að tryggja ungmennum sérstakan vettvang innan sveitarfélaga til að koma sínum málum á framfæri. Það virðist þó vera að sum sveitarfélögin nýti sér ekki þessi ungmennaráð eða noti þau jafnvel til skrauts og á þau sé ekkert raunverulega hlustað. Ég var nýlega í Albaníu með nokkrum ungum þingmönnum í Evrópu og þar funduðum við með ráðherrum og kjörnum fulltrúum um stöðu ungs fólks þar í landi. Helmingur þjóðarinnar í Albaníu er yngri en 30 ára og unga fólkið er að flytja úr þorpunum, er að flytja úr landi vegna þess að það finnur að á það er ekki hlustað. Þá sér það ekki framtíð sína fyrir sér í landinu eða í þorpunum, í sínum sveitarfélögum. Því skiptir gríðarlegu máli að við hlustum á unga fólkið okkar.


Ræðumaður: Líneik Anna Sævarsdóttir

Virðulegi forseti. Ég vil byrja á því að senda góðar óskir til Grindvíkinga eins og margir hafa gert hér síðustu daga. Það er aðdáunarvert að fylgjast með yfirvegun og æðruleysi þeirra í glímunni við áföll og óvissu og ég óska þess að það gangi sem allra best dagana sem fram undan eru.

En það sem ég ætla að ræða hér í dag er fitubjúgur, sem er sjúkdómur sem leggst frekar á konur en karla. Fitubjúgur er óeðlileg fitusöfnun og bjúgur á útlimum, einkum fótum; fitusöfnun sem fylgt geta verkir, sár og mikið álag á stoðkerfi og önnur líffærakerfi. Fitubjúgur kemur oft fram í tengslum við hormónabreytingar, svo sem kynþroska, þungun eða tíðahvörf og hann er að einhverju leyti tengdur erfðum. Heilsugæsla höfuðborgarsvæðisins veitir þjónustu vegna þessa sjúkdóms undir hatti kvenheilsu. Tíðnin er 11% í löndunum í kringum okkur en við þekkjum hana ekki hér. Sjúkdómnum var lengi ruglað saman við offitu.

Sjúkratryggingar hafa til þessa ekki tekið þátt í kostnaði við aðgerðir vegna fitubjúgs og ýmislegt er óljóst varðandi kostnaðarþátttöku við stoð- og hjálpartæki sem létt geta sjúklingum lífið. Sjúklingar hafa á síðustu mánuðum verið að undirgangast meðferð á eigin kostnað erlendis. Ég hef átt samtöl við hæstv. heilbrigðisráðherra um málið og legg í dag fram fyrirspurn til hans varðandi kostnaðarþátttöku. Sú fyrirspurn er viðbót við fyrirspurn sem hv. varaþingmaður, Lilja Rafney Magnúsdóttir, lagði fram á vorþingi. Í svari til hennar kom m.a. fram að aukin þekking hafi myndast á sjúkdómnum undanfarin ár og stórar rannsóknir séu í gangi erlendis til að meta árangur sérhæfðra aðgerða. Ég trúi að heilbrigðisyfirvöld nýti niðurstöður úr þeim rannsóknum og bregðist við með þátttöku í kostnaði við hvers konar viðurkennda meðferð við sjúkdómnum.


Ræðumaður: Lilja Alfreðsdóttir

Virðulegi forseti. Ég vil bara ítreka það, til að mynda ef spurt er út í styrkjaflokkinn og hvernig hann er fjármagnaður, þá er hann fjármagnaður úr Kvikmyndasjóði og hefur verið fjármagnaður úr Kvikmyndasjóði. Við erum að skýra þetta og búa til frekari heimildir, sér í lagi varðandi t.d. sjónvarpsþáttagerð, ef sjónvarpsþáttagerðin skilar ákveðnum hagnaði þá skal núna þessi hagnaður renna til Kvikmyndamiðstöðvar. Það er það sem er að gerast. Ég bara ítreka það að við erum ekki að auka útgjöld eða að styrkja við Kvikmyndasjóð, þó að ráðherrann sé auðvitað alltaf til í að gera það varðandi til að mynda Kvikmyndamiðstöð og margar aðrar skapandi greinar, en við erum ekki að gera það. Ég skil hvert hv. þingmaður er að fara en þetta rúmast allt innan þeirra fjárheimilda sem Kvikmyndamiðstöð er úthlutað. Það er líka svo, hv. þingmaður, að það á sér stað líka ákveðin forgangsröðun. Við fagráðherrarnir óskum auðvitað eftir, þegar við erum ekki að auka útgjöld vegna tiltekinna lagabreytinga, forgangsröðun verkefna út frá lögunum.


Ræðumaður: Lilja Alfreðsdóttir

Virðulegi forseti. Ég þakka fyrirspurnina. Spurt er að því hvort það felist aukinn kostnaður í þessum breytingum. Við erum í raun og veru að lögfesta breytingarnar. Við höfum komið þessum breytingum á fyrr með kvikmyndastefnunni og Kvikmyndamiðstöð hefur verið að framfylgja stefnunni en nú erum við í raun og veru að lögbinda og fínpússa alla lagasetningu sem tengist þessari stefnumótun og fylgja henni frekar eftir. Kvikmyndastefnan er fyrsta stefnan þar sem við erum með heildarsýn á málaflokkinn, ég var ekki með svona þingsályktunartillögu eins og við höfum verið að gera, og svo hefur þessi stefnumótun þróast út í þetta til að uppfylla allt sem tengist þinginu og til að þingið sé upplýstara. Við erum í raun og veru bara að styrkja stefnuna með þessari lagasetningu.

Ég vil líka nefna það, virðulegi forseti, að þetta tók ákveðinn tíma af því að það var ákveðið flækjustig í sumu sem tengist þessari lokafjármögnun. Við höfum því verið í nokkurn tíma að klára löggjöfina þannig að sumt af þessu er komið til framkvæmda og er fjármagnað innan þess fjárlagaramma sem Kvikmyndamiðstöð hefur. En ég skil vel að þetta orki tvímælis þegar það kemur svona eins og það er.


Ræðumaður: Lilja Alfreðsdóttir

Virðulegi forseti. Mig langar aðeins að koma að þessu varðandi Kvikmyndasafnið. Því ber skylda að viðhalda og koma menningararfinum á viðeigandi form. Það er skylda þess að ganga svo frá kvikmyndum og öðru slíku.

Varðandi frekari skattalega hvata þá tel ég, eins og staðan er í dag, að við séum með mjög gott kerfi. Við erum mjög samkeppnishæf, bæði þegar við hækkuðum endurgreiðsluna upp í 35% af stærri verkefnum og síðan má í raun og veru segja að þetta hafi orðið þess valdandi að það varð gríðarlegur vöxtur, bæði í því að fá inn erlend verkefni en líka, sem ég er mjög ánægð með, í innlendri kvikmyndagerð. Ég held að við séum bara á mjög góðum stað varðandi starfsumhverfi kvikmynda. Ég sé það ekki, alla vega núna á næstunni, að við gerum einhverjar breytingar á því. En auðvitað fylgjumst við með þessu og ég mun beita mér fyrir því að það verði árleg eftirfylgni með kvikmyndastefnunni. Helst myndi ég líka vilja koma því inn í þingið af því að það sem við erum að gera er gjörbreyting á stefnumótun hinna skapandi greina. Til að viðhalda þessum vexti og framtíðarsýn er mjög mikilvægt að Alþingi fái reglubundna skýrslugjöf um framgang kvikmyndastefnu og svo um framgang skapandi greina á Íslandi.


Ræðumaður: Lilja Alfreðsdóttir

Virðulegi forseti. Ég vil þakka hv. þm. Jakobi Frímanni Magnússyni kærlega fyrir bæði þann áhuga og elju sem hann hefur sýnt íslenskri kvikmyndagerð og íslenskri tónlist. Fyrir ráðherra er algerlega ómetanlegt að hafa þingmenn sem sýna skapandi greinum svona gríðarlega mikinn áhuga enda höfum við starfað saman á þeim vettvangi. Varðandi þennan viðbótarflokk þá er það þannig að við erum áfram með Kvikmyndasjóð. Það eru ekki auknar fjárveitingar inn í Kvikmyndamiðstöð en það sem þetta gerir er að hjálpa Kvikmyndamiðstöð að taka þátt í ákveðinni fjármögnun sjónvarpsþáttagerðar sem áður var ekki og koma að þessari lokafjármögnun. Gerist það til að mynda að sjónvarpsþáttagerðin — þetta er stundum samstarfsverkefni milli Norðurlandanna — og verkefnið skili hagnaði, rennur hann inn í Kvikmyndamiðstöð. Þetta er því mjög jákvætt fyrir alla sköpun í landinu. Það þurfti að gera þetta með lagabreytingu og hér er sú lagabreyting ásamt öðrum lagabreytingum. Ég mun koma að þessu varðandi stafræna efnið eftir skamma stund.


Ræðumaður: Lilja Alfreðsdóttir

Virðulegi forseti. Ég mæli fyrir frumvarpi til laga um breytingu á kvikmyndalögum. Með frumvarpi þessu eru lagðar til breytingar á kvikmyndalögum, nr. 137/2001. Fela þær breytingar einkum í sér að lagt er til að komið verði á laggirnar nýjum styrkjaflokki innan Kvikmyndasjóðs. Styrkjaflokknum er ætlað að veita styrki til umfangsmikilla sjónvarpsþáttaverkefna með skilyrðum um endurheimt þeirra að hluta nái verkefni ákveðnu tekjumarki. Er þessi tillaga í samræmi við áherslur og aðgerðir í kvikmyndastefnu til ársins 2030 sem gefin var út í október 2020. Þar er fjallað um styrki til leikinna sjónvarpsþátta undir markmiðinu Auðug kvikmyndamenning. Markmiðið miðar að því að stuðla að fjölbreyttri kvikmyndamenningu sem styrki sjálfsmynd þjóðarinnar og efli íslenska tungu.

Í frumvarpinu er einnig lagt til að kveðið verði á um varðveislu kvikmyndaarfs á Íslandi, kvikmyndafræðslu, hámarksskipunartíma forstöðumanns Kvikmyndasafns Íslands og gjaldskrárheimild safnsins. Að auki er lagt til að ákvæði þess efnis að í reglugerð verði kveðið á um meginskiptingu fjárveitinga Kvikmyndasjóðs milli einstakra greina kvikmyndagerðar falli brott í núverandi mynd og horft verði til þess að annað fyrirkomulag verði tekið upp. Kvikmyndastefnan, sem unnin er af fulltrúum hagsmunaaðila þáverandi mennta- og menningarmálaráðuneytis og þáverandi atvinnuvega- og nýsköpunarráðuneytis, náði yfir kvikmyndamenningu, kvikmyndamenntun, þróun og framleiðslu kvikmyndaefnis og alþjóðlega kynningu. Hópurinn skoðaði m.a. stofnana- og stuðningskerfi kvikmyndagerðar með tilliti til einföldunar og eflingar og er eitt af markmiðum stefnunnar að byggja sterkara sjóðakerfi sem styður við fjölbreyttari kvikmyndamenningu. Nýja styrkjaflokknum er ætlað að koma til móts við nýja tíma sem einkennast af hröðu þróunar- og fjármögnunarferli verkefna og er ætlað að ýta undir framleiðslu, sölu og dreifingu leikinna sjónvarpsþáttaraða að fyrirmynd Norrænna kvikmynda- og sjónvarpssjóðsins.

Veruleg breyting hefur orðið á miðlun, framleiðslu og fjármögnun sjónvarpsþáttaraða á undanförnum árum. Breytingar á alþjóðlegu þróunar- og fjármögnunarumhverfi sjónvarpsþáttaraða hafa leitt til þess að fjármögnun síðustu 15–20% kostnaðar, eða svokölluð lokafjármögnun, er orðin erfiðari en áður. Í alþjóðlegu framleiðsluumhverfi sjónvarpsverkefna hefur framleiðslukostnaðurinn hækkað og samkeppnisstaða þeirra sem ætla að framleiða efni fyrir sjónvarp í smærra sniði eða fyrir smærra markaðssvæði er orðin lakari en áður. Framleiðsla sjónvarpsþáttaraða fer orðið í auknum mæli fram í samframleiðslu við önnur lönd, þar sem listrænt og faglegt samstarf getur styrkt sjálfstæða framleiðendur og aukið gæði framleiðslu.

Til að styrkja stöðu innlendra framleiðenda í þessu breytta umhverfi er framleiðslustyrkur til lokafjármögnunar nauðsynlegur. Þessu breytta umhverfi fylgja ýmsar áskoranir. Framleiðslufyrirtæki eiga þannig undir högg að sækja við að bera ábyrgð á mótun, þróun, fjármögnun og framleiðslu verkefna. Tilhneigingin getur orðið sú að framleiðendur sinni í auknum mæli þjónustuhlutverki við framleiðslu þar sem ritstjórnarlegt vald og réttindi liggja hjá fjölmiðlaveitum.

Virðulegur forseti. Til að styrkja stöðu sjálfstæðra framleiðenda þarf að bregðast við breytingum í fjármögnunar- og þróunarumhverfi leikinna sjónvarpsþáttaraða. Mikilvægt er að íslensk frásagnarhefð og framleiðsla eigi þátt í þessari þróun. Með nýjum framleiðslustyrkjaflokki til lokafjármögnunar vegna leikinna sjónvarpsþáttaraða er samtímis hvatt til þátttöku í alþjóðlegum verkefnum og staða framleiðenda íslensks efnis styrkt til að móta sjálfstæði í efnistökum, frásagnarhefð og frumsköpun.

Með breytingunni á kvikmyndalögum er lagt til að nýtt ákvæði komi í 6. gr. laganna sem fjallar um nýja heimild fyrir Kvikmyndasjóð til að veita styrki með skilyrði um endurheimt verði ákveðnu tekjuviðmiði viðkomandi verkefnis náð. Gert er ráð fyrir að ráðstöfunarfé Kvikmyndasjóðs geti aukist þegar endurgreiðslur koma til framkvæmda og heildarfjárhæð styrkveitinga hækki að sama skapi og stuðli þannig að því markmiði laganna að efla kvikmyndagerð og kvikmyndamenningu hér á landi. Ekki er hins vegar viðbúið að það gerist fyrr en að nokkrum árum liðnum frá því að nýjum styrkjaflokki er komið á fót.

Auk þess er í 1. gr. frumvarpsins lagt til að kveðið verði á um varðveislu kvikmyndaarfs á Íslandi en ekki er getið um kvikmyndaarf í lögunum og markmið tillögunnar er að undirstrika mikilvægi varðveislu þess kvikmyndaarfs sem Ísland býr yfir. Hér er ekki eingöngu átt við kvikmyndað efni eftir íslenskt kvikmyndagerðarfólk heldur hefur fjöldi mynda og myndbrota verið tekinn upp hér á landi í gegnum tíðina. Er þessi tillaga einnig í samræmi við áherslur og aðgerðir í kvikmyndastefnu og þar er lögð áhersla á varðveislu, miðlun og aukið aðgengi að kvikmyndaarfinum.

Í 2. gr. frumvarpsins er lagt til að bætt verði við verkefni Kvikmyndamiðstöðvar Íslands að miðstöðin efli kvikmyndaframleiðslu á Íslandi en í kvikmyndastefnu er miðstöðinni ætlað víðtækara hlutverk en áður, m.a. að sinna kvikmyndauppeldi og mynd- og miðlalæsi. Meðal annars er gert ráð fyrir að Kvikmyndamiðstöð Íslands þrói námsefni fyrir öll skólastig að erlendri fyrirmynd. Í dag ná kvikmyndalögin ekki utan um þetta hlutverk miðstöðvarinnar.

Í 4. gr. er lagt til að bætt verði við málslið sem kveði á um hámarksskipunartíma forstöðumanns Kvikmyndasafns Íslands. Þannig geti sami einstaklingur aðeins verið skipaður tvisvar sem forstöðumaður safnsins. Það er í samræmi við skipunartíma forstöðumanna annarra opinberra stofnana á sviði lista, t.d. skipun forstöðumanns Kvikmyndamiðstöðvar Íslands, þjóðleikhússtjóra og safnstjóra Listasafns Íslands. Lagt er til að ákvæðið komi til framkvæmda við næstu skipun eða næstu endurskipun forstöðumanns.

Í 5. gr. er lögð til breyting á gjaldskrárheimildum Kvikmyndasafns Íslands í þeim tilgangi að uppfæra þær með tilliti til tæknibreytinga sem hafa orðið á síðastliðnum árum.

Að lokum er lagt til í 6. gr. frumvarpsins að fella brott ákvæði um að í reglugerð verði kveðið á um meginskiptingu fjárveitinga Kvikmyndasjóðs milli einstakra greina kvikmyndagerðar.

Virðulegi forseti. Ég tel að hér sé um mikið framfaramál að ræða og að með þessum breytingum á styrkjakerfi Kvikmyndasjóðs séum við að stuðla að því að íslensk kvikmynda- og sjónvarpsþáttagerð geti staðið jafnfætis erlendri framleiðslu og búið henni góð vaxtarskilyrði. Tillögum í frumvarpinu er ætlað að styðja við framleiðslu leikinna sjónvarpsþáttaraða og annarra vandaðra kvikmynda, enda renni hugsanleg endurheimt styrkja í Kvikmyndasjóð og þar með verði aukið fjármagn til kvikmyndagerðar. Þá mun samræming á skipunartíma forstöðumanna stuðla að þróun og endurnýjun í málefnum Kvikmyndasafns Íslands og kvikmyndamenningu.

Að lokinni þessari umræðu legg ég til að frumvarpinu verði vísað til hæstv. allsherjar- og menntamálanefndar til umfjöllunar.


Ræðumaður: Þórarinn Ingi Pétursson

Virðulegur forseti. Ég þakka hv. þm. Eyjólfi Ármannssyni spurningarnar. Það er nú einu sinni þannig að það er ákveðið regluverk í kringum alla hluti sem við erum með. Má einfalda það og gera aðgengilegra? Já, ég get alveg tekið undir það. En við þurfum svo sem alltaf að setja okkur sömuleiðis einhver takmörk í því hvernig við framkvæmum hlutina og sköpum ákveðnar leikreglur og það er yfirleitt gert annaðhvort með reglugerð eða með lögum. Við þekkjum öll sögu sláturhússins á Seglbúðum t.d. þar sem menn hafa því miður dregið allverulega saman eða hvort þeir eru alveg hættir, ég er ekki alveg með það á hreinu. Þar voru vissulega ákveðnar íþyngjandi reglur. Það felast ákveðin tækifæri í því að við séum með svona minni sláturhús í heimabyggð og ég tala nú ekki um í tengslum við ferðaþjónustuna sömuleiðis og sem því fylgir, t.d. að hótel geti boðið upp á kjöt beint úr heimabyggð. Vissulega getum við gert mikinn skurk í því að upprunamerkja vöruna okkar enn betur í þessum stærri húsum, en það er nú einu sinni þannig að hlutirnir kosta alltaf einhverja peninga og þegar við ætlum að reyna að ná fram meira hagræði og öðru þá er það alltaf matskennt hversu langt við viljum ganga í hvert skipti fyrir sig. En vissulega er mikilvægt til framtíðar litið að hlúa vel að minni framleiðendum, sömuleiðis að frumframleiðendum sem fá heimild til aukins samstarfs.


Ræðumaður: Þórarinn Ingi Pétursson

Ég þakka hv. þm. Eyjólfi Ármannssyni spurninguna. Svo það sé sagt, örsnöggt, þá eru nú ákveðnir samningar á milli þess stóra og þess litla eins og þegar kemur að mjólkinni. Það verður að hafa það í huga að Mjólkursamsalan safnar t.d. allri mjólk. Mjólkursamsalan sömuleiðis afhendir ákveðið magn af mjólk til viðkomandi aðila og tekur sömuleiðis til baka það sem ekki er nýtt í þeirra framleiðslu. Það er mjög mikilvægt að hafa það í huga. Þegar við komum að minni framleiðendum og slátrun og þess háttar þá er það nú þannig í dag að hverjum þeim sem leggur inn dilkakjöt eða nautakjöt eða hvað sem það er er heimilt að láta slátra fyrir sig og taka skrokkana til baka í sína eigin vinnslu. Það er sömuleiðis áskorun framtíðarinnar hvernig við útfærum heimaslátrun og það regluverk sem er í kringum hana því að það er því miður allt of torvelt. Við þekkjum ágætt dæmi þess norðan úr Skagafirði, þar héldu nú ábúendur og bændur áfram og eru að stunda þessa iðju enn í dag og eru að selja sínar vörur með því regluverki sem þar er undir. Við getum svo sem alveg horft til þess, og ég er alveg sammála hv. þingmanni, að við þurfum að gæta að öllum þeim reglum og leikreglum sem við förum eftir. En þessir möguleikar eru allir fyrir hendi og mér finnst vera gætt að því að þegar vissir framleiðendur fá aukið vægi eða auknar heimildir til samstarfs þá eigi lögin að grípa utan um það og gæta að þeim sem minni eru.


Ræðumaður: Þórarinn Ingi Pétursson

Frú forseti. Það hefur verið áhugavert að hlusta á umræðuna sem hefur farið hér fram og mig langaði bara aðeins að bæta hérna við. Stærstur hluti allra þeirra matvæla sem framleidd eru á Íslandi er seldur í stórmörkuðum, svona 90–95%, þannig að það er mjög mikilvægt að þessir stærri framleiðendur hafi einhvers konar vægi og geti haft ákveðið samstarf í því að koma þeirri vöru á framfæri. Ég óttast það ekki að minni framleiðendur, smáframleiðendur, verði halloka í því þrátt fyrir að frumframleiðendum séu veittar ákveðnar heimildir til samstarfs og hagræðingar innan geirans. Við þekkjum það, af því að hér hefur verið talað um Evrópusambandið og okkar nágranna, að þar er virkur markaður smáframleiðenda þrátt fyrir allar þær heimildir sem frumframleiðendur á því svæði hafa til umráða. Það er mikilvægt að það komi fram í þessari umræðu og mér sýnist nú ekki vera sú hætta sem sumir eru að mála upp.

Það á líka við um vöruþróun og nýsköpun. Þar höfum við ákveðið flaggskip landbúnaðarins, Mjólkursamsöluna, sem hefur hingað til staðið sig feikivel í vöruþróun og nýsköpun á sínum vörum og ég tel í því ljósi að það séu viss tækifæri sömuleiðis fólgin í því að frumframleiðendur geti haft með sér þetta samstarf vegna þess að við erum að leita eftir ákveðinni hagræðingu innan afurðageirans. Það kemur til með að skapa mikið hagræði og auknar tekjur í þessu samhengi og um leið og það gerist þá hafa menn bolmagn til að stunda ákveðna vöruþróun og nýsköpun. Ég skora á hv. þingmenn að kynna sér það og þá miklu flóru sem t.d. við höfum séð koma fram í vöruþróun og nýsköpun Mjólkursamsölunnar. Þannig að það skapast mörg tækifæri þegar við náum þessu fram, sem við vonandi gerum og hæstv. ráðherra sem mælti fyrir þessu ágæta frumvarpi hefur lagt áherslu á, það skapast og opnast tækifæri sömuleiðis til að efla og bæta innlenda matvælaframleiðslu.

Ég ítreka það að lokum, virðulegi forseti, að það er engan veginn hægt — eða jú, það væri svo sem hægt en ég óttast það ekki að smáframleiðendur verði halloka í því ef þetta frumvarp nær fram að ganga. Það er bara ákveðin list og ákveðinn markaður sem þar er verið að sækja á. Megnið af allri sölunni á matvælaframleiðslunni fer fram í gegnum stórmarkaði og við vitum það sömuleiðis varðandi markaðinn fyrir vörur sem koma frá smáframleiðendum að þar erum við að horfa á svona meira til vöru beint frá býli og allt í þeim dúr. Það skulum við hafa í huga í umræðunni um þetta.

Virðulegi forseti. Ég fagna þessari góðu umræðu sem hefur orðið um þetta ágæta frumvarp og það verður áhugavert og sömuleiðis krefjandi verkefni fyrir atvinnuveganefnd að takast á við.


Ræðumaður: Þórarinn Ingi Pétursson

Frú forseti. Ég ætla bara að halda mig við það mál sem við erum að ræða hérna. Það sem tilheyrir dýralæknum og því hvort menn séu hobbíbændur eða venjulegir bændur  tilheyrir annarri umræðu.  Svo að ég haldi mig við það málefni sem við erum að ræða akkúrat núna þá ætla ég að koma inn á það sem hv. þingmaður minntist á, afurðastöðvar eða sláturhús í hans kjördæmi, þ.e. á Hvammstanga, Blönduósi og Sauðárkróki. Hvammstangi og Sauðárkrókur eru nú eitt og sama batteríið og Blönduós tilheyrir Kjarnafæði Norðlenska. Jú, tilgangurinn er væntanlega sá þegar fram í sækir að ná fram hagræðingu innan þessa geira. Ég kom inn á það í minni ræðu áðan að sauðfé hefði fækkað um rúmlega 100.000 vetrarfóðraðar kindur og það segir sig sjálft að við erum með allt of marga fermetra hér hringinn í kringum landið, aðallega á Norður- og Austurlandi, af sláturhúsum. Það eru allt of margir fermetrar sem við erum að nota á ári hverju til að slátra of fáum gripum. Tilgangurinn og markmiðið með þessu frumvarpi — hvort sem það er það hjá hv. þingmanni sem hér stendur eða hæstv. matvælaráðherra eða hvort menn eru að tala um undanþágu frá 71. gr. búvörulaga — er alltaf að frumframleiðendur njóti sem mest góðs af því sem verið er að gera.

Hv. þingmaður minntist á hvernig þetta hefði verið þegar hann var barn og ætli það hafi ekki verið einhver 36 sláturhús á landinu þá, hringinn í kringum landið. En það er búið að gera alveg heilan helling í því, það eru sex, sjö sláturhús núna þar sem t.d. sauðfé er slátrað. Þannig að það hefur orðið þróun, hellings þróun. Hérna erum við að stíga stærri skref frumframleiðendum til heilla.


Ræðumaður: Þórarinn Ingi Pétursson

Frú forseti. Ég þakka hv. þm. Eyjólfi Ármannssyni spurninguna og ætla bara að vinda mér í svarið sem snýr að undanþágu frá 71. gr. búvörulaga. Jú, vissulega ber þetta að sama brunni en það er verið að nálgast hlutina á annan hátt þó að markmiðið, samkvæmt mínum skilningi, sé það sama. Þetta snýst alltaf um það hvernig við nálgumst hlutina.

Í annarri spurningu sinni kemur hv. þingmaður inn á það sem snýr að verkaskiptingu innan slátrunar og vinnslu og hvernig við náum utan um það. Ég kom, held ég, ágætlega inn á það í minni ræðu hér áðan að það sem er náttúrlega verið að hrópa eftir er að ná fram ákveðinni hagræðingu. Hvort þetta frumvarp sem hér um ræðir frá hæstv. matvælaráðherra rúmar þarna allt saman innan dyra þá verðum við að hafa það í huga að þegar við förum í 71. gr. búvörulaga — það er undanþága frá 71. gr. sem er fjallað um þar, ekkert ósvipað því sem við erum með í mjólkurframleiðslunni.

Hlutirnir eru með öðrum hætti þegar við komum að framleiðslu á grænmeti, kjöti og eggjum eða einhverju öðru þar sem menn hafa þessi framleiðendafélög,  við erum að tala um miklu víðara samhengi í því máli.

Hv. þingmaður spyr sömuleiðis varðandi  hagræðingarmöguleika. Það hefur verið talað um að hagræðing innan sláturgeirans geti skilað okkur allt frá 1,5–2 milljörðum upp í 3 eða 4 milljarða, eitthvað svoleiðis. Ég verð bara að koma betur inn á það í seinna andsvari.


Ræðumaður: Þórarinn Ingi Pétursson

Frú forseti. Ég vil byrja á því í upphafi ræðu minnar að þakka hæstv. matvælaráðherra fyrir að koma fram með þetta mál. Loksins erum við farin að fá mál til þingsins þar sem við getum farið ofan í saumana á því hvernig við getum séð fyrir okkur hagræðingarmöguleika og samheldni og fleira innan landbúnaðarins og að frumframleiðendur geti nýtt samstöðu sína á einhvern hátt til bættra kjara. Það er alveg óhætt að segja að það er ekki vanþörf á því í þeim heimi sem við lifum við í dag. Til marks um það þá hafa náttúrlega orðið gríðarlegar breytingar á undanförnum árum varðandi framleiðslu og sölu á landbúnaðarafurðum hér innan lands. Breytingarnar hafa farið á þann veg að sums staðar hefur framleiðslan dregist saman í sumum tegundum. Þetta er orðið meira sérhæfðara. Ef við förum t.d. yfir í garðyrkjuna þá er garðyrkja frekar stunduð þar sem möguleiki er á ylrækt og þess háttar. Ef við förum síðan yfir í kjötið þá hefur sömuleiðis mikil breyting orðið á, sérstaklega í framleiðslu á hvítu kjöti þar sem sú framleiðsla hefur þjappast saman. Við sitjum síðan eftir með sauðfjárræktina og nautgriparæktina sem er sem betur fer enn þá stunduð vítt og breitt um landið. Það eru ákveðnar áskoranir fram undan í því að ná fram hagræðingu þar innan og ég get nefnt sem dæmi að með fækkun sauðfjár á landinu á undanförnum tíu árum hefur ásettu fé verið fækkað um rúmlega 100.000. Það er 28.000 færri dilkum slátrað þetta haustið heldur en t.d. var á síðastliðnu ári.

Það er mjög mikilvægt að frumframleiðendur hafi einhver verkfæri í verkfæratöskunni til að bregðast við breyttum aðstæðum. Og ég fagna því að þetta mál sé komið fram og það verður veruleg áskorun og áhugavert verkefni að takast á við þetta frumvarp innan atvinnuveganefndar í vetur. Þó að sá sem hér stendur þekki svo sem ágætlega til framleiðslu á búvörum þá er margt í þessu frumvarpi sem maður þarf að fá betri innsýn í og skilning á. Við höfum hingað til, alla vega hefur sá sem hér er horft töluvert til Noregs hvað það varðar en minna kynnt sér þessa finnsku leið sem verið er að fara hérna og vísað er hér til frumframleiðenda sömuleiðis í Evrópusambandinu og þess háttar, sem er áhugavert.

Það er áhugavert að fá svona ferskt mál í hendurnar sem gerir það að verkum að við þurfum að kafa frekar mikið ofan í það og skoða alla þætti því verkefnið er, burt séð frá því hvernig málið lítur út og annað, og markmiðið er, held ég, hjá okkur öllum það sama; hvernig við tryggjum áframhaldandi matvælaframleiðslu og þær áskoranir sem við stöndum frammi fyrir. Eins og kom vel fram í ræðu hæstv. ráðherra áðan og sömuleiðis í andsvörum við hv. þm. Hönnu Katrínu Friðriksson þá er það áskorun fyrir okkur öll að horfast í augu við það hvernig við ætlum að tryggja framtíð matvælaframleiðslu á Íslandi. Það er öllum ljóst sem hafa fylgst með umræðunni undanfarin misseri. Hér var t.d. talað um fund ungra bænda sem bar yfirskriftina Laun fyrir lífi, þar sem var farið yfir þær áskoranir sem eru í þessu. Við leysum það svo sem ekkert allt saman bara með einu frumvarpi, langt í frá, og ég veit að hæstv. matvælaráðherra er mér sammála hvað það varðar. Það eru margir aðrir þættir sem þurfa að koma að og ég tel að þessi þáttur hér sem við komum til með að fjalla um í atvinnuveganefnd á komandi misserum sé bara einn stór kubbur í þeim kastala sem við ætlum að byggja hér upp í kringum innlenda matvælaframleiðslu.

Það hefur verið ánægjulegt, sérstaklega þennan þingvetur sem af er, að finna áhuga þingheims á málaflokknum. Það hefur nú oft verið þannig, því miður, að menn hafa frekar dregið sig í hlé eða horft eitthvað annað þegar verið er að fjalla um þessa framleiðslu. En það er líka oft þannig að þegar skóinn kreppir og menn standa frammi fyrir spurningum eins og: Erum við horfa fram á það að við séum að missa framleiðsluna frá okkur? Eigum við tækifæri til þess að efla hana? þá er það nú oft þannig að menn grípa til varna. Það er ánægjulegt. Mér finnst það vera tónninn sem hefur verið sleginn hér í ýmsum þingmálum sem hafa komið hér í vetur, hvort sem þingmannamál eru eða drög að málum sem ríkisstjórnin er með. Þar er annar póll tekinn í hæðina þar sem farið verður í það hvernig við ætlum að endurreisa og styrkja stoðir innlendrar matvælaframleiðslu.

Virðulegur forseti. Það er mikilvægt í þessu samhengi að við höfum alltaf í huga starfsumhverfið sem í boði er í hvert skipti. Það er farið allítarlega yfir það í greinargerð með þessu frumvarpi þar sem vísað er til nágrannalanda okkar, hvernig hlutirnir eru gerðir þar o.s.frv. og þær samkeppnisreglur sem uppi eru núna. Við erum með sameiginlegar reglur hvað það varðar hvort sem við búum í Noregi eða á Ísland eða erum í Evrópusambandinu, þetta byggir allt á sama grunni. Það hefur verið þannig til margra ára og áratuga, sérstaklega í Finnlandi sem vísað er til í þessu frumvarpi, að það eru ákveðin framleiðendafélög sem rúmast innan þess ramma sem við erum að fjalla um hérna. Það verður áhugavert þegar við förum ofan í þá sauma hvernig þau rúmast innan þess ramma sem við höfum skapað hér á landi og þar hafa svo sem verið breytingar og er ansi fjölbreytt form á eignarhaldi þessara frumframleiðendafélaga, ef við getum kallað sem svo, hvort sem við erum að tala um samvinnufélög, eignarhaldsfélög, einkahlutafélög eða hvaða nafni við getum við kallað þetta. Það verður áskorun fyrir okkur innan atvinnuveganefndar að takast á við þann ramma og hvernig við tökum utan um það hvaða félög rúmast þarna inni.

Ég held að hugurinn sé alveg óskiptur hjá okkur sem fjöllum um þetta mál, þetta þarf að koma öllum frumframleiðendum landbúnaðarvara til góða. Við verðum líka að hafa það í huga að það eru mismunandi félög sem að þessu koma og hvernig við tökum utan um það síðan í framhaldinu verður bara að koma í ljós í vetur. En ég verð samt að segja að ég hlakka mikið til þessarar vinnu því það er áhugi þingmanna, hvort sem er í atvinnuveganefnd eða annarra þingmanna hér á hinu háa Alþingi, og vilji til að takast á við þetta verkefni.

Ég vil segja að lokum, virðulegur forseti, að það er bara fagnaðarefni að hæstv. matvælaráðherra komi fram með málið og hefur lagt svo mikla áherslu á að nú er þetta mál komið til þingsins sem er mjög mikilvægt og að þingið takist á við það. Það er nú þannig að löggjafarvaldið er sá aðili sem þarf að taka utan um hlutina og framkvæmdarvaldið síðan að fylgja þeim eftir og koma síðan áfram. Ég tel að sú vinna sem við eigum fram undan í vetur verði upplýsandi, hún verður krefjandi en umfram allt þá vonast ég nú til þess að lykillinn að niðurstöðunni sem við vonandi náum saman um, hver sem hún verður, verði að við sameinumst um það markmið að styrkja stoðir innlendrar matvælaframleiðslu, ekki bara um stuttan tíma heldur til ókominnar framtíðar.


Ræðumaður: Ásmundur Einar Daðason

Virðulegi forseti. Ég mæli hér fyrir frumvarpi til laga um breytingu á barnaverndarlögum og lögum um félagsþjónustu sveitarfélaga, reglugerðarheimildir. Með frumvarpinu, sem var samið í samráði við félags- og vinnumarkaðsráðuneytið, eru lagðar til afmarkaðar breytingar á barnaverndarlögum og lögum um félagsþjónustu sveitarfélaga í því skyni að tryggja að sá ráðherra sem fer með mál er varða barnavernd og málefni barna og ungmenna samkvæmt lögum um félagsþjónustu sveitarfélaga hafi viðeigandi heimildir til að setja reglugerðir á  því málefnasviði sem undir hann heyrir.

Virðulegi forseti. Með lögum um Gæða- og eftirlitsstofnun velferðarmála, sem samþykkt voru á Alþingi 22. júní 2021, voru gerðar grundvallarbreytingar á stjórnsýslu velferðarmála. Í breytingunum fólst að ný ríkisstofnun, Gæða- og eftirlitsstofnun velferðarmála, tók til starfa 1. janúar 2022. Stofnunin hefur það hlutverk að fara með eftirlit með gæðum þjónustu sem veitt er á grundvelli nánar tilgreindra laga sem talin eru upp í 1. gr. laganna, þar á meðal barnaverndarlaga og laga um félagsþjónustu sveitarfélaga.

Þegar lögin voru samþykkt voru allir þeir lagabálkar sem upp eru taldir í áðurnefndri 1. gr. laga nr. 88/2021 á málefnasviði þáverandi félagsmálaráðuneytis. Með breytingu á skiptingu stjórnarmálefna milli ráðuneyta í Stjórnarráði Íslands í ársbyrjun 2022 voru málefni barna og ungmenna, þar með talin barnavernd og VIII. kafli laga um félagsþjónustu sveitarfélaga, flutt frá félagsmálaráðuneyti til mennta- og barnamálaráðuneytis. Fer Gæða- og eftirlitsstofnun velferðarmála því með eftirlit með gæðum þjónustu á grundvelli lagabálka sem heyra bæði undir mennta- og barnamálaráðuneyti og félags- og vinnumarkaðsráðuneyti, en stofnunin sjálf heyrir undir síðarnefnda ráðuneytið.

Meginverkefni Gæða- og eftirlitsstofnunar velferðarmála eru fjölbreytt en lúta m.a. að útgáfu rekstrarleyfa ásamt eftirliti með gæðum þjónustu sem fyrr segir. Við vinnslu og undirbúning frumvarps þess er síðar varð að lögum um Gæða- og eftirlitsstofnun velferðarmála var rík áhersla lögð á að samræma fyrirkomulag leyfisveitinga velferðarþjónustu og skapa heildstætt fyrirkomulag útgáfu rekstrarleyfa og eftirlits. Í þeim tilgangi að samræma og straumlínulaga fyrirkomulag leyfisveitinga og eftirlits var ákveðið að fella brott ákveðnar heimildir ráðherra til setningar reglugerða í öðrum lögum, þar á meðal í lögum um félagsþjónustu sveitarfélaga og barnaverndarlögum.

Þegar sú leið var lögð upp var ekki gert ráð fyrir að Gæða- og eftirlitsstofnun velferðarmála færi með eftirlit með gæðum þjónustu sem heyrði undir annan ráðherra en þann sem fer með yfirstjórn stofnunarinnar, eins og reyndin er nú. Þessar aðstæður hafa kallað á rýni á reglugerðir og reglugerðarheimildir þar sem lögð hefur verið áhersla á að straumlínulaga málsmeðferð en að á sama tíma skuli vera skýrt að heimildir til að setja reglugerðir séu í höndum þess ráðherra sem fer með yfirstjórn og eftirlit á viðkomandi sviði. Niðurstaða þessarar rýni er sú að rétt sé að gera breytingar á 84., 86. og 91. gr. barnaverndarlaga, nr. 80/2002, og 34. gr. laga um félagsþjónustu sveitarfélaga  þar sem ákvæðin eru færð til fyrra horfs með því að bæta við þau sambærilegum reglugerðarheimildum og voru í gildi fyrir gildistöku laga nr. 88/2021. Þannig er skýrt að sá ráðherra sem fer með yfirstjórn og eftirlit með starfsemi sem þar er fjallað um hafi heimildir til að setja reglugerðir um starfsemina.   Þá hefur rýni á ákvæðum barnaverndarlaga leitt í ljós mistök við setningu laga nr. 107/2021 sem rétt er að lagfæra.

Virðulegi forseti. Meginefni frumvarpsins má skipta í þrjá þætti. Í fyrsta lagi er lagt til að settar verði sértækar heimildir til setningar reglugerða í barnaverndarlög sem finna má í gildandi lögum. Í 2. mgr. 38. gr. gildandi barnaverndarlaga er að finna heimild fyrir ráðherra til að setja nákvæmari ákvæði um meðferð barnaverndarmála í reglugerð, svo sem um tilkynningar, könnun, samþættingu þjónustu, gerð áætlana, úrræði og stafræna vinnslu. Þessi reglugerðarheimild er almenn og er talið fara betur á því að setja sértækari heimildir í barnaverndarlög líkt og lagt er til í frumvarpi þessu. Breytingin mun skjóta styrkari lagastoð undir reglugerðir sem settar hafa verið á grundvelli barnaverndarlaga, einkum reglugerð um úrræði á ábyrgð sveitarfélaga samkvæmt ákvæðum barnaverndarlaga, nr. 652/2004.

Í öðru lagi er með frumvarpi þessu lagt til að ráðherra mennta- og barnamála verði veitt heimild til að setja reglugerðir á grundvelli VII. kafla laga um félagsþjónustu sveitarfélaga, nr. 40/1991. Í reglugerð um daggæslu barna í heimahúsum, nr. 907/2005, sem sett var áður en framangreindar lagabreytingar tóku gildi, er að finna nokkuð ítarleg ákvæði um skilyrði leyfisveitinga, málsmeðferð, ábyrgð og skyldur foreldra og dagforeldra sem og um málsmeðferð leyfisveitinga og um eftirlit með starfseminni. Um er að ræða starfsemi sem snýr að þjónustu við ung börn og fjölskyldur þeirra sem mennta- og barnamálaráðherra fer með yfirstjórn og eftirlit með. Því er mikilvægt að ráðherra hafi skýra heimild til að útfæra nánari reglur um þessa starfsemi í reglugerð þótt eftirlit með gæðum þeirrar þjónustu sem um ræðir sé á ábyrgð Gæða- og eftirlitsstofnunar velferðarmála.

Í þriðja og síðasta lagi er lagt til að lagfært verði orðalag 85. gr. barnaverndarlaga en vegna mistaka var orðinu barnaverndarnefnd í lögunum breytt í barnaverndarþjónusta í stað Gæða- og eftirlitsstofnun velferðarmála með lögum nr. 107/2021, um breytingu á barnaverndarlögum. Í ákvæðinu segir nú að þeir sem óski eftir að taka að sér hlutverk stuðningsfjölskyldu skuli sækja um leyfi barnaverndarþjónustu í sínu heimilisumdæmi. Slíkt er ekki í samræmi við lög um Gæða- og eftirlitsstofnun velferðarmála, en þar segir í 5. gr. að einkaaðilum sem hyggjast veita þjónustu er lýtur eftirliti Gæða- og eftirlitsstofnunar velferðarmála sé skylt að afla rekstrarleyfis áður en byrjað er að veita þjónustu sem lýtur eftirliti stofnunarinnar. Breytingin kemur í veg fyrir túlkunarvafa um hvort stuðningsfjölskyldur þurfi leyfi bæði frá barnaverndarþjónustu og Gæða- og eftirlitsstofnun velferðarmála.

Virðulegi forseti. Í stjórnarsáttmála ríkisstjórnarinnar er fjallað um að lokið verði við heildarendurskoðun barnaverndarlaga. Í mennta- og barnamálaráðuneytinu er yfirstandandi vinna við heildarendurskoðun laganna sem fram fer í víðtæku samráði við alla hagaðila og er fyrirhugað að leggja fram drög að frumvarpi á vorþingi. Þó tel ég mikilvægt að gerðar séu breytingar nú á barnaverndarlögum sem lagðar eru til með frumvarpi þessu sem ég mæli hér fyrir þar sem mikilvægt er að tryggja skýrar heimildir ráðherra til setningar reglugerðar á málefnasviðinu.

Virðulegi forseti. Að lokinni þessari umræðu legg ég til að frumvarpinu verði vísað til hv. allsherjar- og menntamálanefndar Alþingis.


Ræðumaður: Jóhann Friðrik Friðriksson

Virðulegi forseti. Stóra verkefnið í efnahagsmálum er að ná niður verðbólgu. Það er alveg ljóst að við erum í mikilli óvissu vegna náttúruhamfara og það mun ekki auðvelda okkur róðurinn á næstu misserum. Fram hefur komið í fjölmiðlum að verkalýðshreyfingin hefur komið þeim skilaboðum á framfæri við stjórnvöld og Samtök atvinnulífsins að til að liðka fyrir langtímasamningum þurfi að taka á kostnaðarhækkunum á öllum sviðum. Kallað er eftir því að hið opinbera, verslun, þjónusta og tryggingafélög haldi aftur af hækkunum og hækki gjaldskrár sínar ekki umfram 2,5% á næsta ári.

Ég er sammála þessari nálgun og tel að ríki og sveitarfélög eigi að ganga fram með góðu fordæmi. Æðstu embættismenn bundu sína launahækkun hér fyrr á árinu við 2,5%. Áætlaðar gjaldskrárhækkanir ríkisins eru nú 3,5%. Ljóst er að gjaldskrárhækkanir sveitarfélaga geta að öllu óbreyttu hækkað verulega þó að vissulega sé það breytilegt eftir málaflokkum. Ég hef lagt áherslu á það, virðulegi forseti, að til þess að ná niður verðbólgu verðum við öll að ganga í takt. Ég vil skora á sveitarfélög í landinu að fylgja fordæmi ríkisins og hækka gjaldskrá sína í mesta lagi um 3,5%. Lægri verðbólga mun koma sveitarfélögunum vel til lengri tíma og skilaboðin væru skýr. Samtök atvinnulífsins gætu beint því sama til sinna félagsmanna og þannig stutt við langtímakjarasamninga þar sem kaupmátturinn væri varinn hér á landi og hefði jákvæð áhrif á verðbólgu til lækkunar og þar með lækkunar vaxta. Það er mikilvægt að við náum hér samvinnusamningum til lengri tíma, okkur öllum til hagsbóta.


Ræðumaður: Ágúst Bjarni Garðarsson

Virðulegur forseti. Ég held að það sé rétt að ræða hér stuttlega stöðuna sem uppi er í Grindavík. Sá sem hér stendur óskaði eftir því á sunnudaginn að bankastjórar viðskiptabankanna þriggja myndu mæta á fund efnahags- og viðskiptanefndar sem fyrst. Við þeirri beiðni var vel brugðist á öllum vígstöðvum, enda sjálfsögð í ljósi aðstæðna. Það er mikilvægt fyrir þingið að við fylgjumst vel með þeirri stöðu sem uppi er og þeirri stöðu sem við sem samfélag stöndum frammi fyrir á Reykjanesi og snertir auðvitað sérstaklega íbúa og fyrirtæki í Grindavík eins og er. Það er ómögulegt, alveg sama þótt maður sé allur af vilja gerður, að setja sig í spor þeirra einstaklinga og fyrirtækja og fjölskyldna sem hafa þurft að yfirgefa heimili sín, sem eru auðvitað griðastaður fólks. Þetta er alveg gríðarlegt rask á daglegu lífi ofan á alla þá óvissu sem til staðar er til framtíðar. Það þarf að halda lífinu gangandi; börn í skóla, leigja eða kaupa nýtt húsnæði, börn í tómstundum o.s.frv. Þetta þekkjum við auðvitað öll. Fundurinn fór fram í morgun og var að mínu mati nokkuð góður og upplýsandi. Það liggur fyrir að Grindvíkingum hefur verið boðið upp á greiðsluskjól í fyrstu viðbrögðum fjármálastofnana við stöðunni en ég held að það sé líka öllum ljóst að viðbrögð þeirra verði önnur og meiri. Við í efnahags- og viðskiptanefnd munum halda áfram að fylgjast með stöðunni og viðbrögðum fjármálafyrirtækja og gera það sem þarf til að tryggja að viðbrögðin verði í takt við þá stöðu sem uppi er á svæðinu.

Heyr, heyr.Virðulegur forseti. Í mínum huga, og að ég held allra, er þetta samfélagslegt verkefni þar sem allir þurfa að taka þátt og bregðast við með afgerandi hætti og þar á ég við ríki, fjármálastofnanir, lífeyrissjóði, tryggingafélög og aðra. Það er ekki bara spurning um að geta heldur líka að verða og að sýna samfélagslega ábyrgð í verki.


Ræðumaður: Jóhann Friðrik Friðriksson

Frú forseti. Það frumvarp sem við ræðum hér í dag er lagt fram í því skyni að vernda afkomu þeirra sem hafa orðið fyrir þeim náttúruhamförum sem riðið hafa yfir Grindavíkurbæ og geta ekki gegnt störfum sínum. Þegar hættustigi almannavarna var lýst yfir fyrir um tíu dögum síðan vegna jarðskjálfta norðan við Grindavík og í framhaldi lýst yfir neyðarstigi og bærinn rýmdur var ljóst að um fordæmalaust ástand væri að ræða á svæðinu. Óvissan er því mikil og hér er um að ræða skref í rétta átt til að koma til móts við þá óvissu og reyna að eyða henni að einhverju leyti.

Eins og segir í greinargerð með frumvarpinu er hér ætlað að tryggja tímabundinn stuðning vegna launa þess fólks sem vegna náttúruhamfara í Grindavíkurbæ getur ekki gegnt störfum sínum. Það á svo sannarlega líka við um fólk sem býr utan svæðisins en sækir vinnu í Grindavík. Um er að ræða stuðning til greiðslu launa starfsfólks á almennum vinnumarkaði en gert er ráð fyrir að ríki og sveitarfélög greiði áfram fólki sínu laun. Enn fremur er gert ráð fyrir að heimilt verði að uppfylltum tilteknum skilyrðum að veita starfsfólki tímabundinn stuðning vegna launataps upp að ákveðnu hámarki þrátt fyrir að viðkomandi hafi ekki fengið greidd laun, svo sem vegna rekstrarörðugleika eða tekjufalls atvinnurekenda þess. Einnig er gert ráð fyrir að heimilt verði að veita sjálfstætt starfandi einstaklingum tímabundinn stuðning og eins og hér kom fram í umræðunni áðan er það afskaplega mikilvægt.

Hæstv. ráðherra hefur farið ágætlega yfir þær upphæðir sem hér um ræðir en það er mikilvægt að taka fram að einnig er gert ráð fyrir 11,5% viðbótarstuðningi, að hann sé greiddur í mótframlag í lífeyrissjóð, þannig að heildarfjárhæð stuðnings getur numið rúmum 700.000 kr. fyrir hvern einstakling. Þá er lagt til að ef komi til útgreiðslu arðs af hálfu atvinnurekanda sem fengið hefur umræddan stuðning verði að endurgreiða þann stuðning. Hér í umræðunni fyrr í dag, virðulegi forseti, var aðeins sett spurningarmerki við þetta og hversu mikilvægt það væri að eyða allri óvissu sem af þessu gæti hlotist og ég vænti þess að hv. velferðarnefnd taki vel utan um þann þátt málsins svo að frumvarpið geti náð fram að ganga.

Það er vissulega mikilvægt að tryggja afkomu íbúa og Grindavíkur og þeirra sem nú geta ekki sinnt störfum sínum á svæðinu. Við þurfum að tryggja húsnæðisstuðning, félagslegan stuðning og fjárhagslegan stuðning og er þetta frumvarp liður í því. Það er unnið að útfærslu í húsnæðismálum til lengri og skemmri tíma en Grindvíkingar eru ekki einsleitur hópur og mikilvægt að mæta þörfum hvers og eins. Mér skilst að komið verði upp símaveri vegna húsnæðismála og að það verði opnað í dag og held ég að það sé mjög þarft að veita góðar upplýsingar þeim sem á þurfa að halda.

Rétt fyrir þessa ágætu umræðu hafði ég tækifæri til að heimsækja þjónustumiðstöðina í Reykjavík sem komið hefur verið upp. Þar eru allir Grindvíkingar hvattir til að koma og njóta samveru. Hjá þjónustumiðstöðinni er einnig hægt að fá ýmsar upplýsingar. Mér skilst á fréttum að þar hafi verið að koma saman um 100 manns á dag nú þegar og sýnist mér sú umgjörð öll með besta móti. Það er aðdáunarvert að sjá að starfsemi Grindavíkurbæjar skuli vera komin af stað í húsnæði Ráðhúss Reykjavíkur og á það ágæta fólk, kjörnir fulltrúar og embættismenn, þakkir skildar. Ég veit að sveitarfélögin á Suðurnesjum sýna einnig mikla samheldni og leita allra leiða til að koma og aðstoða nágranna sína í verki. Það sama má segja um önnur sveitarfélög á landinu þar sem Grindvíkingum er veittur allur sá stuðningur sem hægt er.

Virðulegi forseti. Eitt af því sem kom upp í spjalli mínu í dag við fólk frá Grindavík var upplýsingaóreiða. Það er mikilvægt fyrir stjórnvöld, Ríkisútvarpið sem hefur hlutverk í almannavarnaástandi og fjölmiðla að horfa til þess að ekki verði óþarfa upplýsingaóreiða. Ég tel að upplýsingafundir almannavarna séu mjög mikilvægir í því tilliti og raunar allar upplýsingar sem þurfa að koma frá stjórnvöldum á þessum tíma og á áframhaldandi óvissustigi. Eins og gefur að skilja hef ég verið í sambandi við marga Grindvíkinga að undanförnu eða allt frá því að atburðurinn átti sér stað sem við stöndum nú í miðjunni á. Það er kallað eftir fyrirsjáanleika eins og hægt er í ljósi aðstæðna. Við verðum því öll að leggjast á eitt. Það er jákvætt að umrætt frumvarp sé komið fram og ég vænti þess að það fái málefnalega umfjöllun á Alþingi og hægt verði að klára það sem allra fyrst.

Að lokum vildi ég segja það, virðulegi forseti, að hugur minn er hjá Grindvíkingum og ég mun gera allt sem í mínu valdi stendur til að draga úr áhyggjum þeirra í því ástandi sem nú við blasir og ég er sannfærður um það að þingheimur er sammála mér.


Ræðumaður: Ágúst Bjarni Garðarsson

Frú forseti. Ég mun að öllum líkindum  endurtaka eitthvað sem kom fram í fyrri ræðu minni en verkefnið er það sama, að ná niður verðbólgu og koma á fyrirsjáanlegra vaxtaumhverfi sem er okkar mikilvægasta verkefni í náinni framtíð. Þetta gerum við auðvitað fyrst og fremst með ábyrgum rekstri og aðhaldi í ríkisfjármálum um leið og við verjum í þessu ástandi þá hópa sem verða fyrir áhrifum verðbólgunnar. Kjarasamningar á vinnumarkaði losna nú um áramótin og þar er allra hagur að vel takist til. Við búum sem betur fer við gott atvinnustig hér á landi og það er því til mikils að vinna að lenda farsælum langtímakjarasamningum sem styðja við það mikilvæga verkefni að ná hér niður verðbólgu og vöxtum, sem er óumdeilt mesta kjarabót heimila og fyrirtækja í landinu. Það er auðvitað þannig, virðulegur forseti, að það eru skiptar skoðanir eins og gengur og gerist um hvaða leiðir í þessu séu heppilegastar og þó að ríkisstjórnin eigi ekki formlega aðkomu að kjarasamningsgerðinni er alveg augljóst að aðilar vinnumarkaðarins muni kalla eftir því að stjórnvöld liðki fyrir gerð kjarasamninga. Þar verður líklegast háværasta krafan um aukið húsnæðisöryggi og að barnafjölskyldur verði sérstaklega varðar. Þá ætla ég koma inn á þá aðgerð sem ég nefndi hér áðan og er nú þegar búið að ráðast í, en ríkisstjórnin hefur komið inn með aðgerðir á húsnæðismarkaði þegar kemur að almennum íbúðum og veitingu hlutdeildarlána til að kaupa hagkvæmt húsnæði. Þessu til viðbótar tel ég skynsamlegt, af því að við erum alltaf að tala um fasteignamarkaðinn, að gera nauðsynlegar lagabreytingar á fjárfestingarheimildum lífeyrissjóða sem geta hjálpað okkur að ná tökum á  og byggja upp traustan og heilbrigðan leigumarkað sem við höfum því miður ekki hér á landi og höfum ekki haft.


Ræðumaður: Ágúst Bjarni Garðarsson

Frú forseti. Ég vil byrja á að þakka málshefjanda fyrir að hefja þessa umræðu. Hún er mikilvæg og skiptir máli og er eitt af þeim stærri viðfangsefnum sem við höfum staðið frammi fyrir. Verðbólgan hefur áhrif á samfélagið allt, fólk og fyrirtæki sem finna nú fyrir hækkandi vöxtum sem reynist mörgum þungur baggi að bera um þessar mundir. Ég ætla að einbeita mér að aðeins að húsnæðismálunum. Það er dýrt að byggja íbúðir þegar vextir hækka. Ofan á það koma svo hert lánþegaskilyrði Seðlabankans og þetta hefur letjandi áhrif sem er algjörlega þvert á það sem við sem samfélag þurfum á að halda í dag. Við þurfum að byggja meira og komast út úr þeirri stöðu sem við erum í í dag. Ég hef nefnt að Seðlabankinn verði að stíga skref til baka þegar kemur að lánþegaskilyrðum og gera fólki auðveldara með að komast inn á markaðinn. En það er ýmislegt búið að gera, eins og aðgerðir hæstv. innviðaráðherra í almenna íbúðakerfinu bera vitni um. Stofnframlög þar voru tvöfölduð og framlög til hlutdeildarlána voru aukin. Þetta hefur skilað góðum árangri og er gott innlegg í það markmið að auka framboð á húsnæðismarkaði. Þetta er auðvitað fyrir ákveðna hópa samfélagsins, þá sem eru viðkvæmastir, og skiptir raunverulegu máli. Ofan á þetta bætist mikilvægi þess að fjölga lóðum og ég ætla sérstaklega að nefna höfuðborgarsvæðið. Þar erum við með tæki og tól sem heitir svæðisskipulag höfuðborgarsvæðisins sem við verðum hreinlega að bera gæfu til þess að taka til endurskoðunar án þess að því sé kollvarpað. Þetta tryggir það að við höfum nægt framboð lóða sem mun stuðla að nauðsynlegri uppbyggingu til framtíðar sem er það sem við þurfum á að halda.


Ræðumaður: Willum Þór Þórsson

Hæstv. forseti. Ég vil þakka hv. þm. Jódís Skúladóttir fyrir að taka þetta mál og vekja athygli á því og spyrja um hvernig gengið hafi hingað til með þessa kvennamóttöku. Ég vil rifja það upp að ákvörðunin á sínum tíma var einmitt tekin í ljósi vísbendinga og umræðu um að heilsuvanda kvenna væri ekki mætt sem skyldi og við þyrftum að bæta úr. Ég held að það hafi verið mjög gott skref og ég heyri ekki annað, þannig að það má segja að það hafi verið hlustað á áhyggjur af þessum toga og reynt að bregðast við og nokkuð vel, finnst mér. Við höfum líka samhliða lagt áherslu á málefni kvenna almennt í heilbrigðiskerfinu og kannski var þetta svona fyrsta almennilega skrefið. Við höfum sett í forgang svokallaðar lýðheilsutengdar aðgerðir með það að markmiði að stytta biðtíma eftir slíkum aðgerðum. Ég get nefnt aðgerðir sem snúa grindarholslíffærum kvenna, legsigi, blöðrusigi, endómetríósu og öðrum sjúkdómum sem valda kviðverkjum sem hafa veruleg áhrif á líðan og lífsgæði margra kvenna og svona mætti lengi telja. Þetta er svið sem við viljum gera betur í og erum að vonandi að ná einhverjum skrefum í þá átt.


Ræðumaður: Willum Þór Þórsson

Hæstv. forseti. Ég þakka hv. þm. Jódís Skúladóttir fyrir spurninguna og það er rétt að forveri minn, hæstv. matvælaráðherra Svandís Svavarsdóttir, setti þetta mjög jákvæða verkefni af stað. Heilsugæsla höfuðborgarsvæðisins fékk það verkefni að þróa og opna sérstaka móttöku fyrir konur og sinna sérstaklega kvenheilsu og sú móttaka var opnuð í Mjódd í maí síðastliðnum og verður þar áfram. Það ríkir töluverð ánægja hingað til með aðstöðuna og húsakostinn, það best ég veit. Þar er m.a. horft sérstaklega til að veita heilbrigðisþjónustu og ráðgjöf um ofbeldi og afleiðingar þess, um breytingaskeið kvenna, getnaðarvarnir og sjúkdóma sem herja sérstaklega á konur. Þar er mikið og gott samstarf við Heilsubrú um ýmis námskeið og fræðslu, en Heilsubrú er miðlæg þjónustueining Heilsugæslu höfuðborgarsvæðisins sem styður við og bætir þjónustu allra heilsugæslustöðva. Í kjölfar námskeiða geta skjólstæðingar óskað eftir einstaklingsviðtali við fagaðila og eftir eðli erinda eru það kvensjúkdómalæknar, ljósmóðir og hjúkrunarfræðingar sem taka þau viðtöl. Það fór í gang vinna við að útbúa fræðsluefni fyrir almenning og svo klínískar leiðbeiningar fyrir fagfólk og það er búið að koma þessu fræðsluefni og fyrirlestrum fyrir á vef. Hv. þingmaður spurði hér um framhaldið og matið á þessu og það er eðlilegt að gefa þessu tilraunaverkefni tækifæri til að blómstra, það hefur hingað til gefið góða raun en við þurfum kannski meiri tíma til að draga frekari lærdóm af þessu verkefni og til að leggja mat á framtíðarþróun og útvíkka það eitthvað frekar.


Ræðumaður: Willum Þór Þórsson

Hæstv. forseti. Ég ítreka þakkir til hv. þingmanns. Jú, það er akkúrat verið að virkja þetta á forsendum bæjaryfirvalda Grindavíkur og í samráði við þau og félagsmálaþjónustuna og skólayfirvöld Grindavíkur, að skipuleggja þessa þjónustu. Svo verðum við að horfa fram í tímann vegna þess að það er talið að við slíkar kringumstæður sem skapast, og við þekkjum því miður oft, kringumstæður sem tengjast móður náttúru, þrói u.þ.b. 10% af þeim sem verða fyrir slíkum áföllum með sér áfallastreituröskun til lengri tíma, þannig að þetta þurfum við líka að skipuleggja. En núna erum við að ná utan um hópinn, utan um börnin, utan um skólahópa, utan um alla þá þjónustu sem hægt er að þiggja á vettvangi. Við erum með í þessum hópi aðila frá Landspítalanum sem eru þá að bjóða upp á þjónustu sem þarfnast heilbrigðiskerfisins og aðkomu þess, þannig að við erum á öllum stigum  þessa dagana að ná utan um þessa þjónustu.

Varðandi fjármögnun verð ég bara að segja hér að ég er hlynntur því að við tökum utan um svona verkefni, svona stórt verkefni,  í gegnum fjáraukalög eins og við gerðum í gegnum Covid.


Ræðumaður: Willum Þór Þórsson

Hæstv. forseti. Ég vil nú byrja á því að þakka hv. þm. Guðbrandi Einarssyni fyrir að koma inn á þennan þátt í þessu viðbragði okkar og við þessar aðstæður. Ég tek undir með hv. þingmanni, eins og við gerum öll hér á þingi og öll þjóðin hefur gert, að hugur okkar er með Grindvíkingum og við erum öll Grindvíkingar og við erum öll í því að takast á við þau verkefni sem fylgja þessum alvarlegu kringumstæðum þar sem búið er að rýma heilt bæjarfélag. Það eru ákveðin atriði, og þetta er svolítið tengt tíma, sem skipta mjög miklu máli og hv. þingmaður fór hér yfir og eru tengd líðan fólks. Við erum öll sammála um það, og þess vegna erum við og ríkisstjórnin komin með frumvörp hér inn, að vera með svör við því sem veldur áhyggjum; við afkomunni, við afborgunum og við húsaskjóli. Þetta þurfum við að vinna mjög hratt ásamt því að fara í gegnum þessa stöðu sem tengist óvissunni.

Síðan er mjög mikilvægt þegar kemur að líðan að fara yfir það með Grindvíkingum, með bæjarstjórn, með almannavörnum, með samhæfingarmiðstöðinni, með þjónustumiðstöðinni hvernig við náum til fólksins og ólíkra hópa í þeim kringumstæðum sem þeir eru í til að bjóða upp á almennilega líðan. Sem dæmi eru núna fyrstu tvo dagana í þjónustumiðstöðinni hátt í 100 manns búin að þiggja þjónustu. Við erum raunverulega búin að virkja almannavarnaviðbragðið, áfallahópana sem bregðast við, Rauða krossinn, kirkjuna, líka heilbrigðiskerfið, til að ná til þessara hópa og bjóða þeim upp á formuðu hjálpina líka í þessum kringumstæðum .

Ég skal fara aðeins yfir í seinna andsvari þessa daga fram undan sem við horfum til.


Ræðumaður: Lilja Alfreðsdóttir

Virðulegi forseti. Ég vil þakka hv. þingmanni fyrir fyrirspurnina og nefna það að já, þessi greining hefur átt sér stað og það er alveg ljóst hvar lánin liggja og líklega þá kostnaðurinn fyrir viðkomandi fjármálastofnun. Hv. þingmaður spurði hvort ráðherrann myndi beita sér fyrir því að sá banki sem er í ríkiseigu myndi leiða þetta og hafa áhrif á það og já, ég er að beita mér og mun halda áfram að beita mér. Eins og ég sagði hér áðan er gríðarlega mikilvægt að það sé þrennt tryggt núna og það er afkoma, það er húsnæði, skjól og viðbótarstuðningur við Grindvíkinga á þessum tíma. Ég ætla að segja það að ég bara fagna þessum fyrirspurnum sem koma hér og að þær snúist allar um það að veita Grindvíkingum skjól og að allur þingheimur sé sameinaður í því.


Ræðumaður: Lilja Alfreðsdóttir

Virðulegur forseti. Ég fagna því sannarlega að allur þingheimur er sameinaður í því að fjármálastofnanir eigi að sýna fulla samfélagslega ábyrgð og við erum sammála um það að vextir og verðbætur falla þar undir. Hv. þingmaður spurði mig út í hvaða aðgerðir er hægt að grípa til og hvað ríkisstjórnin er að gera þessa dagana. Eins og ég upplýsti hér áðan þá er það svo að fjármála- og efnahagsráðherra hefur verið að funda með fjármálastofnunum um helgina og ég upplýsti líka að samkvæmt mínum heimildum séu allar líkur á því að við fáum niðurstöður af þessu samtali sem er búið að vera að eiga sér stað um helgina og í samtölum mínum við forstjóra eða bankastjóra fæ ég líka þær upplýsingar. Ég held að við eigum að gefa þessu smátíma en ekki of mikinn tíma og við leggjum auðvitað öll mjög mikla áherslu á það að Grindvíkingar fái mjög skýr skilaboð sem fyrst.


Ræðumaður: Lilja Alfreðsdóttir

Hvað um bankana?Virðulegur forseti. Það sem mestu máli skiptir núna er þrennt: Í fyrsta lagi þarf að tryggja afkomu, svokallaða afkomutryggingu. Nú er búið að dreifa frumvarpi þess efnis og ég geri fastlega ráð fyrir því að allur þingheimur muni styðja það. Í öðru lagi þarf að tryggja húsnæðisskjól sem felst í því að Grindvíkingar komist inn í húsnæði til skamms tíma og svo til lengri tíma litið og að þeir þurfi ekki að hafa áhyggjur af því húsnæði sem er núna ekki íbúðarhæft. Í þriðja lagi þarf að koma til viðbótarstuðningur vegna þess, eins og forsætisráðherra hefur sagt í fjölmiðlum, að Grindvíkingar þurfa að fara í ýmis útgjöld þessa dagana sem eru algerlega óhefðbundin og þeir gerðu engan veginn ráð fyrir og við sem samfélag þurfum að taka þátt í þeim kostnaði. — Að sjálfsögðu þeir líka.


Ræðumaður: Lilja Alfreðsdóttir

Virðulegur forseti. Ég vil þakka hv. þm. Þórhildi Sunnu Ævarsdóttur fyrir afar góða og brýna spurningu varðandi þá stöðu sem uppi er í tengslum við Grindavík og afkomu og framtíðarhorfur í lánamálum Grindvíkinga. Ég hef lýst því yfir að ég telji að fjármálastofnanir séu ekki að sýna fulla samfélagslega ábyrgð með því að rukka vexti og verðbætur. Skilaboðin sem Grindvíkingar fengu í síðustu viku voru býsna köld að mínu mati.

Hv. þingmaður spyr hvernig ráðherrann ætli að beita sér. Stjórnvöld eru núna í samtali við fjármálastofnanir og ég geri fastlega ráð fyrir því að við munum sjá aðgerðir í þessari viku sem munu benda til þess og vera þess háttar að fjármálastofnanir munu sýna fulla samfélagslega ábyrgð. Nú er það svo að fjármála- og efnahagsráðherra fer með þessi mál í ríkisstjórninni. Hins vegar fer ég með neytendamálin og sjáum við ekki frekari aðgerðir núna á allra næstu dögum verðum við auðvitað að grípa til þeirra ráða sem við höfum hér. Ég útiloka ekki að það verði bara býsna hressilegt.


Ræðumaður: Ásmundur Einar Daðason

Virðulegi forseti. Ég vil þakka fyrir þessa umræðu hér og segja það að samstaðan er algerlega skýr á Alþingi. Það er ríkur vilji til að standa með Grindvíkingum. Það er mjög sterkur vilji til þess að allt sem við gerum sé undir forystu Grindvíkinga sjálfra. Við styðjum þau við að stíga hvert skref sem þarf að stíga. Ég vil líka segja að maður finnur það hér í salnum að börn og barnafjölskyldur eru hafðar yfir pólitík. Við ætlum okkur að taka slaginn fyrir börn í Grindavík. Ég vil líka undirstrika það að lykilatriðið til að ná því er að taka utan um samfélagið í heild, taka utan um alla þá sem eru í framvarðasveit í Grindavík, þá sem vinna með börnum, fjölskyldurnar sjálfar og alla aðila sem með einum eða öðrum hætti koma að daglegu lífi barna. Hér hefur verið minnst á íþrótta- og tómstundastarf og ég vil taka það fyrir sérstaklega, það er stór hluti af lífi barna. Grindavík er íþróttabær, Grindavík er með öflugt íþrótta- og tómstundastarf og við þurfum að aðstoða Grindavíkurbæ við að halda utan um það starf. Hér hefur verið nefnt fjármagn og að það þurfi að grípa strax inn í. Það sem við höfum gert í mennta- og barnamálaráðuneyti er að ýta öðrum verkefnum til hliðar til að aðstoða Grindavíkurbæ í öllum þeim verkefnum sem hann óskar eftir, með mannafla, með tímabundnu fjármagni sem við höfum. En til lengri tíma litið þá munum við þurfa að teikna upp fjárhagslegar aðgerðir til að grípa börn og barnafjölskyldur í Grindavík. Ég hef ekki áhyggjur af því að það verði ekki þverpólitískur vilji á Alþingi Íslendinga til að gera það þegar fram í sækir og við náum að teikna það upp. Það er samstaða á Alþingi Íslendinga um það.


Ræðumaður: Lilja Rannveig Sigurgeirsdóttir

Hæstv. forseti. Hér er til umræðu munnleg skýrsla hæstv. mennta- og barnamálaráðherra um viðbrögð vegna atburðanna á Reykjanesskaga. Ég þakka hæstv. ráðherra fyrir að fara yfir stöðu mála hér í þingsal því að það er ljóst að þær jarðhræringar sem eiga sér stað á Reykjanesskaga hafa gríðarleg áhrif á daglegt líf og framtíð barna og ungmenna í Grindavík. Rútínan, skóli, íþróttastarf, frístund — þetta er allt farið úr skorðum. Börn og fjölskyldur eru komin í húsnæði um allt land, ýmist inn á heimili annarra, í laust húsnæði eða í orlofsbústaði. Við vitum ekkert hvernig mál munu þróast næstu vikurnar en ef málin þróast þannig að börn frá Grindavík fara að sækja skóla um allt land þá þarf að tryggja að það sé mjög vel haldið utan um nemendurna og kennarana. Kennararnir eru margir farnir að sjá að nemendur þeirra gætu verið komnir í marga mismunandi skóla en þeir eru þeir sem þekkja nemendur sína hvað best. Þeir vita hvað börnin þurfa. Það þarf að tryggja að börnin fái þá aðstoð og kennslu sem þau þurfa og eiga rétt á þegar þau verða tilbúin. Það er ekkert ljóst að þau verði strax tilbúin því þessi börn, þessar fjölskyldur eru margar að ganga í gegnum stærsta áfall lífs síns. Ég get ekki ímyndað mér þá tilfinningu að hafa þurft að rýma heimili sitt og fyrirtæki en ég veit það að við hér munum styðja þau eins vel og við getum.

Það hafa komið fram fjölmargar áskoranir á síðustu dögum og við vitum að það munu koma fleiri áskoranir, þar af leiðandi er mjög gott að heyra af þeirri vinnu sem er farin í gang hjá bæjaryfirvöldum í Grindavík í samstarfi við önnur sveitarfélög og stjórnvöld. Það þarf að ræða þá möguleika sem eru í boði fyrir börn og fjölskyldur sem eru frá Grindavík.

Ég er sammála því sem kom fram í máli hæstv. mennta- og barnamálaráðherra hér áðan, að sú vinna sem er fram undan verði að vera í fullu samráði við bæjaryfirvöld í Grindavík. Það er mikilvægt á öllum stigum þessa máls en líka í öllum öðrum málum sem tengjast Grindavík því stjórnsýslan í Grindavík, starfsfólk sveitarfélagsins eru þau sem þekkja sitt samfélag hvað best, þau hafa verið að vinna í öllum skjölum, þau hafa verið að takast á við félagsþjónustumál og annað, þau þekkja sitt sveitarfélag hvað best. Þegar kemur að því að leysa þeirra mál nú og í framtíðinni þá eru það þau sem þekkja aðstæður hvað best og vita hver besta leiðin er. Aftur á móti eru þessir einstaklingar líka að ganga í gegnum mjög erfitt tímabil þannig að við þurfum að gæta að því að vinna að þessum málum mjög vel. Við sem búum annars staðar og höfum ekki þurft að fara í gegnum svona mál þurfum að gæta að því að hlusta. Ég trúi ekki öðru en að við sem hér erum munum gera það eins vel og við getum og ég get sagt það fyrir mig að ég mun styðja Grindvíkinga eins vel og ég get og vinna að málum fyrir þau til að tryggja framtíðarhorfur þeirra.


Ræðumaður: Ásmundur Einar Daðason

Virðulegi forseti. Ég ítreka að ég var ekki að ýja að því að hv. þingmaður styddi ekki aðgerðir gagnvart börnum, bara svo ég ítreki það. Í fyrsta lagi er veiki hlekkurinn sá að það er erfitt að kortleggja þetta og erfitt að koma hlutum af stað þegar stjórnsýslan í sveitarfélaginu er með þeim hætti sem hún er, þegar allt samfélagið er í áfalli, þegar allt samfélagið er að glíma við rýmingu, allir þeir aðilar sem eru daglega að halda utan um einstaklinga og fjölskyldur og vinna með börnum í frístund, í skóla og öllum þessum þáttum. Það er erfitt að koma hlutum af stað þegar þannig er. Að sú vinna komist af stað — við sjáum og finnum á Grindavíkurbæ í dag að það er kominn miklu meiri slagkraftur í hlutina heldur en var í gær og í fyrradag. Síðan er það áfallið og þetta þjónusturof við börnin sem við verðum að grípa fyrst inn í og þá sérstaklega gagnvart viðkvæmustu hópunum. Það þarf að vera það sem við sameiginlega nýtum núna slagkraftinn í að ná utan um.


Ræðumaður: Ásmundur Einar Daðason

Virðulegi forseti. Eins og ég rakti hérna í skýrslunni sjálfri er stjórnsýsla Grindavíkurbæjar að komast almennilega af stað fyrst í dag. Það er verið að kortleggja hvar fjölskyldur og börn eru. Það er verið að teikna upp mögulegar aðgerðir, sviðsmyndir í skólamálum. Það er verið að teikna upp hvernig samtali við foreldra og börn verður háttað, hvaða sálfræðiaðstoð og -þjónustu þarf, hvernig hægt verður að koma frístund af stað. Á þessum tímapunkti erum við í þessari grunnvinnu nokkrum dögum á eftir, við erum að setja allt það starfsfólk ráðuneytisins sem Grindavík þarf á að halda til aðstoðar og stuðnings við þetta verkefni eins og óskað er eftir, ýtum öðrum verkefnum til hliðar. Ég veit að Samband íslenskra sveitarfélaga er að gera slíkt hið sama og önnur sveitarfélög, ég nefndi Reykjavíkurborg og mörg sveitarfélög á höfuðborgarsvæðinu. Á þessum tímapunkti er ekki raunhæft að leggja fyrir hver kostnaðurinn verður við aðgerðir vegna þess að menn eru enn þá að reyna að teikna upp nákvæmlega hvernig þær munu líta út. Það væri algjörlega óraunhæft að mennta- og barnamálaráðherra kæmi hér og segði hver kostnaðurinn við þessar aðgerðir yrði á þessum tíma. En ég vil líka segja, af því að það hefur verið nefnt hér áður, að það er gríðarlega dýrt fyrir samfélagið ef við tökum ekki utan um ungt fólk og börn og barnafjölskyldur í Grindavík vegna þess að það er fjárfesting, vegna þess að við sjáum og getum lært það af áföllum almennt, náttúruhamförum og breytingum eins og þessum, að það er gríðarlega mikilvægt fyrir samfélagið til lengri tíma litið að við stígum þarna inn. Hluti af þeirri vinnu er, það er hárrétt hjá hv. þingmanni, á einhverjum tímapunkti, á allra næstu dögum eða vikum, að meta hver kostnaðurinn við slíkt yrði af hálfu ríkisins og þá þarf að koma með það hér til þingsins. Annaðhvort að nýta varasjóði eða sækja fjármagn með öðrum hætti eftir þeim aðferðum og leiðum sem við höfum búið til hér með fjárveitingavaldi úr sameiginlegum sjóðum.


Ræðumaður: Ásmundur Einar Daðason

Virðulegi forseti. Eins og ég sagði áðan er gríðarlega mikilvægt að fræðsluyfirvöld í Grindavík meti stöðuna hverju sinni. Ríkisvaldið á ekki að taka einhliða ákvarðanir í svona stöðu. Við eigum að vinna það með fólkinu sem er á staðnum, alveg eins og þær áætlanir sem ég talaði um hér áðan eru komnar frá Grindavík, eru komnar frá fólkinu sem þekkir til, fólkinu sem vinnur með börnum á hverjum degi, fólkinu sem þekkir sitt heimafólk og sitt samfélag. Þannig að ég er þess fullviss að eftir því sem aðstæður breytast þá muni þetta fólk undirbúa aðgerðir til að bregðast við því. En við þurfum að aðstoða þau við það með öllum mögulegum ráðum; með fjármagni, með mannafla, með andlegum stuðningi og fleiri þáttum til þess að ná utan um verkefnið. Svarið við þessari spurningu er því: Það er ekki ráðherrans að segja nákvæmlega hvernig hlutirnir verða á jafn miklum óvissutímum heldur að styðja við fólkið sem er með ábyrgðina, er með tengingarnar og er með þekkinguna til þess.




Ræðumaður: Ásmundur Einar Daðason

Virðulegi forseti. Ég vil bara byrja á því að taka undir með hv. þingmanni um fjárhagslegar áhyggjur fólks sem er úr Grindavík. Ég veit að það er eitt af því sem m.a. félagsmálaráðherra hefur á sinni könnu og önnur ráðuneyti en líka einstaka fyrirtæki, þannig að það er ástæða til þess að  hvetja til þess að fyrirtækið feti þá braut. En ríkisvaldið mun þurfa að koma þar inn líka. Við höfum auðvitað talsverða reynslu af þéttara samstarfi ríkis og sveitarfélaga í gegnum m.a. Covid-faraldurinn en ekki hvað síst í gegnum farsældina, vegna þess að það sem þetta snýst um, reynslan sem við erum að fá núna úr innleiðingu farsældarlaganna og samhliða Covid-faraldrinum, er miklu þéttara samtal og samvinna á milli ríkis og sveitarfélaga til að bregðast við. En þetta mál er líka þess eðlis að þegar náttúruhamfarir skella á er erfitt að hafa nákvæmlega svörin við því til hvaða aðgerða á að grípa  og með hvaða hætti, vegna þess að þetta er svo ólíkt, það er svo ólíkt bara eftir því hvernig náttúruváin steðjar að. En lykilatriði er samtalið og samvinnan og að við séum tilbúin til að leggja til hliðar  hefðbundin stjórnsýslusíló og verkferla og förum að vinna þéttar saman og það höfum við gert í þessu efni. Þar erum við að nýta mikið reynsluna úr Covid-faraldrinum en líka þá hugsun sem farsældin  byggir á sem miðar að því að öll stig vinni saman, allir aðilar vinni saman þvert á kerfi og við erum að virkja þá reynslu og þá þekkingu mjög mikið þessa dagana.


Ræðumaður: Ásmundur Einar Daðason

Virðulegi forseti. Já, ég treysti því að allir flokkar hér á þingi verði, eins og ég sagði í minni skýrslu, tilbúnir til þess að bakka upp það sem þarf gagnvart Grindavík, hvort sem það tengist fjármagni eða því frumvarpi sem við ræddum hér varðandi varnargarða eða annað. Þegar kemur að félagslega veikari hópum, þegar kemur að fólki sem á ekki eins mikið bakland og aðrir, m.a. í málefnum innflytjenda, þá er það einmitt ástæðan fyrir því að það er svo mikilvægt að hlusta á Grindavíkurbæ, vinna djúpt og þétt með Grindavík og fólkinu sem þar er, vegna þess að það er baklandið hjá veikari hópunum. Þar er þekkingin, þar er reynslan. Þar er það afl sem við þurfum að ná að virkja. Meira að segja þó að þessir einstaklingar séu að glíma við miklar áskoranir sjálfir, þá finnur maður eljuna og kraftinn hjá þessu fólki til að hugsa um samfélagið sitt. Það er það sem við þurfum að byggja undir. Ég held að lausnirnar sem þurfa að fæðast upp úr þessu, m.a. gagnvart innflytjendum, fæðist ekki hjá mennta- og barnamálaráðherra, þær fæðast ekki hjá einstaka þingmönnum. Þær fæðast hjá fólkinu sjálfu í Grindavík og það er það sem við þurfum að bakka upp.


Ræðumaður: Ásmundur Einar Daðason

Virðulegi forseti. Ég vil bara taka undir með hv. þingmanni og segja að þessi sálræni stuðningur er gríðarlega mikilvægur og þess vegna erum við að undirbúa það, m.a. þegar samtal verður við foreldra, að þar verði jafnframt boðið upp á sálrænan stuðning við börn, það sé fagfólk í þeirri vinnu, það sé boðið á fyrstu stigum. En við erum einfaldlega á þeim stað núna, eins og nefnt var hér áðan, að einungis örfáir dagar eru liðnir og lykilatriði til þess að ná að búa þetta til er að koma stjórnsýslunni af stað, koma af stað þeim hlutum sem þarf til þess að ná að skipuleggja og til þess að hafa svörin. Þar höfum við verið að styðja við Grindavík en síðan er ætlunin að koma inn af fullum þunga í þessa vinnu. Ég hef ekki áhyggjur af því og sagði það hér að ég vissi að Alþingi Íslendinga myndi bakka upp Grindavík með því afli sem þyrfti. Ég hef ekki áhyggjur af því að Alþingi Íslendinga sé ekki tilbúið til að setja fjármagn í það, m.a. að ná utan um andlega þáttinn sem fylgir þessu áfalli. En fyrst þurfum við að vita í hvað það á nákvæmlega að fara. Við höfum sagt við Grindavík: Við erum tilbúin til að koma inn með þær bjargir og það afl sem þarf til þess að ná utan um þetta samfélag og allt það sem heyrir undir ráðuneyti mennta- og barnamála er þess eðlis að það er að vinna í svona ósnertanlegum hlutum, bæði menntun, andlegri líðan barna o.s.frv. Þannig að ég hef ekki áhyggjur af því og mun leggja það til ef það er niðurstaðan, við Alþingi, við ríkisstjórn og aðra aðila, að koma inn í það. En þá þurfum við að vita nákvæmlega í hvað fjármagnið á að fara. Ég reikna með því að það verði nauðsyn en það liggur ekki fyrir á þessum tímapunkti núna nákvæmlega hvað það yrði. Við höfum sett aukið afl og stuðning við starfsfólk með Grindavíkurbæ inn í þessa vinnu og ég reikna með því að upp úr því muni fæðast aðgerðir, tillögur o.s.frv., sem verði unnar í samstarfi við Grindavík og munu örugglega rata hingað inn á Alþingi.


Ræðumaður: Ásmundur Einar Daðason

Virðulegi forseti. Vegna þess hversu mikið áfall þetta er fyrir samfélagið í heild sinni þá erum við að aðstoða íbúa í Grindavík og forystufólk Grindavíkur við það, m.a. þarf kaupa aðkeypta áfallaþjónustu, hvernig hægt er að koma inn í það o.s.frv. Með sama hætti er varðar skólamálin sem hv. þingmaður nefndi, það er eitt af því, eins og kom fram í minni skýrslu, sem verið er að vinna að á fullu, að kortleggja og ná utan um það hvar börnin er, með hvaða hætti, hvaða lausnir gætu hentað hverjum og einum. Grindavíkurbær hefur ákveðnar hugmyndir í því og það er verið að vinna út frá þeim hugmyndum og við erum að setja það afl og þann stuðning inn í þetta sem nauðsynlegur er til þess að Grindavík sem samfélag geti fengið þann stuðning sem það þarf á að halda.


Ræðumaður: Ásmundur Einar Daðason

Virðulegur forseti. Ég get ekki annað en verið 100% sammála hv. þingmanni um mikilvægi þess að gripið sé inn í. Eins og hefur verið í fréttum í dag var verið að opna Tollhúsið sem  miðstöð til að geta haldið utan um þetta og Grindavíkurbær leiðir þá vinnu. Ég veit að það hafa farið fram samtöl við Rauða krossinn en við í ráðuneytinu höfum líka verið í samtölum við Grindavíkurbæ um hvernig við stígum inn í þetta eða réttara sagt, hvernig Grindavíkurbær getur veitt þá þjónustu, handleiðslu og annað slíkt. Það eru allir að hlaupa eins hratt og þeir mögulega geta í þessu. En ég ítreka og undirstrika aftur mikilvægi þess að það fari í gegnum Grindavíkurbæ sjálfan vegna þess að þau eru jú með þekkinguna, þau eru stjórnkerfið, þau eru samfélagið og við þurfum að taka utan um þetta á þeim forsendum. Ég er 100% sammála hv. þingmanni og við munum styðja við Grindavíkurbæ og samfélagið þar með eins miklu afli og nauðsynlegt er.


Ræðumaður: Ásmundur Einar Daðason

Virðulegi forseti. Ég tek undir með hv. þingmanni um mikilvægi þess að taka utan um foreldrana. Þar er það auðvitað ekki bara áfallið heldur bætast við húsnæðisáhyggjur, fjárhagsáhyggjur og fleira sem kannski kemur ekki beint inn á mitt borð í mínu ráðuneyti en ég veit að er verið að sinna í samstarfi annarra aðila, bæði innan ríkisstjórnarinnar en líka í samstarfi við Grindavíkurbæ. Þegar kemur að starfsfólki sem er að vinna með börnum, hvort sem er í stjórnsýslunni eða skólanum, hefðbundnir kennarar, skólastjórnendur eða aðrir, þá eru þau auðvitað að glíma við sömu áföll og sömu áskoranir með sín börn og sínar fjölskyldur og allir aðrir þegar svona gerist. Grindavíkurbær er að taka utan um þetta og býður einnig starfsfólki sem vinnur með börnum handleiðslu, þannig að það er hluti af þeim aðgerðum sem eru þar í vinnslu og við munum styðja við það samkvæmt óskum og beiðnum Grindavíkurbæjar.


Ræðumaður: Ásmundur Einar Daðason

Virðulegi forseti. Ég þakka hv. þingmanni fyrir og deili þeim áhyggjum sem þingmaðurinn viðrar hér um mikilvægi þess að við náum að tryggja þessum börnum nauðsynlega þjónustu, nauðsynlega sálfræðiaðstoð, áfallaaðstoð. En um leið segi ég eins og ég sagði í minni ræðu að það er gríðarlega mikilvægt að Grindavíkurbær og sú stjórnsýsla sem þar er og sú þjónusta sem þar er fyrir hendi leiði þá vinnu. Við erum að koma inn í það með öllum þeim hætti sem við getum og það sama á við um aðra aðila. Reykjavíkurborg og nágrannasveitarfélögin á höfuðborgarsvæðinu hafa verið að kortleggja til að mynda húsnæði til frístundaiðkunar og upplýsingaflæði til bæði foreldra og barna veit ég að er í vinnslu eða á leiðinni út frá Grindavíkurbæ. Það er mikilvægt, og ég ítreka það, að stjórnsýslunni í Grindavík, sem var í rauninni að koma sér upp aðstöðu bara í morgun, sé gert kleift að sinna sínum mikilvægu verkefnum. Það sem við höfum kappkostað að gera, og allir þeir aðilar sem hafa komið að, er að styðja við stjórnsýsluna í Grindavíkurbæ til að mæta þessu. Þau atriði sem hv. þingmaður nefndi hér, sálrænn stuðningur, áfallaaðstoð og upplýsingaflæði, bæði til foreldra en líka sérsniðið til barna, og frístunda- og tómstundaiðkun, eru öll undir í þeirri vinnu.


Ræðumaður: Ásmundur Einar Daðason

Virðulegi forseti. Ég vil byrja á að hrósa Grindvíkingum og öllu því fólki sem fjarri heimilum sínum hefur lagt nótt og dag við að tryggja sem best og öruggast utanumhald um börn og ungmenni Grindavíkur. Ég vil líka byrja á því að segja að þessi munnlega skýrsla sem hér verður flutt er unnin í fullu samráði við fulltrúa stjórnsýslu Grindavíkur, enda lykilatriði að öll okkar viðbrögð og framtíðarsýn sem unnið verður eftir sé á þeirra forsendum. Í Grindavík búa tæplega 1.000 börn á aldrinum 0–18 ára en um er að ræða sveitarfélag með mikinn fjölda fjölskyldna með ung börn. Viðbrögð við atburðum síðustu daga hafa verið leidd af Grindavík en með aðkomu fjölmargra aðila, m.a. sveitarfélaga hér á suðvesturhorninu.

Mikill vilji er til þess alls staðar á landinu að styðja sveitarfélagið í þessari stóru áskorun. Virkjað hefur verið teymi innan mennta- og barnamálaráðuneytisins, þvert á málefnasvið, til að taka þátt í viðbrögðum stjórnvalda og styðja við bæjaryfirvöld í Grindavík. Þá hefur landsteymi Menntamálastofnunar verið virkjað og mun það bjóða fram ýmis úrræði og stuðning til handa nemendum frá Grindavík, þvert á skólastig. Sent hefur verið erindi á alla framhaldsskóla þar sem hvatt er til að skólameistarar leiti leiða til að koma til móts við nemendur frá Grindavík með auknum sveigjanleika og stuðningi eftir þörfum. Þegar er búið að kortleggja yfirlit yfir laust húsnæði og starfsmannaþörf vegna leik- og grunnskóla undir forystu Reykjavíkurborgar og almannavarna höfuðborgarsvæðisins sem og framboð á húsnæði til frístundastarfs. Samband íslenskra sveitarfélaga og nágrannasveitarfélög hafa einnig verið virkir þátttakendur í stuðningi og samstarfi við stjórnendur Grindavíkur. Þá var þjónustumiðstöð opnuð í Tollhúsinu í dag þar sem boðið er upp á sálfélagslegan stuðning og félagslega ráðgjöf, einnig upplýsingagjöf og ráðgjöf af ýmsu tagi, og að sjálfsögðu veiti ég og sérfræðingar ráðuneytisins stuðning eftir þörfum.

Virðulegi forseti. Á meðan óvissa ríkir vegna yfirstandandi atburða á Reykjanesi er lykilatriði að börnum og fjölskyldum sé gefið andrými til að ná áttum, þau verði gripin og þeim veittur stuðningur vegna þess áfalls sem þau hafa orðið fyrir. Þegar kemur að því að tryggja næstu skref barna frá Grindavík hvað varðar bæði skólagöngu og íþrótta- og tómstundastarf vinna bæjaryfirvöld í Grindavík með stuðningi mennta- og barnamálaráðuneytis, sveitarfélaga, ýmissa aðila, stofnana og samtaka að því að tryggja að hverju barni verði mætt á eigin forsendum. Stór hluti barna og fjölskyldna frá Grindavík dvelur nú í tímabundnu húsnæði og gera má ráð fyrir að þau þurfi að flytja milli hverfa og jafnvel milli sveitarfélaga á næstunni. Á meðan ekki er vitað um þróun mála á Reykjanesskaga og unnið er að því að tryggja húsnæðislausnir til lengri tíma skoða bæjaryfirvöld í Grindavík skólalausnir í samvinnu við sveitarfélög á höfuðborgarsvæðinu sem taka tillit til stöðunnar og ganga m.a. út á að börn úr Grindavík sæki áfram skóla saman sem hópur eða í nokkrum hópum, m.a. miðað við aldur, og þá jafnvel mögulega með einhverjum af sínum kennurum úr skólum Grindavíkur. Slík lausn gæti minnkað andlegt álag á börnin og stutt við samfélag Grindvíkinga en sú upplifun að byrja í skóla á nýjum stað, fjarri vinum og kunningjum getur verið krefjandi upplifun fyrir barn, ekki síst þegar það hefur nýlega orðið fyrir áfalli. Það kenndi reynslan okkur þegar gaus í Vestmannaeyjum. Aðrar lausnir, t.d. að fara inn í þann hverfisskóla þar sem fjölskyldan er búsett, munu þó einnig standa til boða og er nauðsynleg t.d. þar sem fjölskyldur hafa flutt eða hyggjast flytja til sveitarfélaga þar sem hópalausn verður ekki í boði eða þau hyggjast búa á nýjum stað til lengri tíma. Einnig þarf að tryggja stuðning við börn sem fara þá leið.

Meginregla grunnskólalaga gerir ráð fyrir að börn á skólaskyldualdri sæki skóla. Frá því geta verið frávik og undanþágur ef lögmætar og málefnalegar ástæður eru fyrir hendi. Í ljósi þeirra aðstæðna sem nú eru í Grindavík telur ráðuneytið að gild rök séu fyrir því að grindvískum börnum á skólaskyldualdri sé tímabundið veitt svigrúm frá skólaskyldu eftir þörfum. Þegar niðurstöður og kortlagning á staðsetningu barna og fjölskyldna þeirra úr Grindavík liggur fyrir og þannig hefur fengist skýrari mynd af búsetu þeirra til lengri tíma og einnig þegar fyrir liggur hvernig hægt er að skipuleggja skólahald telur ráðuneytið eðlilegt að hugað sé að skólasókn að nýju. Þá verði samhliða hugað sérstaklega að þáttum sem styrkja farsæld þeirra og vellíðan. Þó svo að leitast sé við að tryggja börnum skólavist og ekki síst rútínu, leik og samveru við jafnaldra sína sem allra fyrst, þarf ákvörðun um hvenær og hvernig börn frá Grindavík hefja nám að nýju að vera tekin af fræðsluyfirvöldum í Grindavík í samræmi við það sem börnum er fyrir bestu og í samræmi við þau og foreldra þeirra. Ég mun leggja allt sem ég get af mörkum til að tryggja að það verkefni gangi sem best.

Virðulegi forseti. Grindvíkingar takast á við miklar áskoranir og óvissu. Hvernig verður framtíðin? Hvernig verður framtíð sveitarfélagsins, fyrirtækja, einstaklinga og hverrar fjölskyldu fyrir sig? Það er ótrúlega mikilvægt að við sem þjóð stöndum þétt við bakið á Grindvíkingum í þessu verkefni. Að svo stöddu er hugur margra í bráðaviðbrögðum en ljóst er að óvissan um þróun viðburða á Reykjanesskaga eykur á áhyggjur um hvað framtíðin ber í skauti sér. Óvissan og bráðabirgðaviðbrögð geta ekki dregist lengi. Óvissan sjálf er lamandi. Grindvíkingar þurfa svör og lausnir við mikilvægum spurningum, sem fjöldi ráðuneyta og stofnana vinnur að sem stendur í samvinnu við bæjaryfirvöld og skoða þarf ólíkar sviðsmyndir til framtíðar.

Virðulegi forseti. Það hefur verið magnað að fylgjast með bæjaryfirvöldum Grindavíkur og því fólki sem þar starfar og býr takast á við atburði síðustu daga af yfirvegun og fagmennsku. Það hefur líka verið magnað að sjá samhug þjóðarinnar og stuðning við Grindvíkinga og ég veit að við öll sem erum hér á Alþingi erum tilbúin til að standa við bakið á Grindvíkingum í þessum ólgusjó. Ég vil hérna fyrir hönd ráðuneytis mennta- og barnamála óska eftir góðu samstarfi við Alþingi um framgang mála er varða framangreint og ítreka mikilvægi þess að öll skref sem stigin eru séu í fullu samráði við íbúa og bæjaryfirvöld í Grindavík.


Ræðumaður: Lilja Rannveig Sigurgeirsdóttir

Hæstv. forseti. Ég vil byrja á að þakka málshefjanda fyrir umræðuna sem við eigum hér í dag og hæstv. ráðherra fyrir sín svör og þá umræðu sem hefur átt sér stað hérna, þessa sérstöku umræðu, af því að málefni fatlaðs fólks eiga alltaf að vera í umræðunni og það hvernig við getum stutt betur við þau sem glíma við fötlun. Það hafa  nokkrir hv. þingmenn — ég tek sem dæmi að hv. þm. Líneik Anna Sævarsdóttir fór mjög vel áðan yfir nokkur verkefni hjá stjórnvöldum sem ætlað er að styðja við og tryggja að enginn sé skilinn út undan.

Mig langar til að nefna hér nokkur dæmi sem við getum öll gert í okkar daglega lífi til þess að auka inngildingu fatlaðs fólks á öllum sviðum samfélagsins því að það er mikilvægt að skapa samfélag sem hentar öllum. Við getum t.d. tryggt sjónlýsingu í sjónvarpi og á viðburðum. Það hefur verið prófað að sjónlýsa landsleikjum á Laugardalsvelli og vel verið tekið í það. Við getum hugað að hljóðvist og aðgengi í umhverfi okkar, bæði úti og inni, eins og að skilja ekki eftir rafskútur á miðri gangstétt. Við getum boðið upp á túlkaþjónustu á fundum og ráðstefnum. Við getum tryggt það að hægt sé að stækka letur á komuskjám í ráðuneytum, hjá sérfræðilæknum, tannlæknum, heilsugæslum og við getum nýtt ýmis tæki á samfélagsmiðlum eins og að setja alt-texta á myndir eða textað myndbönd til að tryggja það að allir geti verið hluti af samfélaginu, ekki bara í vinnunni heldur líka í daglegu lífi sínu.

Þetta eru bara örfá dæmi. Við skulum fara fram með sóma í þessum málaflokki og gera allt sem í okkar valdi stendur til að auka þekkingu á þeim áskorunum sem fatlað fólk býr við og búa til stöðugt og traust umhverfi.


Ræðumaður: Líneik Anna Sævarsdóttir

Virðulegi forseti. Ég vil byrja á því að þakka fyrir þessa umræðu um málefni fatlaðs fólks. Að fjárfesta í fólki til framtíðar er eitt af leiðarljósum Framsóknar, en á það var einmitt lögð mikil áhersla fyrir síðustu kosningar og endurspeglast þær áherslur í stjórnarsáttmála. Markviss fjárfesting í fólki felst m.a. í endurskoðun og samþættingu opinberrar þjónustu þar sem áherslan er á að tryggja öllum einstaklingum rétta þjónustu á réttum tíma. Þar skipta máli forvarnir á öllum sviðum, tryggur aðgangur að þjónustu þegar og þar sem hennar er þörf, snemmtæk íhlutun og ýmislegt fleira svipað og verið er að innleiða í málefnum barna.

Í stjórnarsáttmálanum eru tilteknar ýmsar aðgerðir sem sérstaklega varða fatlað fólk, eins og hæstv. ráðherra kom hér inn á. Á síðasta þingi voru samþykktar nokkrar mikilvægar lagabreytingar tengdar þeim aðgerðum sem felast m.a. í auknum sveigjanleika á vinnumarkaði, svo sem hækkun frítekjumarks og lækkun skerðingarhlutfalls og lengingu endurhæfingartímabils. En ég vil líka leggja áherslu á að margar almennar aðgerðir stjórnvalda hafa veruleg áhrif á lífsafkomu og lífsgæði fólks með fötlun, eins og annarra. Hér vil ég sérstaklega nefna að nú er nýtt húsnæðiskerfi tilbúið og áframhaldandi innleiðing þess mun bæta stöðu fatlaðs fólks á húsnæðismarkaði. Ég vil líka leggja áherslu á að það er mikilvægt að horfa á stóru myndina en vera á sama tíma meðvituð um að engin kerfi eru gallalaus og þegar við rekumst á galla og hnökra verðum við að vera tilbúin að bregðast við þeim og gera breytingar sem geta skipt örfáa einstaklinga miklu máli þótt þær hafi lítil áhrif á heildina. Þannig sköpum við samfélag þar sem enginn er skilinn út undan og náum markmiði um inngildingu.


Ræðumaður: Jóhann Friðrik Friðriksson

Virðulegi forseti. Þeirri spurningu hefur verið velt upp að undanförnu hvort einkafyrirtæki eigi að greiða fyrir varnargarða vegna mögulegrar náttúruvár að hluta eða öllu leyti. Því miður hefur í gegnum tíðina  heyrst svipuð umræða varðandi uppbyggingu snjóflóðavarnargarða og því vert að minnast á að ríkisstjórnin samþykkti í ágúst að vinna frumvarp og útvíkka hlutverk ofanflóðasjóðs þannig að hann tæki einnig til varna gegn ofanflóðum á atvinnusvæðum. Aldrei hef ég heyrt neinar mótbárur gegn þeim hugmyndum enda grundvallast þær á ákveðnu prinsippi. Við hljótum öll að vera sammála um að það er gríðarlega mikilvægt fyrir samfélagið að ganga í slíkar varnir.

Varnargarðar á Reykjanesi eru hugsaðir til að varna mikilvægum innviðum og almannahagsmunum. Leiðigarður fyrir orkuverið í Svartsengi er hannaður af góðri ástæðu á hæstu punktum í landslagi. Það er því tilviljun að Bláa lónið fellur þar inn í. Önnur fyrirtæki sem hafa starfsemi í orkugeiranum eru t.d. ekki innan varnargarðs og gerð varnargarða kemur til eftir mat almannavarna á gagnsemi þeirra á hverjum tíma. Ef starfsemi í orkuverinu í Svartsengi lamast skapast mjög alvarlegt almannavarnaástand ofan á það alvarlega ástand sem nú er komið upp í Grindavík og blasir við íbúum Grindavíkur. Þar þurfum við að leggja allt okkar í sölurnar.

Virðulegi forseti. Ég tel nauðsynlegt að hér sé stofnaður náttúruvársjóður sem sameinar hlutverk ofanflóðasjóðs og Náttúruhamfaratrygginga og tæki til varna gegn allri náttúruvá. Í mínum huga á hið opinbera ríki og eftir atvikum sveitarfélög að bera kostnað af almannavörnum hér á landi, enda væri annað fjarstæðukennt. Saman verðum við að axla ábyrgð og reyna eftir fremsta megni að lágmarka tjón af náttúruhamförum sé þess einhver kostur.


Ræðumaður: Líneik Anna Sævarsdóttir

Virðulegi forseti. Ég hélt að mér myndi duga að koma í stutt andsvar en ég má til með að koma aðeins aftur og vil aftur byrja á því að þakka hæstv. ráðherra fyrir að leggja fram þetta frumvarp og mæla fyrir því. Ég held að það sé mjög mikilvægt að við fjöllum um þessar breytingar  hér á þingi  og líka aðra möguleika eins og hafa komið fram hér í umræðunni. Verði þetta frumvarp að lögum mun Náttúrufræðistofnun Íslands verða Náttúrufræðistofnun og þar sameinast verkefni í nýrri stofnun sem nú eru hjá Náttúrurannsóknastöðinni við Mývatn, Landmælingum og Náttúrufræðistofnun Íslands. Verkefni þessarar stofnunar eru talin upp í 18 liðum og eru öll mikilvæg.

Mig langaði   að koma aftur til að taka upp þráðinn þar sem   andsvörum eða samtali hv. þm. Orra Páls Jóhannssonar og hæstv. ráðherra lauk. Það varðar  mikilvægi  utanumhalds  á gögnum sem verða til hjá ólíkum fyrirtækjum og stofnunum og það eru kannski þau verkefni sem ég held að skipti mestu máli að rýna og jafnvel að athuga  í meðförum þingsins, hvort það þurfi að skerpa eitthvað á orðalagi. Það er  t.d. að fara með landupplýsingar, byggja ramma og grunna til að taka við öllum þeim náttúrufarsupplýsingum sem verða til í landinu. Og ekki bara að safna þeim saman í góða gagnagrunna eða góð landupplýsingakerfi heldur líka að hafa þau á því formi að það sé auðvelt að nálgast þau og nýta þau fyrir aðrar stofnanir, fyrir sveitarfélög, framkvæmdaraðila og einstaklinga.

Ég var á heilbrigðisþingi fyrr í dag þar sem verið var að tala um gagnadrifna  heilbrigðisþjónustu. En það er akkúrat það, við eigum orðið töluvert af gögnum, okkur vantar auðvitað alltaf meiri upplýsingar, en það er svo mikilvægt að koma gögnunum sem við eigum nú þegar á það form að við getum nýtt þau. Þar sé ég alveg risastórt tækifæri fyrir þessa nýju stofnun að bæta mikið úr og einmitt að sækja gögnin, ekki bara frá þessum stofnunum heldur líka frá náttúrustofunum, sem lögin fjalla líka um, og svo frá fyrirtækjum eins og ÍSOR og veitufyrirtækjum og fleirum. Það má lengi halda áfram að ræða það. En það var þetta sem ég vildi leggja sérstaklega áherslu á hérna af því að ég  komst ekki í það í andsvarinu.

Svo langar mig líka að taka upp punktinn  sem hæstv. ráðherra kom inn á, þ.e.  skort á náttúrufræðingum. Við erum reyndar svo heppin að það eru mjög margir erlendir náttúrufræðingar sem hafa áhuga á því að starfa á Íslandi, hvort sem þeir hafa menntað sig erlendis eða á Íslandi, þeir koma reyndar líka margir til að mennta sig hér. En við verðum að byggja betri grunn í náttúrufræðimenntuninni strax í grunnskólanum því að góður grunnur í náttúrufræði nýtist auðvitað á mörgum fleiri sviðum  en hjá þeim sem verða náttúrufræðingar. En við þurfum líka að mennta fleiri náttúrufræðinga.

Síðan ætlaði ég að fara aðeins til baka  og tala um samráð við heimamenn við Mývatn og Laxá sem hafa, sem betur fer, haldið mjög fast í samkomulagið um sérstaka rannsóknastöð sem  starfi við Mývatn. Mig langar að grípa aðeins ofan í umsögn þeirra sem birtist í samráðsgátt, en þar segir:

Sveitarstjórn gerir ekki athugasemdir við frumvarpið að svo stöddu en vekur sérstaklega athygli á mikilvægi rannsókna  á lífríki Mývatns og Laxár og nauðsyn þess að sambærileg starfsemi við það sem rannsóknastöðin hefur sinnt verði áfram í Mývatnssveit og sinni m.a. langtímavöktun á lífríki Mývatns og Laxár. Síðan áskilur sveitarstjórn sér rétt til að koma athugasemdum á framfæri á síðari stigum en tekur í rauninni mjög jákvætt í málið.

Ég held að það sé mikilvægt að halda þessu til haga því að eins og hæstv. ráðherra kom inn á þá hafa sambærileg mál stundum strandað í þinginu, m.a. vegna skorts á upplýsingum  eða útfærslu á því hvað tæki við varðandi þessa starfsemi.

Þá langar mig að koma aðeins aftur að því sem ég sakna, af því að þessi lög fjalla í rauninni annars vegar um starfsemi Náttúrufræðistofnunar, sem fær umfangsmeira hlutverk verði þetta frumvarp að lögum, og svo hins vegar um starfsemi náttúrustofanna sem eru átta um land allt. Ég held að við þurfum að finna leið til þess að koma heitinu á náttúrustofunum inn í fyrirsögnina.

Svo legg ég og þingflokkur Framsóknar áherslu á að það verði farið sérstaklega yfir hvernig tryggja megi að áhersla á að fjölga störfum á landsbyggðinni gangi eftir, bæði störfum sem eru bundin við tilteknar starfsstöðvar og störfum með sveigjanlegum starfsstöðvum, kjörnum sem dreifast um landið. Ég tek undir það sem kom fram í svari hæstv. ráðherra áðan að það er ekki víða sem við höfum séð að það eigi sérstaklega að búa um þetta  í lögum. En þess þá heldur held ég að sé mikilvægt fyrir nefndina að fara vel yfir þetta og ræða málið, jafnvel koma skilaboðum inn í það sem mikilvægt er að komi fram í reglugerðinni og eins að yfirfæra það þá á fleiri verkefni sem við erum að taka fyrir hér í þinginu. Núna starfa þessar stofnanir á fimm stöðum um landið og það verður spennandi að sjá hvernig þetta verður útfært í reglugerð.

En það sem mig langaði að bæta  við er að það skiptir auðvitað máli þegar það eru starfsstöðvar að það sé  ákveðinn fjöldi fólks til þess að búa til aðlaðandi vinnustað. Það er hægt að gera með því að það séu kannski tveir til fimm starfsmenn frá hverri stofnun eða í samvinnuhúsum, eins og við sjáum t.d. í Gíg í Mývatnssveit eða Múlanum á Norðfirði, þar sem  koma saman starfsmenn frá ýmsum stofnunum og aðlaðandi vinnustaður og  hugmyndapottur verður til. Ég held að þetta sé eitt af því sem þarf að huga að þarna.

Svo er líka mikilvægt að hugsa það þannig að þar sem það væri kannski æskilegt — við erum með tiltekið verkefni, segjum á Breiðdalsvík þar sem Borkjarnasafnið er,  þar   þurfum við kannski  tvo, þrjá með ákveðna grunnþekkingu en það er bara hluti af starfseminni sem er bundinn staðnum og þá hugsum við hvernig  hægt er að fylla upp í 100% starf með störfum sem skiptir ekki máli hvar eru í rauninni. Ég held að þetta geti verið mikilvæg nálgun þarna sem við þurfum að taka upp víðar.

Svo nefndi ég hér búsetu forstjóra. Ég held að það gæti verið æskilegt að skýra það hvort hún sé bundin   annaðhvort einhverjum stað eða ákveðnum öðrum þáttum í starfseminni, það gæti verið, þannig að það sé ekki eitthvað sem kemur eftir á, eftir að forstjóri hefur mögulega verið ráðinn.

Auðvitað mætti lengi fjalla um innihaldið hérna en það er kannski mikilvægt — það er ekki verið að gera miklar efnislegar breytingar, í rauninni sáralitlar. Þetta er fyrst og fremst frumvarp um að sameina verkefni í einn lagabálk og kannski er skynsamlegt að hugsa ekkert út fyrir það. Samt gæti nefndin  rekist á atriði sem væri æskilegt að breyta í meðförum sínum. En fyrst og fremst verður spennandi að sjá hvernig  hv. umhverfis- og samgöngunefnd gengur með þetta mál og ég óska henni velfarnaðar í því verkefni.


Ræðumaður: Líneik Anna Sævarsdóttir

Virðulegur forseti. Ég þakka hæstv. ráðherra svarið. Mig langar að velta því aðeins betur fyrir mér hvernig við tryggjum áhersluna á að fjölga störfum á landsbyggðinni og ég held að við þurfum að huga að því að greina það hvaða störf eru bundin tilteknum starfsstöðvum og svo hins vegar hvaða störf geta í rauninni kannski farið fram hvar sem er í starfsstöðvarkjörnum dreifðum um landið. Það kemur reyndar ekki fram í greinargerðinni með frumvarpinu en í minnisblaði sem fylgdi frumvarpinu til þingflokksins kom fram að gert er ráð fyrir að stofnunin starfi áfram á núverandi starfsstöðvum í Garðabæ, á Akranesi, Akureyri, Mývatni og Breiðdalsvík. Samkvæmt 10. gr. er lagt til að ráðherra setji í reglugerð, að höfðu samráði við Náttúrufræðistofnun, nánari ákvæði um skipulag stofnunarinnar, þar með talið staðsetningu starfsstöðva hennar, með það að markmiði að fjölga störfum á landsbyggðinni. Ég heyri að ráðherra leggur þessa áherslu en ég tel líka mjög mikilvægt að umhverfis- og samgöngunefnd skoði hvort megi binda þetta með einhverjum hætti frekar í lögin eða hvort það væri æskilegt að koma með ábendingar til ráðherra varðandi reglugerðina, hvað sé mikilvægt að komi fram í reglugerðinni. Ég vænti þess að það komi ýmislegt til nefndarinnar sem þar skiptir máli, t.d. um lágmarksfjölda á starfsstöðvum eða lágmarksdreifingu um landið. Við erum aðeins að reka okkur á að við erum ekki alveg búin að finna út hvernig við vinnum að þessum markmiðum í öllum tilfellum þannig að ég held að þetta sé tækifæri til að móta verkferla. Ég velti t.d. fyrir mér og vil beina til ráðherra: Gæti forstjóri þessarar stofnunar sett sig niður á hvaða starfsstöð sem er? Og svo langar mig að víkja að umsögn Þingeyjarsveitar sem ég held að skipti miklu máli að verði horft til í allri vinnu en Þingeyjarsveit setur sig ekki upp á móti frumvarpinu.


Ræðumaður: Líneik Anna Sævarsdóttir

Virðulegi forseti. Ég þakka hæstv. umhverfis-, orku- og loftslagsráðherra fyrir framsöguna um þetta frumvarp til laga um Náttúrufræðistofnun. Hér er eru lagðar til umtalsverðar breytingar á stofnanaumhverfi þeirra stofnana sem sinna grunnrannsóknum á náttúru Íslands og mér finnst mikilvægt að Alþingi fái þetta mál til umfjöllunar og velti fyrir sér kostum og göllum við það. Þegar við í þingflokki Framsóknar afgreiddum þetta mál til þingsins þá bókuðum við einkum tvær ábendingar varðandi málið og mig langar að koma þeim á framfæri og spyrja hæstv. ráðherra aðeins út í þau atriði sem þar er snert á.

Í fyrsta lagi telur þingflokkurinn að það sé afturför að orðið náttúrustofur komi ekki fram í heiti laganna því að þó að aðeins sé fjallað um náttúrustofurnar í einni grein laganna þá er þetta sannarlega frumvarp um bæði Náttúrufræðistofnun og náttúrustofur og umgjörðina sem þessar stofnanir starfa eftir. Náttúrustofurnar eru auk þess margar og það væri til baga að mínu áliti að heitið kæmi ekki fram í fyrirsögn laganna. Fyrri spurningin snýr að þessu, hvort ráðherra telji koma til greina að nefndin skoði þetta frekar. Hitt snýr meira að dreifingu starfa og sérstaklega hvort það sé nægilega tryggt að áherslan á að fjölga störfum á landsbyggðinni, sem kom fram í máli ráðherra og hefur komið fram víða í máli ráðherra, gangi eftir.


Ræðumaður: Sigurður Ingi Jóhannsson

Virðulegur forseti. Ég myndi ekki taka undir það að menn hafi reynt að redda sér þarna út af þessu eða eitthvað slíkt. Fyrst og fremst held ég að það séu allir sammála um að þetta sé mjög stórt verkefni sem hafi vaxið mikið, þ.e. kostnaður við íslenskukennslu barna með annað tungumál, og að þetta sé sanngjarnt. Hitt er hins vegar umræða sem hægt er að taka. Það er auðvitað engin spurning og segir sig sjálft að þegar sveitarfélögum hefur fækkað úr 204 niður í 63 hefur á sama tíma litlum og óhagkvæmum skólum fækkað mjög mikið. Ein af þeim hugmyndum sem menn hafa verið með er að það væri í raun og veru minni þörf á jöfnun, það væri hægt að minnka sjóðinn, þ.e. sveitarfélögin fengju þar af leiðandi stærri hluta af þessum útsvarsstofni beint til sín og þar með myndu tekjur þeirra sveitarfélaga, eins og Reykjavíkurborgar, vaxa. En allar þessar pælingar verða auðvitað ekki að neinu þegar stærsta sveitarfélag landsins ákveður að fara í málaferli í raun gegn öllum hinum sveitarfélögunum í gegnum jöfnunarsjóðinn. Þá verður auðvitað engin samstaða í hópi sveitarfélaga. Þá getur ríkið sem frumkvæðisaðili að lagabreytingum ekki haft frumkvæði að því. Ég get sagt það í þessum ræðustól eins og bara alltaf að samtal er miklu skynsamlegra heldur en slagsmál og árásir, dómstólar, og væri hægt að finna leiðir til þess. Það er ekki hægt að gera hvort tveggja í einu.


Ræðumaður: Sigurður Ingi Jóhannsson

Virðulegur forseti. Ég þakka hv. þm. Halldóri Auðar Svanssyni fyrir að taka þetta upp sérstaklega. Það er einfaldlega þannig að 1996, við þessa yfirfærslu, gerðu sveitarfélögin og ríkið samkomulag og því hefur verið fylgt eftir. Ég fór yfir af hverju það væri þörf á því, og við hv. þingmaður deilum þeirri skoðun að það sé skynsamlegt, að taka þennan þátt er varðar kostnað við börn með íslensku sem annað tungumál út fyrir sviga vegna þess að hann hefur gjörbreyst. Ég ætla líka að halda því fram að það hefði ekki verið neitt að því ef sveitarfélögin í landinu hefðu sameiginlega komið við 25 ára afmæli yfirfærslunnar eða eitthvað slíkt og sagt: Heyrðu, nú langar okkur að setjast niður með ríkinu og gera nýtt samkomulag. En því er ekki að heilsa. Reykjavíkurborg ákvað að fara í málaferli við ríkið og meðan Reykjavíkurborg er í málaferlum við ríkið er auðvitað ekki hægt að fara og semja við sama aðila á sama tíma um eitthvert nýtt samkomulag. Það er ekki hægt. Ég hefði kosið að menn hefðu farið aðrar leiðir, ég verð að segja alveg eins og er. Og ég verð líka að segja alveg eins og er að mér finnst ekki óeðlilegt að horfa á þetta samkomulag frá 1996 og segja: Við ætlum að virða það. Skoða síðan hvað hafi breyst í raun og veru. Þá komumst við að því að það sem hefur raunverulega breyst er til að mynda fjöldi erlendra íbúa og þar af leiðandi barna með íslensku sem annað tungumál og það er það sem við erum að leiðrétta hér í þessu frumvarpi. En hitt, að setjast niður með sveitarfélögunum í landinu öllum og þess vegna að horfa til nýs samkomulags ef á því myndi finnast einhver flötur — það væri ég til í. En ekki á sama tíma og er verið að draga ríkið fyrir dómstóla á grundvelli sem mér finnst hæpinn.


Ræðumaður: Sigurður Ingi Jóhannsson

Virðulegur forseti. Já, hér er tvennt nefnt sem er áhugavert að koma inn á. Annars vegar var það þannig að þegar yfirfærslan varð 1996 var Reykjavíkurborg eins og hún er í dag langstærsta sveitarfélagið. Þá var bara sagt: Nú ætlum við að skipta kökunni öðruvísi, þið eruð með svo stóran hlut og fáið svo stóran hluta af þeim gjöldum eða tekjum sem fylgja að það er bara alveg eins og ríkið sé að þessu. Síðan hefur orðið umtalsverð breyting eins og hv. þingmaður nefndi og ég fór hérna yfir í ræðu minni, við erum komin með allt annað samfélag og ég held að þetta sé atriði sem meira og minna allir eru sammála um, þarna er eitt af stærstu verkefnum okkar framtíðar, þ.e. íslenskukennslu fyrir okkar nýja fólk sem er að flytja hingað með íslensku sem annað tungumál, ekki móðurmál, og við eigum að leggja áherslu á það. Það er eðlilegt að þau börn sem alast upp í Reykjavík fái þennan sama stuðning. Ég held að um þetta sé ekkert mikið deilt.

Varðandi síðan höfuðstaðarálagið þá hefur það alveg verið skoðað og gerðar greiningar. Hv. þingmaður nefnir hér tvo staði í Suðurkjördæmi, Árborgarsvæðið og Reykjanesbæ. Auðvitað væri hægt að nefna Múlaþing og það væri hægt að nefna Sauðárkrók og Ísafjörð, jafnvel Borgarnes, Akranes. Í ljós kemur að enginn af þessum stöðum er að taka á sig nákvæmlega það sama hvað varðar félagsþjónustuþáttinn eða menningarþáttinn. Ef við tökum bara Akureyrarbæ er hann sennilega að greiða um 500 milljónir árlega með Hofi, sem ekkert annað sveitarfélag er að gera með sinni menningarstofnun,  fyrir utan þessa flóknari, félagslegu þjónustu. Það eru líka að koma inn á mörg af hinum svæðunum tekjur vegna annarra þátta sem gera það að verkum að þessi þörf var ekki talin nauðsynleg. En síðan getur það gerst auðvitað á næstu fáum árum að þessi byggðarlög, sérstaklega þessi tvö sem hv. þingmaður nefndi, fari að þróast í áttina að verða kannski jafnvel stærri en Akureyrarsvæðið og taka þannig þungann á sig.

Forseti minnir hæstv. ráðherra á ræðutímann.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að vekja umræðu um þennan þátt því að því var haldið fram þegar þessar breytingar voru kynntar í samráðsgátt að þær væru til höfuðs minni sveitarfélögum, sem er rangt. Þetta er fyrst og fremst breyting á kerfinu vegna þess, eins og ég nefndi í inngangi mínum í ræðunni, að við getum einfaldlega ekki haldið áfram með fasteignaskattsumhverfið eins og það er og að hluta til var það farið að vinna gegn upphaflegu markmiði sínu. Síðan höfum við séð í vaxandi mæli með þessum miklu breytingum sem hafa orðið á sveitarfélagaskipaninni að kerfið sem var er fullt af veikleikum, er með ofjöfnun og hugsanlega vanjöfnun þannig að það eru ekki sambærilegir hlutir að gerast. Það er ekki beinlínis verið að setja þetta frumvarp þannig fram að það sé verið að þvinga fram sameiningar. Það eru hins vegar sett fram einhver mörk, um 2.000 og 7.000, sem eru kannski ábendingar um hvað það væri hagkvæmt í rekstri. Þannig gætu t.d. tvö 1.000 manna samfélög sameinast og gætu þar af leiðandi séð fyrir sér hvaða breytingar yrðu. Við erum hins vegar með annað fyrirkomulag nú þegar þar sem við erum að hvetja til sameiningar í gegnum jöfnunarsjóðinn. Ríkið setti þar ákveðna fjármuni inn og jöfnunarsjóður hefur verið að beina fjármunum þangað núna á síðustu árum í umtalsverðum mæli og sveitarfélögin fá verulegan fjárhagslegan hvata til sameiningar þannig að ég held að það sé ekki eitthvað sem togast á í sitthvora áttina í þessu. Hér er fyrst og fremst verið að búa til einfaldara, skilvirkara og gegnsærra kerfi sem tekur þá svolítið meira mark á þeim raunveruleika sem við búum við í dag með 63 sveitarfélög en ekki þá sögu að þetta er síðan 1937 og fyrir 30 árum voru þau 204.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til nýrra laga um Jöfnunarsjóð sveitarfélaga. Framlagning frumvarpsins er liður í framkvæmd stefnumótandi áætlunar í málefnum sveitarfélaga, en markmið hennar og áherslur eru m.a. að sveitarfélög á Íslandi verði öflug og sjálfbær vettvangur lýðræðislegrar starfsemi, að sjálfstjórn og ábyrgð sveitarfélaga verði virt og að tryggð verði sem jöfnust réttindi og aðgengi íbúa að þjónustu.

Í janúarmánuði 2023 skipaði innviðaráðherra starfshóp um endurskoðun á Jöfnunarsjóði sveitarfélaga og var markmið hans að bæta gæði jöfnunar, einfalda útreikninga og skipulag sjóðsins og tryggja að sjóðurinn fylgi þróun sveitarfélagagerðarinnar. Starfshópurinn byggði á vinnu verkefnisstjórnar sem ráðherra skipaði í apríl 2021 um endurskoðun á tekjustofnum sveitarfélaga en sá hópur lauk ekki störfum.

Frumvarp þetta byggir á vinnu starfshópsins hins vegar og með því eru lagðar til grundvallarbreytingar á almennum jöfnunarframlögum Jöfnunarsjóðs, að reglur um sjóðinn og starfsemi hans verði færðar úr lögum um tekjustofna sveitarfélaga og að sett verði ný heildarlög um sjóðinn. Auk þess eru lagðar til ýmsar aðrar breytingar sem hafa það að markmiði að einfalda regluverk sjóðsins og auka gagnsæi þess.

Áður en ég fjalla nánar um þær breytingar sem frumvarp þetta felur í sér tel ég rétt að ræða sérstaklega um tilgang sjóðsins og sögu hans. Í reynd má segja að nafn sjóðsins, jöfnunarsjóður, lýsi best þeim tilgangi sem að er stefnt með starfsemi hans og þeim þörfum sem honum er ætlað að leysa. Rekja má sögu jöfnunarsjóðs allt aftur til ársins 1932 en á þeim tíma var framfærsla tekjulágra eitt af aðalverkefnum sveitarfélaga, svo hefur gjarnan verið frá upphafi, og til að jafna stöðu þeirra var fjármagn tekið úr ríkissjóði til að endurgreiða þeim sveitarfélögum sem hallaði mest á vegna verkefnisins. Sérstakur jöfnunarsjóður var síðan settur á laggirnar árið 1937 með lögum nr. 60/1937 og frá þeim tíma hefur jöfnun á útgjaldaþörf sveitarfélaga vegna ákveðinna þátta í rekstri þeirra farið að mestu fram í gegnum jöfnunarsjóð.

Með breyttri verkaskiptingu ríkis og sveitarfélaga árið 1990 varð umtalsverð endurskoðun á starfsemi sjóðsins og má segja að þá hafi sjóðurinn tekið til starfa í núverandi mynd. Frá þeim tíma hefur hlutverk hans aukist verulega og honum hafa verið falin sífellt fleiri og stærri verkefni með sérstakri áherslu á jöfnunarhlutverk hans. Hlutverk sjóðsins jókst mikið árið 1996 við yfirfærslu alls grunnskólakostnaðar frá ríki til sveitarfélaga, sem gerðist 1. ágúst 1996, en um fimmtungur af því fjármagni sem fluttist til sveitarfélaganna í tengslum við yfirfærsluna rennur til jöfnunarsjóðs í dag.

Á árinu 2011 jókst hlutverk sjóðsins enn frekar þegar verkefni í tengslum við málefni fatlaðs fólks færðust frá ríki til sveitarfélaga. Eins og með grunnskólann rennur ákveðið hlutfall af útsvarstofni sveitarfélaga í sérdeild til jöfnunarsjóðs til að jafna fyrir ólíkum aðstæðum í rekstri í málaflokki fatlaðs fólks.

Skyldur sveitarfélaganna gagnvart íbúum þeirra hvíla á þeim óháð stærð þeirra og staðsetningu og markviss jöfnun er forsenda þess að öll sveitarfélög geti sinnt lögbundinni þjónustu við íbúa. Hún er forsenda og skapar skilyrði fyrir búsetufrelsi og jafnar lífsgæði um landið. Mikilvægt er að jöfnunarkerfið sé hlutlægt og byggi á traustum mælikvörðum og forsendum. Einnig er mikilvægt að jöfnunarkerfið rýri ekki athafnafrelsi sveitarstjórna eða dragi úr hvötum til umbóta og framfara.

Frá því að sjóðurinn tók til starfa í núverandi mynd hefur hann fengið sífellt meira vægi í tekjum sveitarfélaga eins og rakið er að framan. Á þessum tíma hafa jafnframt orðið miklar breytingar á sveitarfélagaskipan. Árið 1990 voru sveitarfélög 204 talsins en tíu árum seinna, um aldamótin síðustu, voru þau 124. Nú verða þau 63 bráðlega og hefur þeim því fækkað um 61 frá því á árinu 2000. Fækkun sveitarfélaga þýðir að mörg þeirra eru með miklar og flóknar útgjaldaþarfir. Mörg þeirra eru með marga þéttbýliskjarna og reka marga skóla sem margir hverjir eru óhagkvæmir í rekstri svo eitthvað sé nefnt. Engu að síður, þrátt fyrir þessa þróun, eru sveitarfélögin á Íslandi þó fámenn í alþjóðlegum samanburði en tíu þeirra eru með íbúafjölda undir 250 og 29 af þessum 63 eru með íbúa færri en 1.000.

Þrátt fyrir fækkun sveitarfélaga hefur regluverk sjóðsins ekki breyst mikið í áranna rás. Ég geri ráð fyrir að sveitarfélögum fækki enn frekar á næstu árum og því tel ég mikilvægt að sjóðurinn þróist í takt við þær breytingar sem hafa átt sér stað og eiga eftir að eiga sér stað á sveitarfélagagerðinni.

Virðulegi forseti. Nú mun ég gera nánari grein fyrir helstu nýmælum og breytingum sem felast í frumvarpi þessu. Hér er eins og áður segir lagt til að ákvæði laga er fjalla um Jöfnunarsjóð sveitarfélaga verði færð úr lögum um tekjustofna sveitarfélaga og að lögfest verði ný heildarlög um sjóðinn og starfsemi hans. Ástæður þess eru margvíslegar en fyrst og fremst er horft til þess að umfang sjóðsins hefur aukist verulega síðustu ár og því eðlilegra að fjallað sé um starfsemi sjóðsins í sérlögum. Þá er litið til þess að það felur að einhverju leyti í sér einföldun á regluverki sjóðsins að fjalla um starfsemi jöfnunarsjóðs í sérlögum.

Í hinu nýja frumvarpi er lögð til sú meginbreyting að tekið verði upp nýtt almennt jöfnunarframlag sem byggist á nýju jöfnunarlíkani. Hið nýja líkan byggist á tveimur meginstoðum, jöfnun vegna mismunandi tekjumöguleika og jöfnun vegna mismunandi útgjaldaþarfa, og tekur útreikningur nýja framlagsins tillit til beggja þátta. Nýju líkani er ætlað að leysa af hólmi núverandi tekjujöfnunar-, útgjaldajöfnunar- og fasteignaskattsframlag. Um er að ræða gagnsætt líkan sem sameinar ofangreind framlög í eitt framlag. Reiknireglu fyrir jöfnun vegna mismunandi tekjumöguleika er í 7. gr. til 8. gr. frumvarpsins og byggist á þremur lykilforsendum: Tekjum sveitarfélaga á mann, uppreiknuðum miðað við fulla nýtingu útsvars- og fasteignaskattsstofna eða svokölluðum hámarkstekjum þeirra, stærðaróhagkvæmni lítilla sveitarfélaga samanborið við stór sveitarfélög og heildarfjárhæð til úthlutunar vegna mismunandi tekjumöguleika og mismunandi útgjaldaþarfa.

Um jöfnun vegna mismunandi útgjaldaþarfa er fjallað í 9. gr. frumvarpsins. Hún miðar að því að koma til móts við mismunandi einkenni og breytileika sveitarfélaga með tilliti til landfræðilegra og lýðfræðilegra þátta. Breytileiki í útgjaldaþörf minnkar með aukinni stærð sveitarfélaga enda jafnast margir áhrifaþættir út í stærri sveitarfélögum. Reiknireglan byggir á forsendum um tekjur á hvern íbúa, landfræðilegum breytum eins og fjarlægðum, þörf fyrir snjómokstur o.fl., en einnig á lýðfræðilegum breytum eins og íbúasamsetningu eftir aldri og öðrum breytum sem hafa sannarlega áhrif á útgjaldaþörf. Breytum framlagsins er lýst vel í viðauka við frumvarpið. Útreikningi allra þessara framlaga er lýst ítarlega í greinargerð með frumvarpinu.

Ljóst er að núverandi fyrirkomulag jöfnunar endurspeglar ekki með nógu góðum hætti útgjaldaþarfir sveitarfélaganna í dag og við sjáum að dæmi eru um að sveitarfélög eru að fá of há framlög úr sjóðnum miðað við önnur sambærileg sveitarfélög. Með öðrum orðum má segja að opinbert fjármagn leiti til sveitarfélaga þar sem þess er ekki þörf.

Nýtt líkan tekst á við þennan galla núverandi kerfis og við sjáum að sambærileg sveitarfélög eru að fá sambærileg framlög í tillögu að nýju jöfnunarframlagi. Við komum því í veg fyrir það sem kallað er í jöfnunarfræðunum yfirjöfnun. Meira réttlæti og sanngirni	einkennir því tillögur að nýju jöfnunarkerfi. Þá fylgjum við þeirri jákvæðu þróun sem átt hefur sér stað í sveitarstjórnarkerfinu með fækkun sveitarfélaga. Einnig er gagnsæið meira í nýju kerfi og auðveldara fyrir sveitarfélögin að átta sig á forsendum framlaga.

Til viðbótar hinu nýja almenna jöfnunarframlagi er lagt til að veitt verði nýtt sérstakt framlag vegna sérstakra áskorana í starfsemi sveitarfélaga. Framlaginu er ætlað að mæta þeim áskorunum sem ekki verða jafnaðar í nýju líkani sjóðsins sem reiknað er með mjög almennum hætti. Á þetta helst við þar sem sérstaks byggðastuðnings þarf með og þar sem er um er að ræða sveitarfélög sem hafa einkenni þess að vera með útgjaldaþarfir sem einkenna borgir, svokallað sérstakt höfuðstaðarálag.

Höfuðstaðir sinna þjónustu sem önnur sveitarfélög sinna í minna mæli, eða sinna ekki. Slík þjónusta er til að mynda flókin og margþætt félagsleg þjónusta, til að mynda þjónusta við heimilislausa, viðburðir á sviði menningar og lista og lengi mætti telja áfram. Í skýrslu starfshópsins er bent á að slíkt álag eigi helst við um sveitarfélögin Reykjavíkurborg og Akureyrarbæ þar sem íbúar nærliggjandi sveitarfélaga sækja framangreinda þjónustu til þessara tveggja sveitarfélaga.

Gert er ráð fyrir að framlag vegna sérstakra áskorana verði hluti af sérstökum framlögum sjóðsins, sbr. 5. gr. frumvarpsins. Auk þess er lagt til að framlagið skiptist í annars vegar framlag vegna höfuðstaðarálags sem nemi 2,5% af ríkisframlagi til sjóðsins og hins vegar framlag vegna sérstaks byggðastuðnings sem nemi allt að 2,25% af ríkisframlagi til sjóðsins. Úthlutun sérstaks byggðastuðnings byggir á landfræðilegum og lýðfræðilegum aðstæðum sveitarfélaganna og annarra þátta er ráða stöðu sveitarfélaga í byggðalegu tilliti, svo sem vegna stóráfalla í atvinnulífi sveitarfélags, fjárhags þess o.fl. Ráðherra mun setja nánari ákvæði um þetta í reglugerð að fenginni umsögn Byggðastofnunar.

Nauðsyn framlags sem tekur á sérstökum aðstæðum í byggðalegu tilliti er augljós að mínu mati. Ljóst er að nýtt jöfnunarframlag nær ekki að fanga þessar sérstöku aðstæður sem skapast geta í dreifðum byggðum þessa lands. Ég tel að slíkt ákvæði sé forsenda þess að nýtt líkan sjóðsins verði að veruleika og vil minna á að Jöfnunarsjóður sveitarfélaga er sjóður hinna dreifðu byggða í bráð og lengd. Ég mun sem sveitarstjórnarráðherra alla tíð standa með þeim sveitarfélögum sem verða fyrir lækkun framlaga samkvæmt nýju líkani en eru jafnframt að kljást við það sem við höfum kallað byggðavanda.

Þá er einnig lagt til að sú breyting verði gerð á framlögum vegna nemenda með íslensku sem annað tungumál að Reykjavíkurborg eigi nú jafnframt rétt á slíkum framlögum. Við yfirfærslu grunnskólans árið 1996 var Reykjavíkurborg núllstillt hvað þessi framlög varðar en það má vera öllum ljóst að við búum við allt annað samfélag í dag en þá og því sanngjarnt að Reykjavíkurborg fái framlög vegna nemenda með íslensku sem annað tungumál. Útgjöld Reykjavíkurborgar hafa aukist mjög á síðustu árum hvað þennan málaflokk varðar og þarf mikill fjöldi barna sérstaka kennslu af þessum ástæðum í Reykjavík.

Eins og fram kom hér að framan er með frumvarpinu gert ráð fyrir því að breytingar verði gerðar á svo kölluðu fasteignaskattsframlagi og að það verði hluti hins nýja almenna jöfnunarframlags. Ástæður breytinganna eru raktar ítarlega í greinargerðinni með frumvarpinu, en útreikningar fasteignaskattsframlagsins hvíla á gömlum grunni sem ekki er lengur hægt að viðhalda. Þá er óumdeilt að framlagið er skatthvetjandi þar sem hærri álögur á eigendur fasteigna þýða hærri framlög úr sjóðnum.

Virðulegi forseti. Ég hef nú rakið í stórum dráttum helstu breytingarnar sem fylgja hinu nýja frumvarpi. Þær kerfisbreytingar sem frumvarp þetta hefur í för með sér, verði það að lögum, munu óhjákvæmilega leiða af sér breytingar á jöfnunarframlögum til sumra sveitarfélaga. Við innleiðingu er því gert ráð fyrir aðlögunartímabili og er lagt til að nýtt líkan jöfnunarframlaga verði innleitt í skrefum á fjögurra ára tímabili til þess að stuðla að fyrirsjáanleika í rekstri sveitarfélaganna.

Frumvarp til nýrra heildarlaga um Jöfnunarsjóð sveitarfélaga varðar mikla hagsmuni og snertir öll sveitarfélögin í landinu og þar með almenning allan. Því var sérstaklega vandað til verka og vandlega gætt að samráði við gerð frumvarpsins. Drög að skýrslu starfshóps um endurskoðun á regluverki Jöfnunarsjóðs sveitarfélaga og drög að frumvarpi til nýrra heildarlaga um Jöfnunarsjóð sveitarfélaga, sem byggðust á niðurstöðum starfshópsins, voru kynnt til umsagnar í samráðsgátt stjórnvalda. Þá var haldinn sameiginlegur kynningarfundur um efni frumvarpsins fyrir öll sveitarfélög landsins auk fjölda annarra kynningarfunda fyrir ýmist einstök sveitarfélög eða sveitarfélög á tilteknu landshlutasvæði. Alls bárust ráðuneytinu 38 umsagnir meðan á samráðinu stóð, flestar frá sveitarfélögum, eða 30 umsagnir. Nánar er gerð grein fyrir samráðinu, þeim umsögnum sem bárust og hvernig úr þeim var unnið í greinargerð með frumvarpinu.

Virðulegi forseti. Ég hef nú gert grein fyrir efni frumvarpsins í stórum dráttum og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Halla Signý Kristjánsdóttir

Virðulegi forseti. Ég mæli fyrir hönd meiri hluta umhverfis- og samgöngunefndar fyrir nefndaráliti með breytingartillögu um frumvarp til laga um breytingu á lögum um vaktstöð siglinga. Með frumvarpinu eru lagðar til breytingar á lögum um vaktstöð siglinga sem lúta m.a. að því að veita Vegagerðinni heimild til að framselja ákveðin verkefni til Landhelgisgæslunnar. Þá er lagt til nýtt ákvæði um skyldur farþegaskipa, 300 brúttótonna eða stærri, til að tilkynna áætlaða leið að næstu höfn og tilkynna það ef þau hyggjast setja farþega í land utan hafna. Jafnframt er lögð til heimild fyrir ráðherra til að setja reglugerðir um tilkynningarskyldu og loks er lagt til að við lögin verði bætt heimild til álagningar stjórnvaldssekta.

Að mati meiri hlutans felur frumvarpið í sér mikilvæg skref í átt að auknu öryggi sjófarenda og telur meiri hlutinn mikilvægt að þær breytingar sem lagðar eru til nái fram að ganga. Þá voru umsagnaraðilar almennt jákvæðir í garð frumvarpsins og fagna breytingum sem séu til þess fallnar að stuðla að frekara öryggi á sjó.

Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur fyrir. Í kjölfar umfjöllunar nefndarinnar um málið vill meiri hluti nefndarinnar árétta sérstaklega eftirfarandi: Nefndin fjallaði um framsal verkefna en í d-lið 1. gr. frumvarpsins er gert ráð fyrir því að Vegagerðin fái heimild til að fela Landhelgisgæslu Íslands að annast tiltekin verkefni vaktstöðvar siglinga. Þá verði Vegagerðinni jafnframt heimilt að gera þjónustusamning við aðra aðila um einstaka þætti reksturs vaktstöðvar siglinga.

Þáverandi Siglingastofnun gerði þjónustusamning við Neyðarlínuna árið 2010 um rekstur vaktstöðvarinnar sem enn er í gildi. Verkefni Siglingastofnunar samkvæmt lögum um vaktstöð siglinga voru síðar færð yfir til Vegagerðarinnar og Samgöngustofu með lögum nr. 59/2013. Þá gerði Neyðarlínan, sem sér í dag um rekstur þess vöktunar- og fjarskiptabúnaðar sem tilheyrir rekstri vaktstöðvarinnar samkvæmt þjónustusamningnum, samkomulag við Landhelgisgæsluna árið 2016 sem felur í sér að starfsmenn stjórnstöðvar Landhelgisgæslunnar fara með daglega stjórn allra verkefna vaktstöðvarinnar. Þannig deila Neyðarlínan og Landhelgisgæslan með sér verkefnum sem tilheyra rekstri hennar. Neyðarlínan ber jafnframt ábyrgð gagnvart Vegagerðinni á þeirri þjónustu sem skylt er að veita.

Í umfjöllun um málið var bent á að það fyrirkomulag sem hér var farið yfir hafi gefist vel, þ.e. að hafa einn þjónustusamning í gildi um verkefni og rekstur vaktstöðvarinnar sem einn aðili sé ábyrgur fyrir. Þannig hafi það samningsfyrirkomulag sem gilt hafi á milli Vegagerðarinnar og Neyðarlínunnar virkað vel þótt fjárveitingar hafi verið af skornum skammti undanfarin ár. Þá voru uppi sjónarmið um að hlutverk vaktstöðvar siglinga yrði fært til Landhelgisgæslunnar og henni þar með formlega falin ábyrgð á rekstri hennar beint og milliliðalaust.

Í minnisblaði sem barst frá ráðuneytinu við vinnslu málsins kom fram varðandi ákvæði frumvarpsins um framsal verkefna, að með því séu ekki lagðar til meiri háttar breytingar á fyrirkomulagi reksturs vaktstöðvar siglinga né að skipta henni í minni einingar. Áfram sé gert ráð fyrir að sömu aðilar komi að þessum verkefnum og sinni sama hlutverki. Á hinn bóginn sé lagt til að breyta stöðu Landhelgisgæslunnar þannig að í stað þess að hún annist verkefni samkvæmt samningi við Neyðarlínuna geri hún það á grundvelli valdaframsals frá Vegagerðinni.

Meiri hlutinn tekur undir þær ábendingar sem bárust nefndinni um að öryggi sjófarenda skuli ávallt haft í fyrirrúmi þegar ákvarðanir um rekstrarfyrirkomulag vaktstöðvar siglinga eru teknar. Á hinn bóginn telur meiri hlutinn ljóst að með þessari breytingu sé fyrst og fremst verið að greina betur á milli hlutverka aðila og verklags en gert er í gildandi lögum með því að koma á beinni heimild fyrir Vegagerðina til að fela Landhelgisgæslunni tiltekin verkefni á grundvelli laganna. Meiri hlutinn tekur enn fremur undir sjónarmið ráðuneytisins um að formlegur flutningur verkefna vaktstöðvar siglingar til Landhelgisgæslu Íslands krefjist meiri undirbúnings og víðtækari stefnumótunar á þessu sviði, auk frekara samráðs við hagsmunaaðila, líkt og rakið hefur verið. Endanlegur flutningur verkefna vaktstöðvar siglinga er því ótímabær að mati meiri hluta nefndarinnar eins og sakir standa.

Þá fjallaði nefndin um álagningu stjórnvaldssekta í 4. gr. frumvarpsins en þar er lagt til að nýrri grein verði bætt við lögin þar sem Vegagerðinni verði veitt heimild til að leggja á stjórnvaldssektir vegna brota á tilteknum ákvæðum laganna og reglum sem settar eru samkvæmt þeim.

Í 3. mgr. 4. gr. frumvarpsins er mælt fyrir um fjárhæð stjórnvaldssekta og er einnig í ákvæði 4. mgr. mælt fyrir um sérstaka heimild fyrir Vegagerðina, og eftir atvikum Landhelgisgæslu Íslands, til að ákveða hærri sektir hafi aðili hagnast á broti. Í þeim tilvikum skuli upphæð stjórnvaldssektar ákveðin sem allt að tvöfalt margfeldi af þeim hagnaði sem aðili hefur aflað sér með broti gegn lögunum. Á ábyrgð viðkomandi yfirvalda, þ.e. Vegagerðarinnar og Landhelgisgæslunnar, er að áætla og reikna út þann hagnað sem runnið hefur til aðila vegna brota á ákvæðum laganna.

Í umfjöllun nefndarinnar um þetta atriði kom fram að óskýrt væri hvernig hagnaður sem aðili hefði aflað sér með broti gegn lögunum væri reiknaður og þar af leiðandi hvort hann kynni að fara fram úr þeim hámarksfjárhæðum sem mælt er fyrir um í frumvarpinu. Meiri hlutinn bendir á að sambærileg sektarákvæði er víða að finna í lögum, svo sem í 3. mgr. 45. gr. skipalaga og 4. mgr. 32. gr. laga um áhafnir skipa. Telur meiri hlutinn ekki nægjanleg rök standa til þess að gera breytingar á ákvæðinu.

Bent var á við umfjöllun um málið að það kynni að vera óheppilegt að Vegagerðinni sé falin heimild til að innheimta stjórnvaldssektir og að Landhelgisgæslunni sé gert að sækja stoð fyrir töku íþyngjandi stjórnvaldsákvarðana. Væri slík framkvæmd til þess fallin að skapa réttaróvissu. Í minnisblaði sem aflað var frá ráðuneytinu er bent á að með frumvarpinu er lagt til að Landhelgisgæslunni verði veitt heimild til að leggja á stjórnvaldssektir þegar henni eru falin verkefni tiltekin í samræmi við 3. mgr. 2. gr. laganna. Ákvarðanir Landhelgisgæslunnar um að leggja á stjórnvaldssektir verði því ekki byggðar á þjónustusamningi.

Að mati meiri hlutans fela ákvæði frumvarpsins í sér skýra lagaheimild fyrir Landhelgisgæsluna til að leggja á stjórnvaldssektir, hafi ytra valdframsal átt sér stað frá Vegagerðinni til Landhelgisgæslunnar. Þar með fái Landhelgisgæslan beina heimild til að leggja á slíka sekt án þess að þurfa að senda Vegagerðinni erindi til að láta þá stofnun leggja á sekt, líkt og rakið er í greinargerð með frumvarpinu. Meiri hlutinn telur þannig ekki þörf á því að breyta ákvæðinu að þessu leyti, enda mikilvægt að bæði Vegagerðin, sem fer með framkvæmd laganna ásamt Samgöngustofu, og Landhelgisgæslan hafi heimild til álagningar stjórnvaldssekta vegna brota á tilteknum ákvæðum laganna. Það er sem sagt aðeins verið að einfalda kerfið.

Nefndin fjallaði að auki um hvort þörf sé á að kveða á um það með skýrari hætti að ráðherra hafi heimild til að skilgreina með reglugerð sérstök svæði sem frátekin eru fyrir siglingar, eða tilgreina hvaða leiðir eru fráteknar fyrir siglingar vegna náttúrulegra aðstæðna eða annarra þátta.

Í minnisblaði innviðaráðuneytis kemur fram að mat ráðuneytisins sé að ákvæði af þessu tagi þarfnist frekari undirbúnings. Jafnframt kemur fram í minnisblaðinu að það kunni að vera rétt að setja ákvæði af því tagi sem Samgöngustofa leggur til en æskilegt sé að fram færi samráð við hagsmunaaðila áður en slíkt ákvæði yrði lögfest.

Meiri hlutinn tekur undir þau sjónarmið sem fram koma í minnisblaðinu en þykir rétt að beina því til ráðuneytisins að kanna möguleika þess að fella inn í lögin ákvæði af þessu tagi.

Hvað varðar breytingar þá leggur meiri hlutinn til eina tæknilega breytingu á 2. gr. frumvarpsins þess efnis að í stað orðsins „eða“ komi: og. Í ákvæði 7. gr. laga um vaktstöð siglinga er nú þegar vísað til skipa, 300 brúttótonna að stærð og stærri, og er því sú breyting sem til er lögð til þess fallin að tryggja samræmda orðanotkun í þessari grein laganna. Og og eða skipta máli, hvar þau eru sett inn í lagatexta.

Að framansögðu virtu leggur meiri hluti umhverfis- og samgöngunefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta nefndarinnar rita, auk þeirrar sem hér stendur, hv. þingmenn Bjarni Jónsson, Björgvin Jóhannesson, Ingibjörg Isaksen, Njáll Trausti Friðbertsson, Orri Páll Jóhannsson, Þórunn Sveinbjarnardóttir og Þorbjörg Sigríður Gunnlaugsdóttir. Að svo sögðu legg ég til að málið verði samþykkt, enda er ágætlega um það búið.


Ræðumaður: Hafdís Hrönn Hafsteinsdóttir

Virðulegi forseti. Ég vil byrja á að þakka hæstv. dómsmálaráðherra fyrir sína munnlegu skýrslu. Það skiptir okkur máli. Það er hverju orði sannara að við stöndum frammi fyrir mikilli náttúruvá, einni þeirri stærstu sem við höfum séð á okkar líftíma. Það er því afar mikilvægt að næstu skref sem stigin eru séu réttu skrefin. Við þurfum að grípa vel utan um aðstæðurnar sem hafa nú skapast á Reykjanesskaga og við þurfum að taka vel utan um fólkið sem og að passa upp á gagnsæi og að allar upplýsingar sem hlutaðeigandi aðilar fá séu skýrar, því að það er engum greiði gerður að hylma yfir raunverulega stöðu.

Nú þarf að fara í sérstakar aðgerðir til að mæta fólkinu. Með hvaða hætti það verður gert er verkefni sem verður lagt í hendur ríkisstjórnarinnar að finna út úr. Við þurfum að finna fólki búsetuúrræði til lengri tíma því að það á það enginn skilið, eins og hæstv. dómsmálaráðherra nefndi hér í gær, að upplifa sig sem flóttamann í eigin landi. Það skiptir máli að við finnum lausn á þeirri stöðu sem uppi er og stígum örugglega til jarðar fyrir fólkið í Grindavík.

Ég vil einnig nýta tækifærið hér í dag til að hrósa því aðdáunarverða starfi sem átt hefur sér stað undanfarna daga og vikur hjá viðbragðsaðilum okkar. Við eigum flott fagfólk á öllum sviðum og við höfum ítrekað orðið vitni að því að þau standa vaktina við mjög krefjandi aðstæður. Við höfum séð það í verki hversu mikilvægt það er að allar neyðar- og viðbragðsáætlanir séu skýrar og sú vinna sem unnin hefur verið eftir þeim hefur verið til fyrirmyndar.

Ég vil enda ræðu mína hér í dag á að þakka fyrir það ómetanlega starf viðbragðsaðila sem hafa sýnt hnökralaus viðbrögð við erfiðar aðstæður og Grindvíkingum sína þolinmæði og sína elju og hugrekki við þær aðstæður sem blasa við. Samtakamátturinn í okkar samfélagi er sterkur þegar hætta steðjar að og þegar áföll dynja yfir og fyrir það getum við ekki verið annað en þakklát.


Ræðumaður: Ingibjörg Isaksen

Virðulegi forseti. Ég vil þakka hæstv. ráðherra fyrir hreinskilin svör og tek undir mikilvægi þess að forgangsraða orkunni okkar til heimila og meðalstórra fyrirtækja. En orkustefna sem samþykkt var þvert á flokka hér í þinginu segir að mæta eigi orkuþörf samfélagsins með öruggum hætti til lengri og skemmri tíma. Jafn aðgangur verði á landsvísu að orku á samkeppnishæfu verði og við verðum alltaf með græna orku til heimila og fyrirtækja.

Þessi markmið eru metnaðarfull og góð en spurningunni um það hvernig við ætlum að afla þessarar grænu orku er enn ósvarað og ekki síður á hve löngum tíma við ætlum að afla hennar. Það er ljóst að á sama tíma og önnur lönd eru að greiða götu endurnýjanlegrar orkuvinnslu stefnum við í þveröfuga átt hér á landi. Leyfisveitingaferlið er langt og tímafrekt og tekur langan tíma eftir að virkjunarkostur verður hugmynd og þar til farið er að framkvæma, auk þess sem styrking flutningskerfis raforku þolir enga bið.

Því vil ég spyrja hæstv. ráðherra: Hvaða aðgerðir ætlar ráðherra að ráðast í til að tryggja framboð grænnar orku fyrir heimilin í landinu, atvinnulífið og ekki síður orkuskiptin? Og einnig: Hefur hæstv. ráðherra kynnt sér áherslur og aðgerðir Evrópuríkja í tengslum við RePowerEU?


Ræðumaður: Ingibjörg Isaksen

Virðulegi forseti. Í gærkvöldi samþykkti Alþingi lög um vernd mikilvægra innviða á Reykjanesskaga. Mælt var fyrir málinu um hádegisbil og það samþykkt samdægurs, sem sýnir mikilvægi þess að vernda orkumannvirki á svæðinu. Það má segja að án hita og rafmagns séu svæði varla búsetuhæf, enda grænir orkugjafar grundvöllur lífsskilyrða í landinu en einnig knýja þeir efnahagslífið áfram. Sérfræðingar hafa bent á það í þó nokkur ár núna að hér stefni í orkuskort, að kerfið sé uppselt. Nýjar virkjanir hafi tafist vegna alls kyns mótstöðu í kerfinu sem leiðir til þess að staða í orkumálum á næstu árum verður mjög flókin. Þetta er sorgleg staðreynd og í raun ótrúleg staða sem við eigum ekki að þurfa að búa við sem íslensk þjóð með allar okkar endurnýjanlegu orkuauðlindir.

Staðan í orkumálum er alvarleg, sem kemur meginþorra landsmanna líklega verulega á óvart, en núverandi atburðir á Reykjanesskaga minna okkur allharkalega á mikilvægu orku og flutningskerfi þess sem og orkuöryggi. Staðan hefur hins vegar haft sinn aðdraganda. Sérfræðingar hafa varað við mögulegum aflskorti undanfarin ár þar sem bent er á að nýir orkukosti sem bætast inn á kerfið á næstu árum dugi ekki fyrir sívaxandi eftirspurn eftir raforku samkvæmt raforkuspá. Skiljanlega spyrja landsmenn sig: Hvað kemur til? Hvernig endar þjóð sem þekkt er fyrir sjálfbæra hreina orku í ástandi sem þessu? Fyrirtæki hafa gert samninga við kaup á ótryggðri orku sem m.a. er leið okkar til að fullnýta kerfið en að sama skapi hefur ekki oft reynt á skerðingar. Undanfarið hefur hins vegar staðan breyst og fyrirtæki neyðast í auknum mæli til að skipta yfir í óæskilega orkugjafa, eins og olíu, með tilheyrandi kostnaði og umhverfisáhrifum. Því vil ég spyrja hæstv. ráðherra: Er það rétt að við séum að stefna í orkuskort hér á landi? Og má búast við frekari skerðingum á raforku með tilheyrandi brennslu á olíu á næstu árum?


Ræðumaður: Sigurður Ingi Jóhannsson

Virðulegur forseti. „Hugsanlega“ er mjög mikilvægt orð í spurningu hv. þingmanns af því að satt best að segja höfum við annars vegar það sögulega sem við getum reynt að styðjast við og svo vitum við líka að náttúran er óútreiknanleg. Ég vil segja um það sem gengur á núna að miðað við þá getu sem við Íslendingar höfum byggt upp, skuldsetningu þjóðarbúsins, ríkissjóðs og annað, þá er nánast allt það sem við erum að horfa á núna innan þeirra marka að við getum leikandi ráðið við þetta sem samfélag og eigum ekki að vera í nokkrum vafa um að segja fólki það.

Auðvitað getur ýmislegt gerst á Íslandi sem gerir það að verkum að lífið verður eitthvað þyngra og erfiðara og þá er ég að tala um miklu stærri skala en hér er verið að ræða. En ég held líka að íslensk þjóð muni þá þétta raðirnar og taka höndum saman um það. Það er hins vegar rétt að við höfum auðvitað líka verið að undirbúa sitthvað fleira. Við höfum t.d. verið að byggja upp varaflugvelli á Egilsstöðum og Akureyri í því skyni að þeir geti þjónað einhvers konar alþjóðaflugi ef við erum að horfa á slíka hluti. Það hefur reyndar aðallega verið af manna völdum; það þarf tvo flugvelli hérna á suðvesturhorninu og af manna völdum hefur annar þeirra verið að hverfa.


Ræðumaður: Sigurður Ingi Jóhannsson

Virðulegi forseti. Ég þakka hv. þingmanni fyrirspurnina og upprifjunina á hinu sögulega. Ýmsir kollegar hv. þingmanns í akademíunni hafa sagt okkur að í jarðsögulegu tilliti getum við hugsanlega verið komin inn í mjög langt tímabil jarðhræringa, ef menn taka þá sögu með. Auðvitað veit það enginn og við þekkjum því miður náttúruvá hringinn í kringum landið. Ég býst við að þessi hópur hér í þessum sal hafi oft talað við kollega sína, erlenda vini og kunningja og útskýrt fyrir þeim hvernig okkur dettur í hug að búa hérna. Við höfum oft svarað því að það sé einfaldlega vegna þess að við búum okkur undir þetta eins vel og við getum og sýnum ákveðið umburðarlyndi gagnvart náttúruöflunum. Það sé alveg rétt að stundum taki náttúran í taumana, hvort sem það eru snjóflóð, aurflóð eða jarðskjálftar — sem eru nú víðar en á Suðurlandi eða á Reykjanesi, eldsumbrot eru líka víðar en á Íslandi — en við sættum okkur við að búa hérna og setjum okkur plön.

Í þessu skyni, vegna spurningar hv. þingmanns, var annars vegar settur af stað hópur sem hefur verið að skoða innviði sérstaklega á Reykjanesi. Líka hefur verið settur á laggirnar hópur sem hefur verið að kortleggja náttúruvá Reykjanesskagans og suðvesturhornsins. Sérstakt verkefni sem var hjá innviðaráðherra fyrir nokkrum árum og er ekki búið varðaði Hvassahraun og hugsanlega uppbyggingu flugvallar. Það varðaði líka náttúruvá þess svæðis, sem er þá hluti af þessari heildarskýrslu um náttúruvá á Reykjanesi. Mér er ekki kunnugt um hvar nákvæmlega sú vinna er stödd. Ég átti eiginlega von á að hún væri komin fram en væntanlega vegna alls konar uppákomu í náttúrunni hafa þeir vísindamenn sem unnið hafa að þessu verið uppteknir við fleira en eitt.


Ræðumaður: Hafdís Hrönn Hafsteinsdóttir

Virðulegur forseti. Við höfum alltaf verið samofin náttúruöflunum og undir náð og miskunn móður náttúru. Það er verið að minna okkur hressilega á það þessa dagana og það þarf að gefa skýr skilaboð til samfélagsins og þeirra sem hafa þurft að yfirgefa heimili sín í mikilli óvissu um hvað framtíðin ber í skauti sér.

Hér er verið að veita ráðherra skýra lagaheimild til að taka ákvörðun um nauðsynlegar framkvæmdir í þágu almannavarna sem miða að því að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruhamfara sem tengjast eldsumbrotum á Reykjanesskaga. Hér eru uppi sérstakrar aðstæður sem nauðsynlegt er að bregðast hratt og örugglega við. Gert er ráð fyrir að ráðherra verði heimilt að taka ákvörðun um tilgreindar framkvæmdir og hrinda þeim af stað án þess að önnur lög geti hugsanlega torvelt slíka ákvarðanatöku.

Við aðstæður eins og þær sem upp eru komnar þurfa ákvarðanir að vera fumlausar og upplýsingar til samfélagsins á Reykjanesi  skýrar og aðgengilegar. Við erum að tryggja sveigjanlegra fyrirkomulag og að kostnaðurinn af fyrirbyggjandi framkvæmdum verði greiddur úr ríkissjóði. Við þurfum að hafa í huga í umræðunni að aðgát skal höfð í nærveru sálar, en íbúar í Grindavík hafa þurft að upplifa það að lifa í stöðugum ótta við harða jarðskjálfta með tilheyrandi álagi á andlega líðan og í ofanálag þurft að yfirgefa heimili sín á innan við 30 mínútum í algjörri óvissu um hvað framtíðin ber í skauti sér. Viðbragðsaðilar á svæðinu eru líka margir hverjir íbúar í Grindavík og álagið mjög mikið á þá á þessum tímum. Ég vil bara  þakka viðbragðsaðilum fyrir sína ómetanlegu vinnu við þessar aðstæður. En verkefnið okkar er að fólkið finni fyrir því að kerfið sé til staðar þegar náttúran minnir svona hressilega á sig. Okkar verkefni er að tryggja að við byggjum slík kerfi upp sem gerir akkúrat það.

Hv. þingmenn. Um þessar mundir erum við öll Grindvíkingar og við virkjum hina sönnu íslensku samstöðu í þessu máli.


Ræðumaður: Jóhann Friðrik Friðriksson

Virðulegi forseti. Um 3.700 manns hafa nú yfirgefið heimili sín í Grindavík og við okkur blasir náttúruvá af áður óþekktum skala á Reykjanesi á okkar líftíma. Ég vil byrja á því að lofa hugrekki og æðruleysi Grindvíkinga og senda þeim ásamt öllum viðbragðsaðilum allar mínar bestu kveðjur. Hugur okkar er hjá ykkur og við munum standa þétt við bakið á ykkur.

Jarðhræringar á undanförnum vikum hafa sannarlega gefið til kynna að mögulegt eldgos á Reykjanesskaga geti ógnað íbúum og mikilvægum innviðum. Við þurfum því nauðsynlega að grípa til aðgerða sem varið geta öryggi og almannahagsmuni. Undirbúningur hefur verið í gangi frá því að jarðhræringar hófust á skaganum. Mikil vinna fór í að rannsaka áhrif varnargarða, hanna þá og undirbúa aðgerðir ef til þeirra þyrfti að grípa. Sú ómetanlega vinna sem hefur farið fram á undanförnum þremur árum gefur til kynna að þeir kunna að vera til þess fallnir að verja mikilvæga innviði og líf fólks.

Þökk sé dugnaði og elju þeirra sem byggðu upp innviði okkar á Reykjanesi njótum við nú orku úr iðrum jarðar. Við fáum rafmagn og heitt vatn frá Svartsengi, orku sem okkur hefur tekist að beisla. Sú orka ógnar nú einnig innviðum. Við verðum að grípa til aðgerða. Burt séð frá því hvernig núverandi atburðir munu enda er það frumvarp sem við ræðum hér gríðarlega mikilvægt. Virknin á Reykjanesi er komin til að vera og við stöndum andspænis ógnum náttúrunnar. Það er ein af frumskyldum ríkisvaldsins að vernda mikilvæga innviði samfélagsins og aðra hagsmuni fyrir hugsanlegu tjóni af völdum náttúruvár og sambærilegra atburða. Þar af leiðandi ber okkur skylda til þess að grípa til nauðsynlegra forvarna. Forvarnagjald sem sett verður á með frumvarpi þessu mun renna í ríkissjóð og því er ætlað að standa undir kostnaði við fyrirbyggjandi framkvæmdir. Allur kostnaður vegna þeirra framkvæmda sem dómsmálaráðherra mun þurfa að ákveða að ganga í mun því greiðast úr ríkissjóði.

Virðulegi forseti. Það er vert að minnast á mikilvægi þess að hefja vinnu við nýjan náttúruvársjóð sem tekur í heild sinni til allra forvarna vegna náttúruvár hér á landi. Við höfum rætt um slíkan sjóð hér á Alþingi. Myndi hann skila því að við yrðum enn betur undirbúin undir hvers kyns náttúruvá.

Ég vænti þess að frumvarp þetta sem við ræðum hér í dag verði afgreitt í lok dags. Nú þegar hefur verið ákveðið að hefja vinnu við varnargarða en sú vinna veltur auðvitað á því að öryggi starfsmanna verði ekki ógnað. Sjálfur hef ég aldrei upplifað viðburði sem þá sem gengið hafa yfir okkur á undanförnum dögum á Suðurnesjum. En ég get ekki sett mig í spor vina minna í Grindavík. Ég vil því ítreka kveðjur mínar til þeirra og segja það að við munum standa með Grindvíkingum eins og við höfum staðið með samlöndum okkar í gegnum tíðina þegar náttúruvá skellur á. Lífið mun halda áfram og sama hvað á dynur tökumst við á við allar áskoranir saman.


Ræðumaður: Líneik Anna Sævarsdóttir

Virðulegi forseti. Ég er líka stolt af því að við skulum standa hér sameinuð í dag og greiða atkvæði um þessa tillögu sem ég styð heils hugar þar sem m.a. kemur fram að tafarlaust skuli komið á vopnahléi af mannúðarástæðum á Gaza svo að tryggja megi öryggi almennra borgara, jafnt palestínskra sem ísraelskra, og þar sem Alþingi fordæmir öll ofbeldisverk sem beinast að almennum borgurum. Í dag glöddumst við mörg yfir minnkandi tungli og Venus á fallegum morgunhimni en hugurinn leitar samtímis til þessa fólks sem býr við ólýsanlegan hrylling af mannavöldum undir þessu sama tungli, venjulegs fólks sem á sér þá ósk heitasta að geta lifað eðlilegu lífi og búið við frið alla daga í nútíðinni og ævinlega. Deilur fyrir botni Miðjarðarhafs verða aðeins leystar með friðsamlegum samskiptum.

Virðulegi forseti. Það er mikilvægt að við hér á Alþingi tölum einni röddu með ályktun því við Íslendingar eigum að beita okkur fyrir friði við öll tækifæri. Við höfum mikilvæga rödd.


Ræðumaður: Ágúst Bjarni Garðarsson

Virðulegi forseti. Við ræðum hér í dag þingsályktunartillögu um afstöðu Íslands vegna átakanna fyrir botni Miðjarðarhafs, tillögu sem öll utanríkismálanefnd kom sér saman um í gær, sem er gott og styrkir afstöðuna. Ég vil strax í upphafi ræðu minnar taka undir höfuðáherslu utanríkismálanefndar Alþingis, með leyfi forseta:

„Utanríkismálanefnd vill með tillögu þessari leggja áherslu á nauðsyn þess að óbreyttir borgarar njóti verndar í samræmi við alþjóðalög um mannúð og mannréttindi og harmar gríðarlega þjáningu, manntjón og mannfall almennra borgara, eyðileggingu heimila og innviða sem verður að stöðva.”

Snemma morguns þann 7. október síðastliðinn gerðu Hamas-samtökin árás gegn Ísrael. Eldflaugum var skotið á Ísrael og vígamenn brutust yfir landamæri landsins og réðust á óbreytta borgara. Um 200 manns var rænt og farið með yfir sem gísla á Gaza-ströndina. Sólarhring síðar var orðið ljóst að yfir 600 Ísraelsmenn lágu í valnum og 2.000 hefðu særst.

Á vettvangi Sameinuðu þjóðanna er kallað eftir tafarlausu mannúðarvopnahléi og ekki tekin afstaða með annarri hvorri hlið átakanna. Það sem mestu máli skiptir er að takmarka og koma í veg fyrir að almennir borgarar verði fyrir tjóni, ofbeldi eða árásum vegna átaka stríðandi fylkinga. Það hafa einnig um 80 starfsmenn Sameinuðu þjóðanna látist í átökunum en þau sem fara verst út úr þessu eru börn. Þau eiga aldrei að vera fórn í átökum sem þessum eða neinum öðrum. Það á að vera leiðarljósið að við verndum börn og aðra viðkvæma hópa gegn stríðsátökum. Ég leyfi mér að nefna sérstaklega fatlað fólk sem á erfitt með að ferðast og koma sér úr aðstæðum. Það á ekkert barn og enginn að þola það að búa við slíka ógn eða slíkt óöryggi.

Við fordæmum hvers kyns ofbeldi, hryðjuverk og tjón á almennum borgurum. Slíkt er aldrei réttlætanlegt og stríðir gegn alþjóðalögum. Við styðjum vitanlega Ísraelsmenn eins og við höfum ætíð gert í viðleitni þeirra til að tryggja öryggi sitt og framtíð. En við hljótum að áfellast þá miklu hörku sem þeir hafa óumdeilanlega sýnt undirokaðri þjóð Palestínumanna. Það er fjölmargt sem staðfestir það og við hljótum að gagnrýna það mjög. Ég segi: Við erum með þessu að fordæma þær óásættanlegu aðstæður sem uppi eru fyrir botni Miðjarðarhafs en ljóst er að stærri ríki, líkt og Bandaríkin, þurfa að beita pólitískri forystu til að koma á slíku mannúðarvopnahléi, svo hægt sé að koma á mannúðaraðstoð á svæðið og koma almennum borgurum burt af svæðinu. Slíkt er ekki hægt á meðan sprengjum rignir yfir svæðið og eitt líf almenns borgara sem lætur lífið í átökum milli ríkja er einu lífi of mikið.

Það er grundvallaratriði í utanríkisstefnu okkar Íslendinga að viðurkenna sjálfsákvörðunarrétt þjóða. Íslendingar viðurkenndu stofnun Ísraelsríkis á sínum tíma en framganga ríkisstjórnar við óbreytta borgara Palestínumanna á Gaza er tvímælalaust mjög ámælisverð. Íslendingar hafa í seinni tíð reynt að leggja undirokuðum þjóðum lið þar sem þeir hafa haft tækifæri til og stutt frelsisbaráttu þeirra og tekist að hafa heilladrjúg áhrif á alþjóðavettvangi. Íslendingar hafa öðlast virðingu annarra þjóða fyrir þetta og vil ég taka undir og vitna til mikilvægrar atkvæðaskýringar Íslands á neyðarfundi allsherjarþings Sameinuðu þjóðanna þann 27. október síðastliðinn, með leyfi forseta:

„Ísland tekur undir ákall um mannúðarhlé til að auðvelda örugga afhendingu mannúðaraðstoðar um allt Gaza. Tryggja þarf öruggt og óhindrað mannúðaraðgengi. Vernda verður almenna borgara og borgaralega hluti, heilbrigðisstarfsfólk og mannúðarstarfsfólk og eignir.

Við hörmum gríðarlegar þjáningar saklausra borgara og þeirra þúsunda manna, þar á meðal kvenna, barna og starfsfólks Sameinuðu þjóðanna, sem týnt hafa lífi. Við höfum áhyggjur af áhrifum brottflutnings fjölda almennra borgara á Gaza.

Við verðum að koma í veg fyrir frekari stigmögnun, vegna Ísraelsmanna, Palestínumanna og þessa heimshluta. Þetta linnulausa ofbeldi kyndir undir hatur, gyðingahatur, íslamófóbíu og kynþáttafordóma um allan heim.”

Virðulegi forseti. Það er skýlaus krafa okkar að staðinn sé vörður um alþjóðalög, að við stöndum vörð um mannréttindi og það sem mestu máli skiptir; stöndum vörð um þau saklausu börn sem eru að láta lífið í tugum talið á hverjum einasta degi frá upphafi átakanna. Við hér á Alþingi eigum að taka skýra afstöðu er lýtur að því að við sættum okkur ekki við ofbeldi eða hryðjuverk gagnvart almennum borgurum og styðjum því þessa mikilvægu ályktun þegar í stað og vonumst til þess að alþjóðasamfélagið allt taki höndum saman og beiti pólitískri forystu sem ein heild svo mannúðarvopnahlé komust á og takmarka megi að frekari mannslíf tapist í þessum ömurlegu átökum sem þarna geisa.

Virðulegur forseti. Lykilatriðið er að grundvallarmannréttindi séu virt og sú grundvallarregla í alþjóðasamstarfi að fordæma skilyrðislaust hryðjuverkasamtök og önnur ódæðisverk.


Ræðumaður: Jóhann Friðrik Friðriksson

Virðulegi forseti. Það er jákvætt að utanríkismálanefnd hafi komið sér saman um þá þingsályktunartillögu sem við ræðum hér í dag við 1. umræðu. Ég tók virkan þátt í þeirri vinnu fyrir hönd Framsóknarflokks og vil þakka formanni utanríkismálanefndar og nefndarmönnum fyrir samvinnuna á undanförnum dögum.

Ísland hefur rödd á alþjóðavettvangi og við eigum að nýta hana. Alþingi er æðsta stofnun landsins og sameiginleg yfirlýsing sem þessi skiptir máli. Í þingsályktunartillögunni felur Alþingi ríkisstjórn að beita sér fyrir viðbótarframlagi til mannúðaraðstoðar og rannsókna á brotum á alþjóðalögum. Við eigum að gera það sem við getum til að hafa áhrif. Ég fagna vissulega því að ríkisstjórnin hafi nú þegar hækkað framlag sitt til mannúðaraðstoðar en við getum gert enn betur.

Virðulegi forseti. Ég var staddur á fundi þingmannanefndar NATO-þingsins í Danmörku þegar fregnir bárust af árásum Hamas þann 7. október. Ofan í umræðu um árásarstríð Rússa í Úkraínu og hörmungar sem þar fara fram bættist enn einn hildarleikurinn sem við sjáum ekki fyrir endann á. Sem von var breyttist tónninn á þeirri samkomu og æ síðan hefur verið kallað eftir því að farið sé að alþjóðalögum og fordæmdir þeir skelfilegu atburði sem hafa átt sér stað á undanförnum vikum. Ofbeldisverkin sem framin voru og átökin í kjölfarið hafa leitt af sér óendanlegar hörmungar. Í gær sakaði mannréttindastjóri Sameinuðu þjóðanna stríðandi fylkingar um stríðsglæpi.

Virðulegi forseti. Blóðbaðið verður að stoppa. Í þingsályktunartillögu Alþingis er kallað eftir tafarlausu vopnahléi af mannúðarástæðum á Gaza-svæðinu svo að tryggja megi öryggi almennra borgara, jafnt palestínskra sem ísraelskra. Alþingi fordæmir einnig öll ofbeldisverk sem beinast gegn almennum borgurum, bæði í Palestínu og Ísrael. Alþingi krefst þess að alþjóðalögum sé fylgt í einu og öllu í þágu mannúðar, öryggis almennra borgara og ekki síst verndar borgaralegra innviða. Í senn fordæmum við hryðjuverkaárás Hamas-liða á almenna borgara Ísraels og fordæmum sömuleiðis allar aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum. Ljóst er að óheyrileg þjáning, manntjón og mannfall er gríðarlegt.

Ég hef nefnt það hér að mikilvægt sé að rannsaka hvort stríðsglæpir hafi verið framdir. Í mínum huga er það mikilvægt verkefni og við Íslendingar eigum að beita okkur fyrir því. Ég tel mikilvægt að nefna að með þingsályktunartillögu utanríkismálanefndar vilja flutningsmenn tryggja að afstaða Íslands vegna yfirstandandi hörmunga sé skýr og njóti stuðnings allra flokka á Alþingi. Áður hefur utanríkismálanefnd og Alþingi allt komið saman í svo stórum og veigamiklum málum og er þar mikill bragur á og vel gert. Flutningsmenn ítreka einnig mikilvægi þess að allir hlutaðeigandi aðilar fylgi skuldbindingum sínum og að tryggt sé að við séum m.a. að vernda hjálparstarfsfólk sem í óeigingjörnu starfi sínu reynir að bregðast við þeim hörmungum sem liggja fyrir. Við þurfum að tryggja tafarlausan aðgang að nauðsynjavörum og óhindraðan aðgang stofnana Sameinuðu þjóðanna til að hjálpa fólki í neyð.

Virðulegi forseti. Að lokum vil ég segja að ég hef verulegar áhyggjur af stigmögnun á svæðinu, rétt eins og kemur fram í þingsályktunartillögu Alþingis hér. Það hefur verið leitað allra leiða til að slíkt eigi sér ekki stað. Við Íslendingar eigum einnig að nýta rödd okkar til að ná til nágrannaríkja og þeirra sem eru að ganga þann veg að reyna að stilla til friðar og koma í veg fyrir enn frekari átök. Um leið og við Íslendingar fordæmum ofbeldi með skýrum hætti verður að leita leiða að friðsamlegri lausn. Um langt skeið, margra áratuga skeið, hefur verið talað fyrir tveggja ríkja lausn á svæðinu. Aðalritari Sameinuðu þjóðanna hefur til að mynda margítrekað þá áherslu og í ræðu sinni í tilefni af alþjóðlegum samstöðudegi með palestínsku þjóðinni 2019 sagði hann, með leyfi forseta:

„Réttlát og varanleg lausn mun einungis nást með uppbyggilegum viðræðum milli deilenda og í góðri trú. Þörf er á stuðningi alþjóðasamfélagsins við lausn sem verður að vera í samræmi við löngu samþykktar ályktanir Sameinuðu þjóðanna …“

Við Íslendingar höfum lengi verið á þessari skoðun. Á vettvangi Sameinuðu þjóðanna nýverið nefndum við mikilvægi tveggja ríkja lausnar. Það segir í ræðu okkar fulltrúa, herra forseti, með leyfi:

„Við verðum að brjótast út úr þessum vítahring ofbeldis og vinna að varanlegri pólitískri lausn. Alþjóðlegu viðmiðin fyrir sjálfbæra langtímalausn deilunnar eru skýr: Tveggja ríkja lausn sem byggir á alþjóðalögum, þar sem Ísrael og Palestína búa hlið við hlið í friði og öryggi og við gagnkvæma viðurkenningu.“

Nú er staðan sú, herra forseti, að 1.400 manns létust í árás Hamas á Ísrael og yfir 10.000 manns hafa látist á Gaza-svæðinu á undanförnum vikum. Engin orð fá lýst þeim hryllingi. Áhrifin af átökunum hafa teygt anga sína um allan heim. Hatursglæpum í Frakklandi, Spáni og víðar í Evrópu hefur fjölgað, hatursorðræða hefur aukist til muna á netinu á undanförnum vikum, í garð múslima og gyðinga, og svo má lengi telja. Og þó að einhverjar fregnir berist og einhver veik von sé fyrir því að unnið sé að vopnahléi gegn lausn gísla hefur það ekki raungerst enn. Það er mín von að brátt sjáum við vopnahlé á Gaza.

Virðulegi forseti. Ég er stoltur yfir framgangi íslenskra stjórnvalda í utanríkismálum sínum en hér er Alþingi að sameinast um mikilvæga þingsályktunartillögu sem allir flokkar koma að. Við eigum að tala skýrt. Vissulega er samúð mín með óbreyttum borgurum í þessum hildarleik gríðarleg en samúðin ein kemur ekki vopnahléi á. Við verðum að stíga fast til jarðar og við verðum að beita okkur áhrifum til þess að vopnahlé náist af mannúðarástæðum.

Ég styð þessa tillögu, herra forseti, og vænti þess að þingheimur í heild sinni geri það einnig.


Ræðumaður: Willum Þór Þórsson

Hæstv. forseti. Já, það hefur verið vinna í gangi með forstöðumanni og forráðamönnum HTÍ  um að efla mönnunina og það þarf að taka upp nám bæði heyrnarfræðinga í samvinnu við háskólana og háskólaráðherra. Fyrir nokkru fól ég landsráði að vinna að því með forstöðumönnum og það er samvinna við háskólann um að taka upp slíkt nám í samvinnu við sænskan háskóla í Örebro, bakkalárnámi í heyrnarfræði, og jafnframt í heyrnartæknifræði við Ármúlaskóla og ég vonast til að það geti bara hafist um áramótin. Það er miður að það var ekki hægt að taka þessa tvo nemendur inn í haust, það kom ekki beint inn á mitt borð.

Síðan varðandi fjármögnun þá er ég að sækja um 160 milljónir í fjáraukalagafrumvarpi til að mæta þessum halla sem er uppsafnaður og er fyrst og fremst kominn til af hagræðingarkröfu undanfarinna ára.   Því þarf að mæta og er inni tillaga í fjáraukalagafrumvarpi  um slíkt.


Ræðumaður: Willum Þór Þórsson

Hæstv. forseti. Ég þakka hv. þm. Oddnýju Harðardóttur fyrir að taka upp þetta brýna málefni. Það er rétt, lýðfræðin er að breyta stöðunni og breyta stöðunni hratt og sá er hér stendur verður auðvitað að taka ábyrgð á því að því miður hefur ýmislegt sem snýr að málefnum Heyrnar- og talmeinastöðvarinnar dregist. Hv. þingmaður kemur hér að beinum spurningum í lok síns máls sem sneru að því hvort ráðherrann hygðist beita sér fyrir auknu fjármagni og endurskoða niðurgreiðslur. Stutta svarið er bara: Já, það er þegar í skoðun og undanfarin misseri hefur verið brugðist við með aukafjárveitingum, þegar á þessu ári  með 100 millj. kr. aukaframlagi. En það er ýmislegt sem hefur því miður dregist úr hófi þess utan. Já, ég er með niðurgreiðslurnar til skoðunar, endurskoðun á þeim. Þetta er mjög brýnt og við erum með málefni Heyrnar- og talmeinastöðvarinnar í sérstakri skoðun í ráðuneytinu og erum að reyna að vinna hratt. Það hefur því miður dregist úr hófi í allt of langan tíma að bæta úr aðstöðunni, aðstöðuleysi, húsnæði. Heyrnar- og talmeinastöðin hefur verið í sama húsnæði í 40 ár og það er búið að vera að leita í langan tíma að nýju húsnæði. Það hefur strandað á þeim breytingum sem fylgja í samningum við leigusala. Það þarf að gera breytingar til að koma fyrir nýjum heyrnarklefum, huga að hljóðvist og gera aðstöðuna mun betri.  Við erum líka með þetta mál í sérstökum farvegi og með sérstaka áherslu á það.   Ég skal halda áfram að svara því sem við erum með til sérstakrar skoðunar þess utan varðandi þetta brýna málefni og mál Heyrnar- og talmeinastöðvar.


Ræðumaður: Lilja Rannveig Sigurgeirsdóttir

Hæstv. forseti. Ég mæli hér með þingsályktunartillögu minni um ókeypis getnaðarvarnir fyrir einstaklinga yngri en 25 ára. Flutningsmenn tillögunnar eru, ásamt þeirri sem hér stendur, hv. þingmenn Halla Signý Kristjánsdóttir, Þórarinn Ingi Pétursson, Gísli Rafn Ólafsson, Oddný G. Harðardóttir og Inga Sæland.

Tillagan var áður lögð fram á 152. og 153. löggjafarþingi en náði ekki fram að ganga.

Hæstv. forseti. Forvarnir og kynfræðsla fyrir ungt fólk hefur batnað mjög síðastliðin ár en við höfum séð á öllum tölum að ungmenni eru að stunda óöruggt kynlíf í meira mæli. Þetta kemur m.a. fram í alþjóðlegu rannsókninni Heilsa og líðan skólabarna, sem lögð hefur verið fyrir hér á landi frá árinu 2006, og einnig í tölfræði klamydíusmita sem má finna á heimasíðu sóttvarnalæknis. Á heimasíðu sóttvarnalæknis kemur fram að það er mjög mikill munur á fjölda smita meðal einstaklinga fyrir og eftir 25 ára aldur.

Kynheilbrigði er lýðheilsumál og öruggt kynlíf skiptir þar öllu máli. Notkun getnaðarvarna er meginþáttur þess. Við eigum að stuðla að því að ungmenni geti ávallt stundað öruggt kynlíf og gefa þeim tækifæri á að hafa meiri stjórn á sínu lífi. Fjárhagslegar ástæður eiga ekki að hafa úrslitavald um það hvort ungmenni noti getnaðarvarnir eða ekki, en fram hefur komið að fjárhagur geti komið í veg fyrir að ungt fólk noti getnaðarvarnir, sérstaklega dýrari gerðir þeirra sem teljast sýna meiri árangur til lengri tíma. Það eru til sögur af einstaklingum sem sleppa því að nota getnaðarvarnir til að spara pening.

Eitt af því sem getur fylgt kynlífi eru kynsjúkdómar og þá fylgja einnig ávallt líkur á barneignum. Til að koma í veg fyrir þungun eru til ýmsar gerðir getnaðarvarna; smokkurinn, pillan, lykkjan, stafurinn, sprautan og hringurinn eru dæmi um getnaðarvarnir. Það er komin mikil fjölbreytni í þennan flokk en þetta eru getnaðarvarnir sem eru hannaðar til að koma í veg fyrir þungun en smokkurinn er það eina sem við höfum í dag sem getur komið í veg fyrir kynsjúkdóma.

Ýmsar ástæður geta verið fyrir því að einstaklingar nota getnaðarvarnir en þær varða almennt barneignir. Einstaklingur hefur ekki áhuga á barneignum, t.d. á ákveðnu tímabili, eða telur sig ekki vera tilbúinn til barneigna eða telur sig ekki hafa burði til þess að eignast börn. Þetta getur almennt tengst ungum aldri og notkun getnaðarvarna er algengust meðal ungs fólks, þó ekki nægilega mikil. Fjárhagur ungs fólks er breytilegur enda er fjöldi þess bara í hlutastarfi eða vaktavinnu með námi og það kemur fyrir í sumum mánuðum að peningaskortur neyði ungt fólk til að hagræða og það eru líkur á því að það hætti að kaupa getnaðarvarnir sem bitnar þá á kynheilbrigði þeirra.

Tillaga þessi er um að gera getnaðarvarnir ókeypis fyrir 25 ára og yngri. Hún er til þess fallin til að grípa ungt fólk sem neyðist til að taka slíkar ákvarðanir og veita þeim greitt aðgengi að getnaðarvörnum með tilheyrandi jákvæðum áhrifum á almennt kynheilbrigði og lýðheilsu þjóðarinnar. Slík aðgerð er ekki nýnæmi á alþjóðagrundu og getnaðarvarnir eru ókeypis í fjölda ríkja. Það er mismunandi hvaða verjur eru aðgengilegar að kostnaðarlausu og hverjum þær eru aðgengilegar. Innan Evrópu eru getnaðarvarnir aðgengilegar ungmennum þeim að kostnaðarlausu, þar á meðal í Þýskalandi, Belgíu, Hollandi, Noregi, Bretlandi og Frakklandi. Í þessu samhengi ætla ég að líta til Frakklands. Frakkland hefur nýlega gert getnaðarvarnir ókeypis fyrir konur sem eru yngri en 25 ára og meðal röksemda ríkisstjórnar Frakklands fyrir þeirri aðgerð eru áhyggjur um að konur hætti nota getnaðarvarnir af fjárhagslegum ástæðum. Leiðarljósið er almennt það sama meðal annarra ríkja og í þessari þingsályktunartillögu, þ.e. að fjárhagslegar aðstæður eigi aldrei að liggja til grundvallar á vali milli öruggs og óöruggs kynlífs. Ungt fólk mun stunda kynlíf og það er staðreynd. Okkar hlutverk er að styðja það við að taka réttar ákvarðanir um notkun getnaðarvarna eftir þörf.

Kynsjúkdómar er eins mismunandi og þeir eru margir en þeir eiga þó eitt sameiginlegt, þeir hafa allir neikvæð áhrif á lífsgæði einstaklinga, jafnvel geta þeir verið hættulegir í langan tíma eða jafnvel ævilangt. Þeir geta leitt til ófrjósemi og ýmissa veikinda. Sem dæmi er talið að klamydía sé algengasta ástæða ófrjósemi meðal ungs fólks. Það er mikilvægt lýðheilsumál að spornað sé við útbreiðslu kynsjúkdóma eftir fremsta megni. Þeir geta reynst hættulegir ef þeir eru ekki meðhöndlaðir tímanlega og á réttan hátt. Þeir geta í sumum tilvikum reynst ólæknandi og þá kemur einungis til greina að draga úr einkennum og hindra framgang þeirra tímabundið. Þeir koma stundum aldrei í ljós á áberandi hátt og því þurfa einstaklingar að huga að kynheilbrigði í hvívetna, nota verjur og fara reglulega í skoðun ef tilefni er til þess.

Ég ætla að nefna eitt dæmi sem er sérstakt vandamál í dag. Það er nefnilega lekandafaraldur. Það hefur verið mikil aukning í tilfellum lekanda á þessu ári og síðasta ári. Það er ekki búið að finna ákveðna skýringu á því hvað veldur þessari aukningu en það er ljóst að ef fólk myndi nota smokkinn myndi það minnka líkurnar á smiti allverulega. Það má því velta því fyrir sér: Er notkun á smokknum að minnka? Við höfum ekki gert sérstakar rannsóknar á þessu hér á landi en það er verið að rannsaka þetta í öðrum löndum. Þetta er nefnilega oft einkennalaus sjúkdómur sem getur haft mjög alvarlegar afleiðingar og í sumum löndum hefur aukningin verið mest í yngri aldurshópum. Það hafa líka komið fram sýklalyfjaónæmar lekandabakteríur sem þýðir að þær eru síðan ónæmar fyrir þeim lyfjum sem eru notuð gegn sjúkdómnum.

Það er mat flutningsmanna tillögu þessarar að stjórnvöld hér á landi eigi að fylgja fordæmi annarra landa og gera getnaðarvarnir aðgengilegar einstaklingum undir 25 ára þeim að kostnaðarlausu. Ungt fólk á að geta stuðlað að kynheilbrigði og sporna við óskipulegum barneignum án áhyggja um hvaða áhrif það hefur á veskið hverju sinni.

Með samþykkt tillögunnar myndi Alþingi fela heilbrigðisráðherra að útfæra þessi áform, m.a. með tilliti til takmarkana og þeirra staða þar sem getnaðarvarnirnar yrðu aðgengilegar einstaklingum yngri en 25 ára þeim að kostnaðarlausu. Með takmörkunum er aðallega átt við afhendingu smokka, þ.e. að einstaklingur geti ekki komið og óskað eftir þúsundum smokka á einu bretti.

Hæstv. forseti. Ég bind miklar vonir við að þingheimur standi saman með ungu fólki og kynheilbrigði þjóðarinnar með samþykkt tillögunnar og ég þakka öllum þeim sem standa að tillögunni með mér. Að lokum óska ég eftir því að hún gangi til hæstv. velferðarnefndar.


Ræðumaður: Halla Signý Kristjánsdóttir

Virðulegi forseti. Ég þakka fyrir andsvarið. Ég veit að það hefur verið bætt inn fjármagni, aukafjármagni, bæði í fjárlögum og með aukafjárveitingum inn í heilbrigðiskerfið. Það voru nú skilaboð frá forstjóra Landspítalans eftir síðustu fjárlög að það vantaði ekki fjármagn. Ég þekki ekki alveg tölurnar en ég veit að það er verið að bæta verulega í núna, aukalega, inn í heilbrigðisþjónustuna. Það hefur verið gert síðustu ár sérstaklega.

Ég get alveg verið sammála hv. þingmanni að það eru starfsaðstæðurnar úti um land sem hamla því að læknar vilji setjast þar að og heilbrigðisstarfsfólk. En það verður kannski ekki endilega bætt með auknum fjármunum. Það er kannski hægt með samvinnu, eins og varðandi fram komna húsnæðisstefnu, það skiptir líka máli að við séum með nægt húsnæði, að við séum með leikskólapláss. Það eru margir þættir sem við getum bætt án þess að bæta inn sérstökum fjármunum í heilbrigðiskerfið hvað þetta varðar. En þá vil ég sérstaklega nefna þessi dæmi og það hefur nú verið í þeirri húsnæðisstefnu sem hefur verið við lýði og farið eftir síðustu ár, það hefur komist á skrið, að það er verið að byggja miklu meira úti á landi, jafnvel verið að byggja á þeim stöðum sem ekki hefur verið byggt í 20–30 ár. Við erum að tala um á annað hundrað íbúðir úti um landið. Við þurfum að gera betur í þessum málum. Við þurfum kannski að koma á einhverju teymi sem horfir til sveitarfélaganna og sveitarfélögin þurfa kannski að vinna saman á ákveðnum svæðum. Eins og var gert hérna með kennaraskortinn á sínum tíma fyrir 30 árum, þá var farið í ákveðnar aðgerðir hvað það varðaði. Þetta er svona samspil margra þátta sem þarf að vinna að til þess að bæta úr í þessum efnum.


Ræðumaður: Halla Signý Kristjánsdóttir

Virðulegi forseti. Ég þakka fyrir andsvarið og spurningarnar. Varðandi Menntasjóð og þessa ívilnun þar inni þá veit ég að það er verið að vinna með þetta í Byggðastofnun og það eru þá sveitarfélögin og það er eitthvert teymi sem þarf að fara í gang og hefur farið í gang.  Ég veit ekki til þess að það vanti fjármagn, það er verið að nýta þetta á einhverjum stöðum. Vissulega hefur þetta farið nokkuð hægt af stað. Ég þekki ekki hvort það er eftirspurnin eða formið sem vantar, en þetta er alla vega komið inn í lögin, það var gert á síðasta kjörtímabili og það er farið að vinna eftir þessu. En ég hef ekki stöðuna eða upplýsingar um það hversu margir eru að nýta þetta eða hvort eftirspurnin hefur verið nógu mikil, fyrirspurnirnar nógu margar.

Hvað varðar mönnun á heilbrigðisstarfsfólki þá er sá skortur náttúrlega ekki séríslenskt fyrirbæri og er vandamál víða um heim og orðinn mikill skortur á læknum sérstaklega og það er orðið verulega mikið vandamál á sumum stöðum. Hvort það vantar meira fjármagn — kannski er hægt að laga stöðuna eitthvað með því en það er fleira sem þarf að koma til. Það eru bara, eins og ég nefndi áðan, breytt lífsviðhorf fólks líka varðandi það að vilja vinna við þessar aðstæður. Þetta er gríðarleg ábyrgð og annað. En ég veit að það er verið að vinna með þetta hér á landi því að það hlýtur að vera hægt að vinna að þessu máli með séríslenskum leiðum hér á landi eins og er kannski verið að gera annars staðar. En þetta er alþjóðlegt vandamál.


Ræðumaður: Halla Signý Kristjánsdóttir

Virðulegi forseti. Ég vil þakka hv. þm. Kristrúnu Frostadóttur fyrir framlagða þingsályktunartillögu og flutning og býð hana hér með velkomna í Framsóknarflokkinn vegna þess að þetta hefur verið á stefnu okkar í 20–30 ár, og það er ekki bara á stefnu heldur er svo margar af þessum tillögum þegar komnar í framkvæmd.

Ég ætla að byrja á því sem stöllur mínar voru að nefna fyrr í ræðu og það er t.d. með Menntasjóðinn, varðandi ívilnun námsmanna. Það er komið inn í Menntasjóðinn. Í VII. kafla í lögum um Menntasjóð námsmanna eru ákvæði um sértækar aðgerðir sem lúta að tímabundnum ívilnunum við endurgreiðslu námslána við sérstök skilyrði. Þetta höfum við talað um í nokkuð langan tíma. Og það er annað sem við höfum líka talað um í langan tíma og ekki hefur komist til framkvæmda — og það er nú bara því að kenna að við höfum ekki haft hljómgrunn þeirra sem stjórna með okkur en gott að það eru komnir fleiri á vagninn hvað það varðar — og það eru sérstakar ívilnanir hvað varðar tekjuskatt þeirra sem búa á svæðum eins og eru í Noregi. Ég held að við gætum unnið saman frekar að þeim tillögum.

Það segir í VII. kafla laga um Menntasjóð að skv. 28. gr. laganna sé heimilt að bæta við umræddri ívilnun til að bregðast við ástandi þar sem skortur er á menntun einstaklinga á ákveðnum svæðum. Þegar ég fer yfir þessar tillögur get ég ekki verið í andstöðu við þær því að þær eru allar mjög góðar. Þegar ég hugsa til svæða úti á landi sem eru hreinlega læknislaus, og heilu héruðin kannski eða svæði læknislaus, og hvernig við getum unnið í því þá er hér ein tillaga um að styrkja heimilisteymi á heilsugæslum og heimilislækningar. Þessu hefur verið unnið að og ég veit að það er heimilisteymi með hjúkrunarfræðing í forsvari þar sem er ekki fastur heimilislæknir. Ég veit að það er unnið með þetta í því sem er kallað Víkur- og Klausturmódelið; einn læknir sem sinnir báðum svæðum með hjúkrunarfræðing á hvorum stað og öfluga fjarlæknaþjónustu. Þannig að það er verið að vinna með þetta módel. Síðan var náttúrlega á síðasta kjörtímabili unnið með tillögur um að heilsugæslan yrði fyrsti viðkomustaður. Ég veit það t.d. með Heilbrigðisstofnun Vestfjarða að á heilsugæslunni á Ísafirði þá hringir maður inn og fær viðtal við hjúkrunarfræðing, því að maður getur ekki fengið fastan heimilislækni þar og það hefur ekki verið hægt undanfarin 15 ár kannski, og þá er það svona teymi sem tekur við manni og beinir í rétta átt.

Hv. þingmaður talar svolítið um að við eigum að leggja niður þessa verktökulækna en staðreyndin er sú, hvernig sem við lítum á það, að þetta sé kannski ekki mjög gott form, að þetta er að bjarga þessum stöðum úti á landi og þetta er mjög gott fyrirkomulag. Ég held að við megum ekki fara frá þessari hugmyndafræði fyrr en við erum búin að tryggja að við getum fest lækna til búsetu. Það er svo margt annað en umhverfi og framboð á læknum sem breytir því að ekki er hægt að festa þessar stöður úti á landi eða manna þessar stöður og það er líka hvernig ungt fólk sér fyrir sér sína framtíð. Það er erfitt að vera einn læknir í einu héraði og þú ert læknir þegar þú ferð út í búð og þú ert læknir þegar þú ferð í tennis eftir vinnu og þegar þú ferð í skólann með börnin ertu læknir staðarins. Þú ert á sólarhringsvakt. Þannig að ég held að það sé ekki bara ein leið sem tryggir þetta.

En eitt sem hv. þingmaður nefnir, og ég held að það sé mjög góð hugmynd sem þurfi að vinna, er samvinna meðal héraðslækna á svæðum. Vil ég nefna t.d. Snæfellsnes. Þar eru nokkrar heilsugæslustöðvar og þar er kannski einn læknir, ef hann er fyrir, á hverri stöð. Síðan eru náttúrlega fleiri heilbrigðisstéttir eins og hjúkrunarfræðingar og ljósmæður sem gætu þá unnið í teymi og ég held að það þurfi að gera svolítið meira af því. Ég held að það sé vilji til þess því að það er náttúrlega mikilvægt fyrir þessar stöður að vera með bakland.

Það er fleira sem ég vildi koma að. Það hefur verið nefnt hérna áður sérnám í heimilislækningum. Það hefur verið unnið að þessu og aldrei hafa fleiri stundað sérnám í heimilislækningum en nú. Tæplega 100 læknar eru skráðir í námið en til samanburðar voru þeir 38 árið 2017. Þannig að eitthvað hefur nú gerst í tíð Framsóknarflokksins í ríkisstjórn. Frá þeim tíma hafa að jafnaði sjö til átta læknar útskrifast úr sérnáminu ár hvert. En skipað gæti ég væri mér hlýtt og það er ekki bara í ráðuneytinu sem þetta þarf að vinna, það er náttúrlega líka  í háskólanum og á Landspítalanum, háskólasjúkrahúsi, og ég veit að það er vinna í gangi þar til að koma að þessu, hvernig er hægt að fjölga læknum. Eins líka í mönnun í fleiri geirum á heilbrigðissviði. Við stöndum líka frammi fyrir því víða úti um land að það vantar ljósmóður, það vantar sálfræðing, það vantar hjúkrunarfræðinga. Nóg er kannski til af þeim sem útskrifast en það er bara hvernig við getum komið þeim út um landið allt.

Ég er bæði að koma hérna upp til að taka undir þessar tillögur og ítreka að þessar tillögur eru víða í farvegi og verið að vinna þær,  sumar eru hreinlega komnar á dagskrá og aðrar að líta dagsins ljós. En það er gott að það séu fleiri komnir á vagninn til að vinna þetta með okkur, ekki veitir af, og það er gott að vita að við séum að horfa í sömu átt.


Ræðumaður: Líneik Anna Sævarsdóttir

Virðulegi forseti. Ég þakka hv. þingmanni svarið og það er gott að átta sig á því að þarna getum við öll unnið í sömu átt og höfum raunar stefnu sem leiðir okkur áfram í því. Kannski þurfum við þá að koma því betur út, með einhvers konar formi hér í þinginu, hvernig verkum miðar. En það var gaman að hv. þingmaður nefndi einmitt héraðslækningar sem voru komnar á töluverðan skrið síðast þegar Framsókn var í heilbrigðisráðuneytinu, það var síðan lagt til hliðar einhvern tímann á seinni hluta fyrsta áratugar aldarinnar. Hæstv. heilbrigðisráðherra hefur nú hafið vinnu við það aftur og ég veit að héraðslækningar og námskrá í héraðslækningum hefur verið til umfjöllunar í þeim hópi sem vinnur með námskrár, ég hef það staðfest. En hins vegar veit ég ekki nákvæmlega hvar vinnan er stödd núna, þetta er auðvitað sérfræðingahópur sem vinnur að námskrárgerðinni.


Ræðumaður: Líneik Anna Sævarsdóttir

Virðulegi forseti. Ég vil þakka hv. þm. Kristrúnu Frostadóttur fyrir framsöguna um þessa þingsályktunartillögu um þjóðarmarkmið um fastan heimilislækni og heimilisteymi, sem tengist auðvitað í víðara samhengi orðræðu um heilbrigðismál og bara mjög mikilvægt að við ræðum heilbrigðismálin hér. En það sem ég velti fyrir mér á þessum tímapunkti er annars vegar: Telur hv. þingmaður að þarna séu atriði sem er almennt ágreiningur um á milli stjórnmálaflokkanna, einhverjar af þessum tillögum, eða er þetta eitthvað sem við gætum öll verið sammála um? Og svo hins vegar: Hvaða atriði eru það í þessum tillögum sem ekki er búið um í lögum, reglugerðum eða stefnu nú þegar?


Ræðumaður: Lilja Rannveig Sigurgeirsdóttir

Hæstv. forseti. Ég þakka hv. þm. Kristrúnu Frostadóttur fyrir svarið. Gott að heyra að hluti af þessum tillögum sé bara til að styðja við þær tillögur sem eru í gangi í ráðuneytinu, af því þetta er mjög yfirgripsmikill málaflokkur og margt af þessu tekur gríðarlega langan tíma. Ég met það sem svo að það hafi kannski bara ekkert verið rætt við ráðuneytið hvort sumar af þessum hugmyndum séu í gangi, af því að margt af þeirri undirbúningsvinnu sem er í gangi hefur ekki komið fram. En þetta með ívilnunina er komið fram og við erum að vinna í fyrstu skrefunum varðandi það. Þessar ívilnanir eru risastórt skref í því að tryggja sérfræðiþjónustu á svæðum sem hefðu mögulega annars ekki efni á því að hafa þessa sérfræðiþjónustu. En þetta er bara eitt skref af mörgum sem við þurfum að taka og ég lít þá svo á að þið séu bara að styðja þá tillögu.


Ræðumaður: Lilja Rannveig Sigurgeirsdóttir

Hæstv. forseti. Ég þakka hv. þm. Kristrúnu Frostadóttur fyrir sína framsögu í þessu máli, að flytja þetta mál. Það er margt mjög áhugavert sem kemur fram í þessari tillögu. Það er t.d. mikið talað um stöðuna fyrir utan höfuðborgarsvæðið, stöðuna á landsbyggðinni. Málið er bara að margt sem kemur fram í þessari þingsályktunartillögu er nú þegar í vinnslu í ráðuneytinu. Spurning mín er: Var þingmaðurinn búin að skoða þau mál sem eru í gangi í heilbrigðisráðuneytinu? Ástæðan fyrir að ég nefni það er nú bara, eins og hún sagði sjálf áðan, að margt af þessu tekur mjög langan tíma og þetta er komið í farveg. Mig langar að nefna hérna eitt sérstakt dæmi: Það var starfshópur sem skilaði tillögum til jöfnunar á aðgengi að sérfræðiþjónustu á heilbrigðissviði, óháð búsetu. Ef maður fer í gegnum þetta eru t.d. ívilnanirnar nefndar og þær eru tvenns konar. Þær komu sem sagt í gegnum Menntasjóðinn, þegar hann kom fram á síðasta kjörtímabili, frá Lilju Alfreðsdóttur þegar hún var menntamálaráðherra. Þar er ein sérstök ívilnun vegna námsgreina. Þá er það eins og með læknaskort að læknanemar fá sérstaka ívilnun þegar þeir hafa lokið námi en það getur líka verið ákveðin starfsstétt á ákveðnum svæðum. Mig langar að nefna sem dæmi að þegar vantar hjúkrunarfræðing í litlu sveitarfélögunum þá geta þeir sótt um að fá ívilnun. Þetta er sem sagt í vinnslu. Fyrsta skýrslan sem vinnur að þessu er komin. Það er verið að vinna þetta áfram með Byggðastofnun til að skoða svona mál, til að koma fram með að það verði sérstök ívilnun fyrir starfsstéttir á ákveðnum svæðum á landsbyggðinni. Af því að það er talað sérstaklega um það hér og lagt til að námslán lækna sem ráða sig til lengri tíma á svæðum þar sem læknaskortur er viðvarandi verði felld niður og niðurfellingin geti náð til hluta lána eða námslána að fullu leyti, þá er það í vinnslu.


Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir að fara aðeins í dýpkun á þessu mikilvæga máli og ég tek bara undir að það er mikilvægt að geta komið til móts við minni aðila og það er auðvitað tilgangur þessarar breytingar, að færa svolítið þungann yfir á smærri aðila. Eins og kom fram í mínu fyrra andsvari er stærsti hlutinn að fara einmitt í kjördæmi hv. þingmanns, þ.e. á Norðurland eystra og Vestfirði, 46% umsókna eru frá Norðurlandi eystra en 20% frá Vestfjörðum. Það er þannig að 50% fara til fiskafurða, 20% í grænmeti, aðrar afurðir 10% og minna, eins og drykkjarvörur, kjötafurðir og önnur matvælaframleiðsla. En það er líka rétt að geta þess að gildistími þessara laga, þessarar svæðisbundnu flutningsjöfnunar, er til loka árs 2025. Það má því búast við að regluverkið verði tekið til frekari skoðunar og ávinningur af þessu áður en að þeim tíma kemur. Ég vil því bara hvetja þingmanninn og þingheim til að setja sig aðeins inn í það til að geta hjálpað til við þá endurskoðun, af því að ég er sammála þingmanninum, þetta er mikilvægt fyrir minni aðilana og þess vegna held ég að þessi breyting, ef af verður, sé mjög góð.


Ræðumaður: Sigurður Ingi Jóhannsson

Virðulegur forseti. Styrkirnir skiptast þannig,  þetta eru bara upplýsingar úr skýrslunni og hv. þingmaður getur eins og aðrir hérna dýpkað þekkingu sína enn frekar ef hann vill, að um 46% umsókna koma frá Norðurlandi eystra, 20% af Vestfjörðum og önnur svæði eru með 10% eða minna. Framlögin eru vissulega ekki nema 60% af framreiknuðu framlagi frá árinu 2013 og væri auðvitað ágætt að hækka þau. En ég veit að hv. þingmaður á sæti í fjárlaganefnd og gerir sér þar af leiðandi mjög vel grein fyrir því að á þeim tímum sem við búum við í dag, í verðbólgu, er jú mikilvægt að halda frekar aftur af aukningu fjármuna í fjárlögum  en ella því að stærsta verkefnið er að ná niður verðbólgunni og vöxtunum. Það myndi örugglega gagnast þessum fyrirtækjum enn betur  en að bæta í alla peninga sem ríkið sendir út.

Að öðru leyti vil ég bara segja að kerfið og ferlið er í sjálfu sér mjög einfalt. Auðvitað má alltaf gera betur og er sjálfsagt að skoða það ef hv. þingmaður er með góðar hugmyndir og ábendingar um það.


Ræðumaður: Sigurður Ingi Jóhannsson

Virðulegi forseti. Hér mæli ég fyrir frumvarpi um breytingu á lögum um svæðisbundna flutningsjöfnun, nr. 160/2011. Frumvarpið felur í sér minni háttar breytingar á þeim úthlutunarreglum sem gilda um flutningsjöfnunarstyrki sem veittir eru á grundvelli laganna. Styrkjunum, sem ætlað er að styðja við framleiðsluiðnað og atvinnuuppbyggingu á landsbyggðinni, var komið á með setningu laga um svæðisbundna flutningsjöfnun sem tóku gildi 1. janúar 2012. Var markmiðið að jafna flutningskostnað framleiðenda sem staðsettir eru fjarri innanlandsmarkaði eða útflutningshöfn og búa því við skerta samkeppnisstöðu vegna hærri flutningskostnaðar. Samkvæmt lögunum hefur Byggðastofnun umsjón með afgreiðslu flutningsjöfnunarstyrkja, leggur mat á umsóknir og kallar eftir þeim gögnum sem nauðsynleg eru. Frekari upplýsingar um svæðisbundna flutningsjöfnun er að finna í skýrslu innviðaráðherra sem gefin er Alþingi ár hvert um framkvæmd og þróun svæðisbundinnar flutningsjöfnunar.

Í skýrslu ráðherra um svæðisbundna flutningsjöfnun frá árinu 2022 er rakið að fjárheimildir ársins til veitingar styrkja voru 166,6 millj. kr. Þegar samþykktar umsóknir eru hærri en fjárveiting ársins að frádregnum kostnaði Byggðastofnunar eru styrkveitingar lækkaðar hlutfallslega í samræmi við það, sbr. 4. mgr. 6. gr. laganna. Samþykktar styrkumsóknir voru 242,4 millj. kr. á árinu 2022 og var útgreiðsluhlutfall því 67,4%. Í skýrslunni eru styrkveitingar jafnframt flokkaðar nánar, m.a. eftir atvinnugreinum og landsvæðum.

Tilefni þessa máls má rekja til þess að í þjónustukönnun innviðaráðuneytisins og stofnana á vegum þess sem fram fór haustið 2022 barst ráðuneytinu ábending um að flutningsjöfnunarstyrkir sem veittir eru á grundvelli laganna skiluðu sér ekki með nægilega sanngjörnum hætti til minni framleiðenda. Ráðuneytið leitaði því eftir afstöðu Byggðastofnunar og í svari stofnunarinnar sagði að borið hefði á gagnrýni frá umsækjendum um að lægstu styrkir væru of lágir en þeir sem sækja um lægstu styrkina eru almennt þeir sem standa höllustum fæti vegna smæðar sinnar. Hætti þeir að sækja um muni styrkfjárhæðir til stærri aðila aukast og samkeppnisstaða minni aðila því versna sem því næmi. Benti stofnunin á að í skýrslum ráðherra undanfarin ár um framkvæmd flutningsjöfnunarstyrkja komi fram að tíu stærstu styrkhafar hafi fengið um og yfir 50% af útgreiddum styrkjum. Lagði Byggðastofnun til að gerðar yrðu breytingar á úthlutunarreglum svæðisbundinnar flutningsjöfnunar til að auka styrkveitingar til minni framleiðenda og að reglurnar endurspegli betur hvernig framkvæmd vöruflutninga er háttað fyrir minni framleiðendur á landsbyggðinni.

Í frumvarpi þessu er horft til tillagna Byggðastofnunar og lagðar eru til tvær breytingar á úthlutunarreglum svæðisbundinnar flutningsjöfnunar sem hafa það markmið að auka vægi minni framleiðenda við úthlutun styrkjanna. Annars vegar er lagt til að endurgreiðsluhlutfall flutningskostnaðar verði hækkað þannig að framleiðendur á svæði þar sem sérstaklega er þörf á byggðastuðningi og er nánar skilgreint í lögunum geti sótt um 20% endurgreiðslu af flutningskostnaði ef lengd ferðar er 150–390 km og 30% endurgreiðslu ef ferð er lengri en 390 km. Framleiðendum á öðrum svæðum verði gert kleift að sækja um 10% endurgreiðslu ef lengd ferðar er 150–390 km en 15% endurgreiðslu ef ferð er lengri en 390 km. Hins vegar er lagt til að styrkveitingar verði ekki lækkaðar hlutfallslega á samþykktum umsóknum sem eru lægri en 1,25% af heildarfjárveitingu hvers árs.

Verði frumvarpið óbreytt að lögum er ekki gert ráð fyrir að það hafi áhrif á ríkissjóð en samfélagslegur ávinningur breytinganna felur fyrst og fremst í sér aukinn stuðning til minni framleiðenda á landsbyggðinni. Sem dæmi um áhrif breytinganna þá hefðu 48 umsóknir fengið fullan styrk ef 1,25% markið hefði verið til staðar í úthlutun ársins 2021 en 19 umsóknir hefðu fengið lækkun. Umsóknir þeirra fyrirtækja sem myndu fá lækkun voru árið 2022 að fjárhæð 3,3–28,9 millj. kr. þar sem hver umsókn var að meðaltali 10 millj. kr. og miðgildi 6,9 millj. kr.

Virðulegi forseti. Ég hef nú gert grein fyrir efni frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um breytingu á umferðarlögum, nr. 77/2019. Með frumvarpinu er ætlunin að tryggja lagastoð til innleiðingar fimm reglugerða Evrópuþingsins og ráðsins og einnar tilskipunar. Efni frumvarpsins var að mestu lagt fram á 153. löggjafarþingi en hlaut þá ekki afgreiðslu.

Með frumvarpi þessu hafa ákvæði er varða innleiðingu reglugerða og tilskipunar Evrópuþingsins og ráðsins verið skilin frá öðrum ákvæðum og er um að ræða hreint innleiðingarfrumvarp. Þá hafa minni háttar leiðréttingar verið gerðar auk þess sem ákvæði til innleiðingar einnar gerðar til viðbótar hefur bæst við, sem ég mun gera nánar grein fyrir hér á eftir.

Með reglugerð Evrópuþingsins og ráðsins nr. 2018/956 er mælt fyrir um kröfur er varða vöktun og skýrslugjöf vegna koltvísýringslosunar og eldsneytisnotkunar nýrra þungra ökutækja. Eftirlitsstofnun EFTA, ESA, í tilviki EFTA-ríkjanna er veitt heimild til að leggja á sektir þegar skýrslugjöf framleiðenda ökutækja er ekki í samræmi við gerðar kröfur og ekki er hægt að réttlæta frávik frá þeim með fullnægjandi hætti. Felur frumvarpið í sér lagastoð heimildarinnar. Það skal þó tekið fram að nú um stundir er enginn framleiðandi ökutækja í skilningi reglugerðarinnar hér á landi og áhrif á innlenda aðila takmarkast sökum þess. Viðmiðunargildi fyrir koltvísýringslosun nýrra þungra ökutækja eru svo ákveðin samkvæmt reglugerð Evrópuþingsins og ráðsins nr. 2019/1242, og er henni einnig búin stoð til innleiðingar með frumvarpinu. Framleiðendum ökutækja eru samkvæmt henni veittar losunarheimildir og geta þeir hvort heldur sem er átt inneign eða staðið í skuld. Verði framleiðandi innan EFTA-ríkjanna talinn bera ábyrgð á umframlosun koltvísýrings á tilteknu skýrslutímabili frá og með árinu 2025 er ESA falið að leggja á gjald vegna hennar. ESA er samkvæmt núgildandi umferðarlögum heimilt að leggja á umframlosunargjald þegar vegið meðaltal útblásturs er yfir mörkum og er nú lögð til smávægileg orðalagsbreyting á ákvæðinu svo að heimildir ESA samkvæmt reglugerðinni falli einnig skýrlega þar undir. Benda má á að líkt og vegna fyrri reglugerðar er enginn framleiðandi ökutækja í skilningi reglugerðarinnar hér á landi og áhrif þessarar heimildar gagnvart innlendum aðilum því takmörkuð í ljósi þess.

Með reglugerð Evrópuþingsins og ráðsins nr. 2018/858 eru tilteknar breytingar gerðar á reglum um vélknúin ökutæki, eftirvagna þeirra og kerfi, íhluti og aðskildar tæknieiningar. Er aðildarríkjum samkvæmt henni skylt að tilnefna viðurkenningar- og markaðseftirlitsstjórnvald á þessu sviði. Hér á landi annast Samgöngustofa viðurkenningar ökutækja, íhluta o.fl. og er lagt til að mælt verði með skýrum hætti fyrir um það hlutverk í lögum. Þá er lagt til að Húsnæðis- og mannvirkjastofnun verði falið markaðseftirlit þar sem Samgöngustofa getur ekki með góðu móti sinnt því samhliða viðurkenningarhlutverki sínu án verulegra breytinga á skipulagi stofnunarinnar. Löggjafinn hefur þegar falið Húsnæðis- og mannvirkjastofnun markaðseftirlitshlutverk með lögum nr. 18/2021, um breytingu á lögum um Neytendastofu og fleiri lögum, varðandi stjórnsýslu neytendamála.

Með áðurnefndri reglugerð ESB er aðildarríkjum einnig falið að setja reglur um viðurlög við brotum markaðsaðila og grípa til ráðstafana til að tryggja að þeim sé beitt. Viðurlögin skulu vera skilvirk í réttu hlutfalli við brot og hafa varnaðaráhrif. Innan EES-svæðisins er ESA þá í ákveðnum tilvikum heimilað að leggja sektir á markaðsaðila vegna þess að ökutæki, kerfi, íhlutur eða aðskilin tæknieining uppfyllir ekki þær kröfur sem mælt er fyrir um. Til að svo megi verða þarf í umferðarlögum að heimila stofnuninni að leggja slíkar sektir á markaðsaðila. Heimildin hefur helst verið talin hafa þýðingu gagnvart framleiðendum ökutækja og viðurkenndum tækniþjónustum og er þá aðila ekki að finna hér á landi.

Með reglugerð Evrópuþingsins og ráðsins nr. 1054/2020 hafa breytingar verið gerðar á gildandi reglum um aksturs- og hvíldartíma ökumanna í farþega- og farmflutningum í atvinnuskyni. Meðal þeirra breytinga er að reglurnar taka nú til ökutækja að meðtöldum eftirvögnum eða festivögnum yfir 2,5 tonnum að heildarþyngd þegar um ræðir farmflutninga þvert á landamæri eða gestaflutninga en í gildandi umferðarlögum er kveðið á um að þær taki aðeins til ökutækja yfir 3,5 tonnum að heildarþyngd. Sökum þess er lagt til að ákvæðið verði lagað að þeim breytingum sem orðið hafa. Því til viðbótar er í reglugerðinni mælt fyrir um að flutningsaðili skuli skipuleggja vinnu ökumanns svo hann komist að jafnaði aftur á bækistöð flutningsaðilans þar sem hann hefur aðsetur og þar sem vikulegur hvíldartími hans hefst. Þá er flutningsaðila gert að skrásetja hvernig hann uppfyllir þær skyldur og geyma gögn þar um á athafnasvæði sínu til framvísunar að beiðni eftirlitsyfirvalda og að bera kostnað af hvíldaraðstöðu ökumanns sem er við störf fjarri eigin heimili. Í ljósi þessa er lagt til að reglugerðarheimild ráðherra verði skýrð og við hana aukið svo að nánar megi útfæra fyrrgreindar skyldur.

Þá hafa verið gerðar breytingar á reglum um endurmenntun ökumanna sem stjórna ökutækjum til farþega- og farmflutninga í atvinnuskyni og mælt er fyrir um í tilskipun Evrópuþingsins og ráðsins nr. 645/2018. Nánar tiltekið snúa þær að kröfum um að aðeins megi kenna tiltekinn hluta endurmenntunar í fjarnámi. Þó að fengist hafi ákveðin aðlögun að þessum kröfum hér á landi þarf að kenna einhvern hluta endurmenntunar í verklegu staðnámi. Er lögð til breyting á umferðarlögum til samræmis við það.

Við efni frumvarpsins eins og mælt var fyrir því á 153. löggjafarþingi hefur þá bæst ákvæði vegna innleiðingar reglugerðar Evrópuþingsins og ráðsins nr. 2022/1280 um sértækar og tímabundnar ráðstafanir í ljósi innrásar Rússlands í Úkraínu, varðandi skjöl fyrir ökumenn sem gefin eru út í Úkraínu í samræmi við löggjöf landsins. Með reglugerðinni er sameiginlegum ramma komið á um tímabundna viðurkenningu og útskipti ökuskírteina sem útgefin eru í Úkraínu og starfshæfnisvottorð ökumanna, sem aka ákveðnum ökutækjum í atvinnuskyni, eftir að handhafar þeirra hafa hlotið alþjóðlega vernd. Þá er einnig gert ráð fyrir mögulegri útgáfu ökuskírteina í stað þeirra sem glatast hafa. Það er í því skyni að draga úr álagi á einstaklinga sem njóta tímabundinnar verndar sem og yfirvöld. Með því má, auk þess að auðvelda daglegt líf fyrrgreinds hóps, stuðla að aðlögun hans hér að nýju samfélagi.

Rétt þykir í ljósi skýrleika að kveða sérstaklega á um að leiði það af skuldbindingum Íslands samkvæmt samningnum um Evrópska efnahagssvæðið að erlent ökuskírteini skuli gilda hér á landi vegna aðstæðna í útgáfuríkinu, eða að íslenskt ökuskírteini skuli útgefið í stað þess, skuli ráðherra mæla nánar fyrir um það í reglugerð.

Virðulegi forseti. Ég hef nú farið yfir helstu efnisatriði frumvarpsins og vísa að öðru leyti til frumvarpsins sjálfs og greinargerðar sem því fylgir. Það er mitt mat að samþykkt frumvarpsins komi til með að stuðla að auknu umferðaröryggi auk þess að stuðla að því að íslenska ríkið uppfylli alþjóðlegar skuldbindingar sínar. Legg ég því til að eftir 1. umræðu verði málinu vísað til hv. umhverfis- og samgöngunefndar og 2. umræðu.


Ræðumaður: Jóhann Friðrik Friðriksson

Virðulegi forseti. Nú hefur jörð skolfið á Reykjanesi í um tvær vikur og íbúar eru að vonum áhyggjufullir. Það er skiljanlegt og eðlilegt í ljósi aðstæðna. Þegar ég var barn man ég eftir skjálftum á svæðinu og heyrði eldra fólk nefna að á skaganum væru eldstöðvar sem gætu vaknað af löngum svefni sínum. Nú hefur náttúran vaknað og þrjú gos á þremur árum á Reykjanesi staðreynd. Enn á ný sjáum við landris við fjallið Þorbjörn í Svartsengi. Hingað til hafa eldgosin á Reykjanesi verið á heppilegum stöðum, ef svo má segja, fjarri byggð og helstu innviðum. Það er því miður óskhyggja að halda að svo verði alltaf raunin og því verðum við að vera við öllu búin. Það er einmitt þess vegna sem allt kapp er lagt á að undirbúa okkur fyrir verstu mögulegu sviðsmynd, sem ég vona sannarlega að raungerist ekki.

Ég fullyrði að við Íslendingar eigum vísindamenn á heimsmælikvarða og almannavarnakerfið okkar er gríðarlega sterkt. Lykillinn að réttum forvörnum og viðbrögðum byggist þó á samvinnu og góðri upplýsingagjöf á milli allra aðila, og þá sérstaklega til almennings. Ég vil því nota þetta tækifæri og þakka bæjaryfirvöldum í Grindavík, almannavörnum, Veðurstofunni, þjónustuaðilum og fleirum á svæðinu fyrir upplýsingagjöf að undanförnu og treysti því að hún haldi áfram.

Eins og hér hefur verið nefnt undir störfum þingsins þá verður íbúafundur í Reykjanesbæ kl. 20 í kvöld og honum verður einnig streymt á netinu. Ég held að það sé mikilvægt fyrir alla íbúa og þá sem áhuga hafa að kynna sér það sem þar fer fram.


Ræðumaður: Líneik Anna Sævarsdóttir

Virðulegi forseti. Nú er kominn tími á einn af mínum reglulegu raforkupistlum. Í vikunni gekk ísingarveður yfir Austurland sem olli rafmagnstruflunum en mér sýnist að betur hafi farið en á horfðist. Hver atburður af þessu tagi minnir okkur samt á mikilvægi þess að koma öllu dreifikerfi Rariks í jörð og endurnýja byggðalínuna.

Þá að raforkukostnaði. Í landinu eru tvær gjaldskrár vegna dreifingar raforku; dreifbýlisverð og þéttbýlisverð. Íbúar og fyrirtæki í dreifbýli borga umtalsvert hærra verð. Ríkisstjórnin hefur sett fjármagn í að jafna dreifikostnaðinn en samt sem áður er innbyggð óvissa í fyrirkomulagið eins og það er. Almannajöfnunin og samningar við garðyrkjubændur byggjast á skiptingu á ákveðinni fjárveitingu milli þeirra sem njóta jöfnunar. Þannig er enginn hvati til að fjölga notendum í dreifbýli eða garðyrkju og má raunar segja að þvert á móti sé skammtímahvati til að fækka notendum. Ef aftur á móti væri litið á heildarmyndina og til langtímasjónarmiða væri það allra hagur að fjölga notendum raforku í dreifbýli því að þá skiptist dreifikostnaðurinn á fleiri. En af hverju jöfnum við ekki bara dreifikostnaðinn á alla landsmenn? Stjórnvöld verða a.m.k. að leita fyrirsjáanlegri lausna við jöfnun dreifikostnaðar, hvort sem er til almennra notenda eða í stuðningi við garðyrkju. Í því sambandi er rétt að rifja upp að samkvæmt stjórnarsáttmála er ætlunin að auka grænmetisframleiðslu með föstu niðurgreiðsluhlutfalli á raforkuverði til ylræktar. Dreifikerfi í jörð, þrífösun rafmagns og fyrirsjáanleiki í dreifikostnaði raforku eru brýnustu hagsmunamálin fyrir fyrirtæki sem staðsett eru í dreifbýlinu, jafnt fyrirtæki í ferðaþjónustu og matvælaframleiðslu eins og landbúnaði og á ýmsum öðrum sviðum. Nýsköpun, orkuskipti, nýliðun og öll framtíð dreifðra byggða er háð því að orka fáist, hún sé afhent á öruggan hátt og á samkeppnishæfu verði.


Ræðumaður: Lilja Rannveig Sigurgeirsdóttir

Hæstv. forseti. Nú síðustu daga höfum við þingmenn Framsóknar í Norðvesturkjördæmi verið mjög mikið á ferðinni í kjördæminu og það er ljóst að tækifæri þar til uppbyggingar eru fjölmörg. En það er líka ljóst að það eru margar áskoranir. Við höfum haldið opna fundi þar sem hefur verið rætt um ýmis atvinnutækifæri í landbúnaði, á sjó, nýsköpun, iðnaði og í opinberum störfum. En eitt af því sem hefur einkennt nær alla fundi sem við höfum setið er umræða um samgöngumál. Í fyrradag var ég við opnun á nýjum Þverárfjallsvegi, nýjum kafla á Skagastrandarvegi og nýrri tvíbreiðri brú yfir Laxá í Refasveit. Heildarvegalengd nýrra vega og brúar þar er um 12 km. Í síðustu viku var ég við formlega opnun á Þorskafjarðarbrú sem styttir Vestfjarðaveg um tæpa 10 km. Þessu ber að fagna því að hver einasta samgöngubót skiptir gríðarlegu máli fyrir samfélögin í kring. Það skiptir nefnilega mjög miklu máli að samgöngur séu öruggar og þessir áfangar eru til þess að bæta öryggi. En á meðan við fögnum öll þessum áföngum er það ljóst að þeir eru bara bitar í stóru púsli samgöngukerfisins. Þegar við þingmenn erum á ferðinni heyrum við fljótlega á öllum fundum að samgöngumál brenna á fólki því að við vitum öll hversu miklu máli það skiptir að samgöngur í kringum okkur séu í lagi. Jarðgöng, vetrarþjónusta, sjúkraflug, ferjur og viðhald á vegum — þetta eru allt mjög mikilvægir hlutir fyrir samfélagið og það er mikilvægt að halda því á lofti, sérstaklega þegar samgönguáætlun er hér í umræðu í nefndum þingsins. Samgöngur skipta okkur nefnilega öll máli og vegirnir eru lífæð samfélaganna.


Ræðumaður: Halla Signý Kristjánsdóttir

Virðulegi forseti. Ég kem hér upp til að taka undir þessa þingsályktunartillögu um fjarnám á háskólastigi sem ég er meðflutningsmaður að. Eins og hv. þm. Líneik Anna Sævarsdóttir sagði þá er þetta mjög mikilvægt fyrir búsetufrelsi, að fólk geti búið alls staðar á landinu og jafnvel erlendis, fyrir Íslendinga og aðra sem vilja stunda nám hér á landi. Við höfum lært ýmislegt á þessari öld. Það má kannski segja að við höfum byrjað á fjarnámi rétt fyrir síðustu aldamót.

Ég sat einmitt málþing á vegum Háskólaseturs Vestfjarða núna í vor þar sem var verið að halda upp á að 25 ár voru liðin frá því að nám í fjarnámi var hafið, það voru sem sagt tíu nemendur á Ísafirði sem byrjuðu í hjúkrunarfræði við Háskólann á Akureyri í fjarnámi. Þetta var kennt en skilyrðið á þeim tíma var að það væru tíu nemendur við nám og það varð að halda út allt skólaárið því að ef það fækkaði í níu þá taldi skólinn sig ekki geta staðið undir þessu námi. Það var náttúrlega svolítil svipa á þá nemendur sem hófu námið. Þetta voru tíu konur og það voru náttúrlega alls konar aðstæður hjá þeim, bæði eignuðust þær börn á meðan þær stunduðu námið og það var alltaf þessi svipa, þær urðu að halda saman til þess að námið héldi áfram. Þær luku allar námi. Reyndar lést ein kona á meðan náminu stóð og önnur kom í staðinn en tíu útskrifuðust sem hjúkrunarfræðingar. Ég held að þær séu allar enn þá starfandi hjúkrunarfræðingar, bæði fyrir vestan og hér fyrir sunnan og sumar hafa bætt við sig námi, aðrar farið í einhverjar hliðargreinar hvað þetta varðar. En það var virkileg lyftistöng fyrir svæðið að það væru tíu konur sem færu af stað í þetta nám því að okkur vantaði náttúrlega hjúkrunarfræðinga og ég held að það hafi verið bæði þeim að þakka og þá sérstaklega Háskólann á Akureyri að það var viðurkennt að þetta væri hægt. Ég man eftir framsögu sem ein konan hélt sem hafði yfirskriftina: Halló, halló, heyrið þið í okkar þarna á Ísafirði? Tæknin sem var þá til staðar var náttúrlega ekki beysin. En þetta tókst og þær voru allar fullgildir hjúkrunarfræðingar frá fyrsta degi.

Þetta er líka, eins og kom fram hjá flutningsmanni áðan, að breytast svo mikið. Fyrir 20, 30, 40 árum tók ungt fólk sig upp til þess að fara í nám og hluti af náminu hjá ungu fólki, kannski tvítugu fólki, að fara suður í háskólanám eða framhaldsnám eða erlendis, var að afla sér þessarar reynslu og koma svo heim ekki bara með útskriftarplaggið í vasanum heldur líka reynsluna af því að búa á öðrum svæðum. En nú erum við að tala um að fólk er náttúrlega að læra allt lífið og við getum verið að skipta um starfsvettvang alveg þangað til að við hættum að nenna að læra eitthvað nýtt sem flestir eru farnir að gera bara út ævina. En þá eru kannski aðstæður allt öðruvísi  en þegar tvítugt fólk tekur sig upp með nesti og nýja skó og hleypir heimdraganum. Þú ert kannski með fjölskyldu, bæði börn og maka sem eru kannski föst í námi og komast ekki til að afla sér þeirrar menntunar sem þarf og sem þau langar til að nýta.

Hv. þingmaður nefndi einmitt framhaldsnám í sálfræði. Ég þekki nokkra sem hafa komið til mín og kvartað undan þessu, þau eru búin með BA-námið í sálfræði en komast ekki lengra og geta bara ekki eða hafa ekki aðstöðu til að taka fjölskylduna upp. Þetta eru kannski fimm, sex manns, og hefja búsetu annars staðar og finna vinnu og allt sem það kostar. Þau væru svo til í að geta stundað fjarnám í þessu. Ég nefni næringarfræði, grunnnám eða framhaldsnám í næringarfræði, það er ekki hægt að stunda það í fjarnámi. Þarna er ég að nefna námsleiðir sem maður myndi halda að hentuðu til slíks.

Ég held að við þurfum að hugsa aðeins öðruvísi og ég held að við séum að taka svolítið við okkur í þessum efnum. Það eru skólar sem bjóða nám í fjarnámi, sumir bara alfarið, eins og Háskólinn á Bifröst sem hefur verið mjög framarlega í þessu. Háskóli Íslands er að auka sitt fjarnám en mætti gera betur og Háskólinn á Akureyri  býður upp á allt sitt nám með rafrænum og sveigjanlegum hætti. En ég held að við getum bara horft til þess að í takt við tímann þá verðum við að horfa á þessa leið. Það er markmið allra að verða sterkari með aldrinum og það að maður geti farið í nám sem við getum nýtt í þágu samfélagsins eða í nýtt starf er mjög mikilvægt um allt land og jafnvel um allan heim.


Ræðumaður: Líneik Anna Sævarsdóttir

Virðulegi forseti. Það er komið að því að mæla fyrir tillögu til þingsályktunar um fjarnám á háskólastigi. Þetta er tillaga sem liggur fyrir á þskj. 72 og er mál nr. 72. Meðflutningsmenn mínir á þessu máli eru þau Halla Signý Kristjánsdóttir, Þórarinn Ingi Pétursson, Lilja Rannveig Sigurgeirsdóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon, Tómas A. Tómasson og Gísli Rafn Ólafsson.

Ég ætla að fara yfir tillöguna sjálfa en hún gengur út á það að fela háskóla-, iðnaðar- og nýsköpunarráðherra að skipa starfshóp til að vinna aðgerðaáætlun um frekari eflingu fjarnáms með áherslu á þróun stafrænna kennsluhátta á háskólastigi. Markmið vinnunnar verði að tryggja aðgang að námi. Áhersla verði á að greina hvernig íslenskir háskólar geti ávallt verið í fremstu röð í notkun stafrænna kennsluhátta og þannig tryggt aðgengi að námi og gæði alls náms, hvort sem nemandi stundar námið innan veggja háskóla eða í fjarnámi.

Í vinnu starfshópsins verði lögð áhersla á nokkra þætti sem eru taldir upp í sex liðum. Ég ætla að fara yfir þá. Það eru gæði og þróun stafrænna kennsluhátta, aukið framboð fjarnáms, bæði heilla námsleiða og einstakra námskeiða, og að allt nám sem mögulegt er að stunda sem fjarnám verði sett fram stafrænt óháð því hvort meginreglan sé að nemendur stundi stað- eða fjarnám í viðkomandi grein. Áhersla verði lögð á að fara yfir réttindi og hlutverk nemenda, hvort sem þeir stunda fjar- eða staðnám, og fara yfir samfélagslegt hlutverk háskólanna. Þá loks hlutverk stjórnvalda í stuðningi við fjarnám á háskólastigi.

Lagt er til að skipaður verði starfshópur sem skili niðurstöðum til ráðherra fyrir lok maímánaðar 2024 og að ráðherra geri Alþingi grein fyrir niðurstöðum hópsins.

Þessi tillaga hefur verið flutt áður, fyrst á 144. þingi og svo með nokkrum breytingum, og er nú endurflutt með minni háttar breytingum frá síðasta þingi. Bæði eru minni háttar breytingar á tillögunni sjálfri og greinargerðinni.

Möguleikarnir á að nota stafræna kennsluhætti til að tryggja aðgengi að námi og bestu aðstæður til náms og kennslu aukast stöðugt. Samhliða vex eðlileg krafa samfélagsins um að allt nám á háskólastigi sem mögulegt er að bjóða með stafrænum hætti verði í boði sem slíkt, óháð því hvort meiri hluti námsmanna sækir það í fjarnámi eða staðnámi. Ég hef aldrei heyrt jafn mikið ákall um þessa breytingu eins og síðustu vikur og daga. Fólk sem býr vítt og breitt um landið býr við þær aðstæður að geta ekki sótt háskóla heim daglega og gerir einfaldlega þá kröfu að það geti samt sem áður menntað sig, hvort sem um er að ræða fyrstu háskólagráðu eða framhald. Sérstaklega er krafan auðvitað frá fólki sem er að halda áfram að mennta sig, sem er að stunda sína símenntun gegnum háskólana og bæta við sig gráðu, t.d. kennarar sem eru búnir að kenna lengi og vilja bæta við sig til að þjónusta ákveðinn hóp nemenda, hugsanlega félagsráðgjöf eða kúrsum í sálfræði og ýmislegt mætti nefna.

Rétt til að geta þess þá er tillagan í fullu samræmi við stjórnarsáttmála ríkisstjórnarinnar um að átak verði gert í netvæðingu náms og aðgengi að stafrænu háskólanámi á Íslandi, sem liður í því að auka aðgengi að menntun óháð búsetu og aðstæðum.

Ég vil benda á að það er ítarleg greinargerð með tillögunni þar sem er m.a. farið yfir hvernig staðan er í hverjum háskóla fyrir sig samkvæmt þeim upplýsingum sem fyrir lágu síðasta vor.

Mig langar að víkja að því að í síðustu viku fékk ég tækifæri til að ræða um fjarnám eða í raun um aðgengi að námi á byggðaráðstefnunni 2023, en byggðaráðstefna var haldin undir yfirskriftinni Búsetufrelsi. Ég fékk spurninguna: Hvað get ég lært? og fjallaði um það. Jafnframt voru fulltrúar frá sex af sjö háskólum í pallborði á ráðstefnunni sem fóru aðeins yfir það sem er á döfinni í fjarnámi og breytingarnar og þróunarverkefnin sem eru í gangi í háskólunum. Þar er auðvitað mjög margt að gerast en það sem stóð samt eftir hjá mér eftir þann dag var að við þurfum að hreyfa okkur miklu hraðar til að auka búsetufrelsi fólks sem vill stunda háskólanám, og ég tala nú ekki um þá sem eru að stunda háskólanám í símenntun og eru búnir að koma sér fyrir með fjölskyldu vítt og breitt um landið.

Ég hef lengi fylgst með fjarnámi. Ég hef sjálf verið í fjarnámi á framhalds- og háskólastigi. Ég hef fylgst með börnunum mínum í fjarnámi og ég hef unnið við að þjónusta fjarnema hjá Austurbrú. Ég var einmitt í slíkum störfum þegar sprenging varð í framboði fjarnáms um og upp úr aldamótunum síðustu og hef fengið tækifæri til að fylgjast með því hvernig menntuðum kennurum, félagsliðum, sjúkraliðum og hjúkrunarfræðingum hefur fjölgað víða um landið, bæði í gegnum fjarnám á framhaldsskólastiginu og á háskólastiginu. Ég hef séð marga byrja á því að ná sér í framhaldsskólaeiningar í fjarnámi og fara síðan í fjarnám á háskólastigi. En á sama tíma hef ég líka átt samtöl við marga, eins og ég kom inn á fyrr í ræðunni, sem ekki hafa komist í það nám sem mestur áhugi er fyrir vegna þess að fólk er í starfi sem ekki leyfir það að mæta í kennslustundir, vegna fjölskylduaðstæðna eða þá að þetta er afreksfólk sem vegna æfinga eða keppni missir úr reglulegum kennslustundum. Meira að segja er þetta oft fólk sem veit hvar skóinn kreppir í sínu nærumhverfi og vill sækja sér þá þekkingu sem vantar í samfélagið þar sem það býr. Ég man t.d. eftir einni sem reyndi ítrekað að fá að sækja fjarnám í talmeinafræði. Sveitarfélagið þar sem hún bjó hvatti til þess, talaði við skólann o.s.frv. en ekkert gekk. Ég hef einnig fengið svipuð dæmi um félagsráðgjöf og meistaranám í sálfræði, klínísku sálfræðina. Þetta er í öllum tilfellum fólk sem er búið með grunnnám og væri þá að bæta við sig. Ég hef líka fengið ábendingar frá fólki sem vill taka vettvangsnám á landsbyggðinni af því að það vill vera undirbúið fyrir störf þar, t.d. vettvangsnám í heilbrigðisgreinum. Þetta hefur líka gerst í tölvunarfræði og jafnvel í íþróttafræði. Svo eru líka dæmi um að fólk hafi sótt vettvangsnám á landsbyggðinni, en þarna þurfum við að bæta samræmið.

Við vitum að skólastarf hefur áhrif á þróun samfélaga og það endurspeglast í menntastefnunni okkar, menntastefnu til 2030. Samkeppnishæfni þjóða byggir á menntun og hið sama á við um samkeppnishæfni landshluta og samfélaga. Þess vegna er þetta ekki einungis mál einstaklinga heldur bæði mál einstaklinga og samfélaga. Víða í gegnum starf mitt og áhuga á norðurslóðum hef ég séð útfærslur þar sem háskólar eru með starfsstöðvar eða námsver á mörgum stöðum, t.d. í Skotlandi, Norður-Noregi, Norður-Kanada og víðar.

Þá ætla ég að koma aðeins að svari háskóla-, iðnaðar- og nýsköpunarráðherra frá því í mars 2023 en þá barst svar við fyrirspurn frá hv. þm. Lilju Rannveigu Sigurgeirsdóttur. Þar kemur fram að mikill munur er á hlutfalli þeirra námskeiða sem eru aðgengileg í fjarnámi eftir háskólum. Hæst er hlutfallið í Háskólanum á Akureyri og á Bifröst þar sem öll námskeið eru í boði í fjarnámi. Lægst er það í Listaháskólanum þar sem ekkert fjarnám er, en sérstaka athygli vekur að aðeins 15,9% námskeiða við Háskóla Íslands eru aðgengileg í fjarnámi. Það þýðir að á heildina litið eru 75% námskeiða við háskóla á Íslandi einungis aðgengileg í staðnámi. Það getur ekki verið ásættanlegt fyrir samfélag dagsins í dag og markmið um jafnrétti til náms, hvorki fyrir einstaklingana né samfélögin.

Eins og fram kom í upphafi framsögunnar hefur tillagan verið flutt áður. Í umsögn frá Háskóla Íslands um tillöguna á síðasta ári, frá síðasta þingi, kom fram að dæmi væru um að fólk fengi undanþágu frá staðnámi í greinum sem ekki eru í boði í fjarnámi. Í ljósi þessarar umsagnar lagði ég fram fyrirspurn til ráðherra háskólamála og fékk svar við þeirri fyrirspurn í gær. Þar kemur fram að ekki er til nein skráning á slíkum undanþágum. Ég hef reynt að leita að upplýsingum um það ef fólk einhverra hluta vegna óskar eftir því að stunda fjarnám þrátt fyrir að það sé ekki almenna reglan í viðkomandi grein. Um það virðast ekki vera til neinar verklagsreglur, hvorki um tímasókn, próftöku eða breytingar á þeim og ég held að úr þessu sé mjög mikilvægt að bæta. Það hefur komið mjög víða fram að það vantar upp á upplýsingagjöf. Það er ekki aðgengilegt að finna út úr því hvaða nám er í boði í fjarnámi, en eitt af því ánægjulega sem kom fram á byggðaráðstefnunni í síðustu viku er að það yrði gjörbylting á framsetningu upplýsinga um nám við Háskóla Íslands þegar næsta kennsluskrá kæmi út. Svo þekkjum við það að í gegnum tíðina hafa símenntunarmiðstöðvarnar oft verið að tína saman þessar upplýsingar til að gera þær aðgengilegri fyrir þá sem búa úti um landið.

Síðan langar mig að koma aðeins inn á mikilvægi háskólasamfélags. Þó að mikilvægt sé að auka framboð á fjarnámi er líka mikilvægt að viðhalda háskólasamfélögunum, ekki síst fyrir yngstu háskólanemana, þá sem eru í grunnnáminu. Þess vegna hef ég t.d. áhyggjur af því að vægi staðbundins háskólasamfélags yngstu háskólanemanna við Háskólann á Akureyri hefur minnkað eftir Covid og finnst að leggja þurfi einhverja vinnu í að byggja það upp aftur. Það þarf líka að viðurkenna hlutverk símenntunarmiðstöðvanna við að byggja upp þjónustu og samfélag fyrir fjarnema og ýmsa upplýsingagjöf og þjónustu símenntunarmiðstöðvanna þyrfti að samræma á milli skólanna.

Nú er tími minn að verða liðinn og ég vil að lokum leggja til að tillagan gangi til allsherjar- og menntamálanefndar og fái þar umfjöllun. Ég get aldrei lagt nægilega áherslu á hvað fjarnám er mikilvægt fyrir búsetufrelsi.


Ræðumaður: Halla Signý Kristjánsdóttir

Virðulegi forseti. Ég kem hér upp til að fjalla um þessa þingsályktunartillögu sem ég er meðflutningsmaður á, um nýsköpunar-, rannsókna- og þróunarsjóð ferðaþjónustunnar. Mig langar bara að koma hingað til að taka undir þessa ágætu tillögu því að ein af meginstoðum okkar atvinnuvega á Íslandi er ferðaþjónustan og hún er svo virk um allt land. Það er ekki neinn landshluti sem er undanskilinn ferðaþjónustunni.

Við erum með ýmsa atvinnuvegi sem eru kannski meginstoð hvers landshluta, af öllum þeim atvinnugreinum sem eru stundaðar hér við land, en þessa starfsemi er að finna í öllum fjörðum, meira að segja í eyðifjörðum, ég nefni Jökulfirði, uppi á hálendi og út á ystu skerjum. Hana er að finna um allar strendur landsins, upp til sveita og inni í þorpum og bæjum og í höfuðborginni, þannig að það skiptir gríðarlega miklu máli hvernig við stöndum að þessari atvinnugrein. Við höfum kannski ekki fylgt þessu kappi eftir, ferðaþjónustan reis hérna eftir hrun og bjargaði  efnahag okkar eftir bankahrunið og við höfum kannski ekki alveg fylgt því eftir sem þarf að gera, bæði til þess að byggja undir þessa stoð og til að nýta hana enn frekar til sjálfbærni og eins  að huga að auðlindum okkar því að ferðaþjónustan nýtir viðkvæmur auðlindir. Eins og segir hérna í greinargerðinni: „Íslendingar vita það manna best að nýting auðlinda krefst rannsókna og þekkingar.“ Því held ég að það sé mjög mikilvægt að við séum að hlúa að þessari atvinnugrein til þess að efla hana og styrkja því að það eru engin teikn á lofti um að ferðaþjónustan sé að draga saman seglin eða neitt slíkt. Í framtíðinni getum við jafnvel, ef við verðum fyrir einhverju eða efnahagsástandið í heiminum er þannig að færri myndu sækja okkur heim af ýmsum ástæðum —  nú er náttúrlega margt að gerast í hinum stóra heimi. Við lentum í Covid og þá datt náttúrlega ferðaþjónustan niður. Það er kannski erfitt að segja að við viljum fá sem mest út úr hverjum ferðamanni en það er staðreyndin að við viljum að ferðamaðurinn upplifi þessa heimsókn sem best. Hvað getum við gert til þess að nýta hana? Síðan er þetta stuðningur við þá ferðaþjónustuaðila sem eru úti um allt land því að þó að þeir hafi samtök sín á milli þá er mjög gott að geta leitað í rannsóknir, aðgengilegar rannsóknir og þróun til að byggja upp sitt starf og þekkingu í þessum geira. Við sjáum líka alveg teikn um allt land að það er kannski verið að fara aðeins fram úr sér með því að byggja upp einhverjar vinsælar ferðaparadísir á viðkvæmu landi. Er það rétt? Hvernig viljum við sýna landið og hvernig viljum við fórna? Hvað erum við að fá út úr því? Ég held að það sé bara mjög mikilvægt að við stöldrum við og förum í þessa vinnu. Eins og kom fram hjá flutningsmanni, hv. þm. Líneik Önnu Sævarsdóttur, er vissulega mikið gert og það er rannsóknarvinna í gangi, bæði hjá háskólum og Samtökum ferðaþjónustunnar og Ferðamálastofu, það er heilmikið að gerast, en við þurfum  að halda heildstætt utan um þessa vinnu.

Ég kom hér upp til að fylgja þessari tillögu úr hlaði með góðum óskum og vonandi að hún nái fram að ganga.


Ræðumaður: Líneik Anna Sævarsdóttir

Virðulegi forseti. Ég þakka hv. þingmanni seinna andsvar. Ég ætla nú að byrja á því sem ég gleymdi í fyrra svarinu, sem sagt varðandi spurninguna sem ég lagði fram, um hvernig úthlutanir skiptast úr sjóðnum eftir landshlutum árlega síðastliðin tíu ár. Í svarinu kemur fram að átta úthlutanir af 1.217 hafa farið til Austurlands, átta til Vesturlands, reyndar 15 til Vestfjarða. Ég held að við vitum hverjir hafa staðið sig vel í nýsköpun þar og hverju það hefur skilað samfélaginu. Það segir okkur auðvitað að fjármagn til nýsköpunar og þróunar þarf líka að fara um allt land allt árið eins og ferðaþjónustan.

Varðandi greiningar á áhrifum ferðaþjónustunnar þá er einmitt svo mikilvægt, eins og hv. þingmaður kemur inn á, að skoða landshlutana, skoða t.d. áhrifin á framleiðslu á matvælum hér á landi, hvernig við getum styrkt matvælaframleiðslu eða hvernig matvælaframleiðslan getur styrkt sig með því að skoða betur hvernig hægt er að þjónusta ferðamennina. Þá er ég bæði að tala um sjávarútveginn og landbúnaðinn og ég held að þar séu ótal tækifæri. Það tengist líka auðvitað ferðaþjónustunni um land allt. Það er áhugavert að borða grænmeti framleitt í gróðurhúsum á Íslandi og eins fisk sem er veiddur af smábátum sem koma að landi þar sem þú varst að skoða lundann rétt áðan o.s.frv.


Ræðumaður: Líneik Anna Sævarsdóttir

Virðulegi forseti. Ég þakka hv. þm. Njáli Trausta Friðbertssyni kærlega fyrir andsvarið. Það er mikilvægt að fá innsýn þess sem hefur unnið á þessu sviði í verkefnið og einmitt áhugavert að okkur hefur ekki kannski farið nægilega fram í að afla upplýsinga á þessum 20 árum sem eru liðin frá því hv. þingmaður vann sitt verkefni. Jú, varðandi spurningu þingmannsins, þá gengur þessi tillaga einmitt út á það að við finnum út hvernig við ætlum að ákvarða fjármagn til verkefnisins. Búa til sjóð í þágu ferðaþjónustu, búa til ramma utan um hann, fela Rannís umsýsluna og svo geta verið markáætlanir á mismunandi sviðum eftir því hvar liggur mest á hverju sinni. Vissulega þarf líka að fókusera á á heildarsýnina í gagnaöfluninni og skráningu upplýsinga en það er ekki verið að hreyfa við neinu því sem er fyrir, það er meira verið að leggja áherslu á það að fylla upp í myndina þannig að það séu ekki göt í upplýsingaöfluninni, að við náum okkur í heildstæða mynd og tryggjum fjármagn til að vinna úr þeim upplýsingum sem liggja í þessum tölum sem þó hefur verið safnað síðustu ár og bætum gagnaöflunina til framtíðar.


Ræðumaður: Líneik Anna Sævarsdóttir

Virðulegi forseti. Ég mæli hér fyrir tillögu til þingsályktunar um nýsköpunar-, rannsókna- og þróunarsjóð ferðaþjónustunnar, 62. mál, á þskj. 62 og liggur þannig fyrir á vef þingsins. Flutningsmenn tillögunnar auk mín eru þau Þórarinn Ingi Pétursson, Halla Signý Kristjánsdóttir og Lilja Rannveig Sigurgeirsdóttir.

Tillagan hljóðar svo:

„Alþingi ályktar að fela háskóla-, iðnaðar- og nýsköpunarráðherra að undirbúa stofnun nýsköpunar-, rannsókna- og þróunarsjóðs í þágu ferðaþjónustu í samvinnu við menningar- og viðskiptaráðherra. Ráðherra leggi frumvarp til laga um stofnun sjóðsins fyrir Alþingi fyrir árslok 2023.“

Það gæti farið að verða aðeins stuttur tími núna en þessi tímamörk eru eitthvað sem hægt er að endurskoða í meðförum þingsins. Með tillögunni fylgir greinargerð og ég ætla að stikla á nokkrum atriðum í henni og setja líka málið aðeins í samhengi við vinnu sem fer fram nú á vegum ráðherra málaflokksins.

Í greinargerðinni kemur fram að markmið tillögunnar er að koma á fót sjóði til eflingar ferðaþjónustu, sjóði sem væri hægt að nota til nýsköpunar, rannsókna og þróunar, og tryggja fjármagn til rannsókna, og hagnýtingar rannsókna, með nýsköpun og þróun. Eins og við vitum öll þá hefur ferðaþjónustan vaxið alveg ótrúlega hratt, sérstaklega síðasta áratuginn, og sem atvinnugrein hefur ferðaþjónustan skapað ný tækifæri, ný fyrirtæki og þúsundir starfa. En ítrekað er kallað eftir betri upplýsingum og gögnum um atvinnugreinina og sérstaklega eru mikil tækifæri til að draga saman þær upplýsingar sem þó eru til, nýta þær betur, vinna úr þeim og sjá hvar tækifærin liggja. Það þarf líka að skipuleggja söfnun á tölfræðiupplýsingum um greinina betur og sérstaklega er brýnt að auka úrvinnsluna eins og áður sagði. Við vitum að ferðaþjónustan byggir á nýtingu náttúrunnar og menningar í landinu en hefur líka, um leið og er verið að nýta þessar auðlindir, víðtæk samfélagsleg áhrif á efnahag og félagsgerð, menningu og umhverfi. Það er mjög mikilvægt að í þróun og uppbyggingu greinarinnar sé alltaf lögð til grundvallar sjálfbærni, þrjár stoðir sjálfbærni, sem sagt sú félagslega, umhverfislega og efnahagslega. Til þess að það takist þarf að afla frekari þekkingar um greinina. Þess vegna er nauðsynlegt að áframhaldandi þróun byggi á áreiðanlegum gögnum, rannsóknum og þekkingu. Við vitum það sem þjóð sem hefur í gegnum tíðina byggt allt sitt á auðlindanýtingu að nýting auðlinda krefst rannsókna og þekkingar.

Mig langar svo að víkja að því að þann 2. nóvember voru birt í samráðsgátt fyrstu drög að aðgerðaáætlun í ferðamálastefnu til 2030. Það er frá ráðuneytinu sem fer með ferðamál. Í þeim drögum fjallar einn kaflinn af sjö sérstaklega um rannsóknir og nýsköpun og undir þeim kafla eru tilteknar tíu aðgerðir og raunar tengjast nokkrar af aðgerðunum í hinum köflunum líka gagnaöflun, öflugum rannsóknum og nýsköpun. Þessi drög undirstrika kannski þörfina fyrir sjóð eins og lagt er til að stofna með þessari þingsályktunartillögu, sjóð til rannsókna, nýsköpunar og þróunar.

Mig langar að koma sérstaklega inn á þrjár aðgerðir sem eru til umsagnar í þessari tillögu að aðgerðaáætlun í ferðamálastefnu. Aðgerð C.2 gengur beinlínis út á að tryggja aukið fjármagn til rannsókna á sviði ferðaþjónustu. Lagt er upp með að miða skuli við að um 1% af virðisauka í greininni fari til gagnaöflunar og rannsókna. Þetta er einmitt eitt af því sem er mikilvægt að átta sig á, hversu miklu viljum við verja til þessarar gagnaöflunar en undirstrikar um leið mikilvægi þess að til þess kannski að auka innkomuna og virðisaukann af greininni er mikilvægt að halda áfram að afla gagna og rannsaka. Þarna kemur líka fram að miklu minna fé og lægra hlutfalli, hvort sem við mælum í krónutölu eða skoðum framlag til vergrar framleiðslu, er varið til gagnaöflunar og rannsókna í ferðaþjónustu en í öðrum grunnatvinnuvegum landsmanna. Þess vegna vantar upp á þekkinguna og skilninginn á umfangi og afleiðingum og áhrifum ferðaþjónustunnar.

Síðan langar mig að stoppa við aðgerð C.2.3, þar sem er í rauninni verið að fjalla um að það ætti að setja á laggirnar sérstaka markáætlun á sviði ferðamála sem er í rauninni alveg í takt við umfjöllun um verkefnið í greinargerðinni með tillögunni þar sem er verið að leggja til að Rannís yrði falin umsjón með þessum sjóði. Í aðgerðaáætluninni sem er í samráðsgátt er orðalagið einhvern veginn á þann veg að sett yrði á laggirnar sérstök markáætlun á vegum Rannís um rannsóknir á sviði ferðamála þar sem markmiðið væri að tryggja jákvæð hagræn og samfélagsleg áhrif ferðamennsku í sátt við náttúruna.

Svo langaði mig að nefna hérna aðeins að lokum C.3, um hvata til nýsköpunar í ferðaþjónustu. Þar er verið að hvetja til samstarfs um nýsköpun og leggja sérstaklega áherslu á hvata til lítilla og meðalstórra fyrirtækja til samstarfs við stofnanir sem sinna rannsóknum sem gagnast við nýsköpun innan greinarinnar og í afleiddum greinum. Þar væri m.a. sérstök áhersla á að vekja fyrirtæki í ferðaþjónustu til meðvitundar um möguleika á að sækja skattafslátt vegna rannsókna og þróunarkostnaðar og hvetja rannsóknastofnanir á sama hátt til að sækja peninga í gegnum slíkt samstarf.

En áður en ég færi mig aftur að tillögunni og greinargerðinni með henni þá vil ég hvetja þá sem áhuga hafa á ferðamálunum til að skila inn umsögn um þessi fyrstu drög. Þau eru unnin af starfshópi sem ferðamálaráðherra skipaði síðasta vor og svo er gert ráð fyrir að í framhaldi af því að umsagnir berist núna þá verði jafnframt haldnir opnir umræðu- og kynningarfundir um þessa vinnu í öllum landshlutum og síðan verði unnin tillaga til ráðherra sem við vonandi fáum til umfjöllunar í vetur líka. Eins og ég lít á þá styður þessi tillaga sem ég er hér að mæla fyrir við þessa vinnu og öfugt.

Mig langaði líka að vekja athygli á svari sem tengist þessari tillögu, svari við fyrirspurn sem ég lagði til fram til háskóla-, iðnaðar- og nýsköpunarráðherra í haust og fékk einmitt svar við í gær. Það varðar úthlutanir úr Tækniþróunarsjóði. Þar er annars vegar svarað spurningu um skiptingu úthlutana úr Tækniþróunarsjóði eftir atvinnugreinum. Þar kemur fram að ferðaþjónustan hefur fengið 37 úthlutanir af 1.217 yfir þetta tímabil, sem segir okkur auðvitað að það er mjög mikilvægt að bæta úr á þessum vettvangi, bæði leggja áherslu á rannsóknir og upplýsingaöflun og úrvinnslu en líka að hvetja þá sem starfa á þessum vettvangi til að sækja styrki eftir ýmsum leiðum. Markáætlun er góð en auðvitað þurfum við líka að nota aðra möguleika sem nú þegar eru til staðar. Svo er auðvitað fleira í þessu svari sem vekur athygli. Átta úthlutanir hafa farið til Austurlands af 1.217 yfir þetta tíu ára tímabil.

Ef ég færi mig þá að lokaumræðunni um tillöguna sjálfa þá er áhugavert að koma aðeins inn á það að auðvitað er verið að safna upplýsingum víða núna en það er mjög mikilvægt að það verði meiri heildarsýn þar. Mig langar að nefna nokkra af þessum stöðum þar sem upplýsingarnar eru dregnar saman. Ferðamálastofa annast t.d. talningar á ferðamönnum í Flugstöð Leifs Eiríkssonar og framkvæmir kannanir á ferðavenjum, gefur út bækling með ferðaþjónustunni í tölum þar sem hagstærðir eru teknar saman. Þetta er hægt að nálgast á vef Ferðamálastofu. Hagstofan gefur út ferðaþjónustureikninga en það kemur líka fram í gögnum að það þarf að tryggja meiri mannafla til að ná betur utan um þá útreikninga. Samtök ferðaþjónustunnar rekur svo mælaborð undir heitinu Ferðagögn á ferdagogn.saf.is. Þar er að finna ýmis gögn um umsvif ferðaþjónustunnar og hægt að leita í nærsamfélaginu, ég held að þetta sé mjög gagnlegt fyrir þá sem eru einmitt að þróa sína starfsemi um land allt. Svo er vefsíðan Mælaborð ferðaþjónustunnar þar sem ýmsar upplýsingar eru birtar með myndrænum hætti og hægt er að skoða líka eftir árum og landsvæðum. Rannsóknarmiðstöð ferðamála er svo starfrækt af Háskóla Íslands, Háskólanum á Akureyri, Háskólanum á Hólum, Samtökum ferðaþjónustunnar og Ferðamálastofu og hefur beinlínis það markmið að efla rannsóknir á sviði ferðamála en það hefur í rauninni skapað vanda að erfitt hefur verið að sækja fjármagn í þessar rannsóknir. Þó að samstarfið sé til staðar hefur fjármagn til rannsókna ekki verið til staðar og það er m.a. sá skortur sem er verið að bregðast við með þessari tillögu. Með því að hugsa þetta út frá t.d. virðisaukanum af greininni þá væri hægt að efla þessar rannsóknir í takt við eflingu greinarinnar.

Þá held ég að ég láti þessari umfjöllun lokið og legg áherslu á að það er mikilvægt að við stöndum okkur betur á þessu sviði. Ég vil að lokum leggja til að málinu verði vísað til atvinnuveganefndar og hvetja nefndina til þess að fara yfir þetta mál í samhengi við aðra umræðu um ferðaþjónustuna í vetur.


Ræðumaður: Halla Signý Kristjánsdóttir

Virðulegi forseti. Ég þakka hv. þingmanni fyrir svarið. Hv. þingmaður nefnir höfuðborgarsáttmálann þar sem sest var niður með ríkinu og skrifað undir það samkomulag og þá var ríkið að skuldbinda sig til að taka þátt í verkefninu. En erum við þá með þessu, höldum bara áfram með Skógarströndina — að við finnum bara einhvern áhugasaman fjárfesti til að klára það eða Vatnsnesveginn. Þurfum við þá ekki að fá ríkið  í upphafi til að gangast undir samkomulag um það að þeir greiði einhvern hluta af verkefninu? Við getum alveg verið sammála um að veggjöld geta verið — og sérstaklega með þessari  aukningu umferðar ferðamanna um svæðin, einkum á þessum vegum, að við  gætum við nýtt þá betur til tekjuöflunar. Þarf ekki ríkið að koma að  samkomulagi í upphafi framkvæmdar? Mig langar  að spyrja að því í síðara andsvari. Erum við þá ekki komin hringinn og erum við ekki komin inn í samgönguáætlunina aftur?


Ræðumaður: Halla Signý Kristjánsdóttir

Virðulegi forseti. Ég vil þakka hv. þm. Njáli Trausta Friðbertssyni fyrir að flytja þetta ágæta frumvarp sem er í sjálfu sér góð tillaga. Allar tillögur eru vel þegnar þegar við horfum á mikilvægar framkvæmdir til samgöngubóta. En þá er það líka spurningin hvernig við getum framkvæmt það og það er eitt sem ég staldra svolítið við sem segir hérna í frumvarpinu:

„Með samþykkt frumvarpsins geta sveitarfélög sjálf stuðlað að flýtingu á vegaframkvæmdum umtalsvert. […] Að framkvæmdinni lokinni er félaginu heimilt að innheimta veggjald fyrir akstur um veginn og á móti myndi ríkið skuldbinda sig til að „kaupa“ sig inn í félagið með framlagi …“

Nú erum við  í umhverfis- og samgöngunefnd að fjalla um samgönguáætlun og þá velti ég fyrir mér: Fjársterk sveitarfélög eða þá landshlutar sem myndu taka sig saman um einhverja ákveðna flýtiframkvæmd — hv. þingmaður nefndi t.d. Skógarströndina og við vitum að það eru einhverjir milljarðar þar undir  til að klára hana. Við viljum öll ná henni framar á dagskrá og kannski væri þetta ein leið til þess. En erum við þá ekki svolítið að yfirtaka þá áætlun sem við erum að leggja hérna fram sem heyrir undir allt landið ef eitthvert eitt landsvæði sem er sterkara,  eins og bara höfuðborgarsvæðið, ef það  færi í svona miklar framkvæmd, hvað yrði þá eftir fyrir hitt svæðið þegar að samgönguáætlun kemur? Hvernig hugsa hv. framsögumenn þessa frumvarps samgönguáætlun í framtíðinni? Á hún að taka tillit til þeirra framkvæmda sem þegar hafa verið gerðar með þessari aðferð?


Ræðumaður: Þórarinn Ingi Pétursson

Frú forseti. Ég mæli hér fyrir þingsályktunartillögu um þjóðarátak í landgræðslu og skógrækt. Flutningsmenn að þessari tillögu, ásamt þeim sem hér stendur, eru hv. þingmenn Ágúst Bjarni Garðarsson, Hafdís Hrönn Hafsteinsdóttir, Jón Gunnarsson, Ásmundur Friðriksson, Oddný G. Harðardóttir, Logi Einarsson og Gísli Rafn Ólafsson.

Tillagan hljóðar svo:

„Alþingi ályktar að fela umhverfis-, orku- og loftslagsráðherra í samráði við matvælaráðherra að koma fyrir lok árs 2024 á samstarfi stjórnvalda, bænda, Lands og skógar, atvinnulífs og almennings sem miði að því að auka þátttöku almennings í kolefnisbindingu með landgræðslu og skógrækt með þjóðarátaki þess efnis.“

Virðulegur forseti. Í greinargerð sem fylgir þessari þingsályktunartillögu kemur fram að það er með þessa tillögu eins og mörg önnur góð þingmannamál, að verið er að leggja hana hér fram í fimmta skipti. Þrátt fyrir að málið hafi verið lagt fram fimm sinnum tel ég að sennilega hafi aldrei verið mikilvægara en nú að grípa til þeirra verkfæra sem koma fram í þessari þingsályktunatillögu og nýta þann samtakamátt sem við Íslendingar höfum í samstilltu átaki þar sem við förum af miklum krafti í landgræðslu og skógrækt.

Það er sömuleiðis ánægjulegt að á þessum tíma er nú búið að sameina Landgræðsluna og Skógræktina í Land og skóg, sem ætti sömuleiðis að ýta undir þau tækifæri sem við höfum sem þjóð til þess að græða landið og mikilvægi þess að við náum þeim árangri sem við vonumst mörg hver til að hægt sé að ná, þ.e. að græða upp megnið af því landi sem öruggt er að græða upp og eigum við nóg til af landi sem hægt er að græða upp.

Það er nú svo að með aukinni umhverfisvitund og fræðslu almennings þá hafa æ fleiri fyrirtæki boðið sínum viðskiptavinum upp á að kolefnisjafna viðskipti sín. Þátttaka atvinnulífsins í verkefninu gæti falist í að bjóða t.d. upp á kolefnisjöfnun viðskipta með landgræðslu og/eða skógrækt. Þannig yrði þátttaka almennings tvíþætt, annars vegar með beinni þátttöku í landgræðslu og skógrækt undir leiðsögn og sömuleiðis yrði þetta stórt og mikið verkefni sem snýr að kolefnisjöfnun, og þá horfi ég á fyrirtækin sem að þessu koma, menn geta verið að vinna að því. Við erum sömuleiðis að horfa til þess að landbúnaðurinn stefni hröðum skrefum að því að kolefnisjafna sinn rekstur, og er það þó töluvert verkefni sem að því kemur.

Það er alltaf spurningin þegar við förum að ræða um kolefnisjöfnun: Hvað erum við að jafna? Þá greinir okkur oft á um það hver útblásturinn er og hvað við erum að losa mikið. Því miður fer stundum tvennum sögum af því hver losunin er hverju sinni. Sitt sýnist hverjum og það eru ansi margar mismunandi mælingar á því t.d. hvað land losar og sömuleiðis varðandi jórturdýr og annað. En það breytir því ekki að við erum með verkefni fyrir framan okkur sem blasir við að við getum gert stórátak í með samhentu átaki.

Það er vert að minnast á það að árið 2022 var í fyrsta skipti gefin út sameiginleg stefna stjórnvalda um landgræðslu og skógrækt sem fékk heitið Land og líf. Þar kemur fram þessi framtíðarstefna stjórnvalda um málefnið, auk aðgerðaáætlunar í landgræðslu og skógrækt til ársins 2026. Með þessari miklu áherslu á umhverfisvernd og loftslagsmál þurfti sömuleiðis að skýra þá framtíðarsýn sem við höfum um landgræðslu og skógrækt, en landgræðsla og skógrækt eru náttúrulega lykilatriði í þessum landbótum. En eins og með margt annað gengur stundum svolítið rólega að feta þann góða veg. Þolinmæði er dyggð, var einhvern tímann sagt, en nú er svo komið, virðulegi forseti, að við þurfum að taka stærri skref í þessu og það er kallað á okkur. Það er hrópað að okkur með það að við þurfum að standa okkur betur er að þessu kemur. Við sjáum bara þann mikla metnað og áhuga sem snýr t.d. að skógræktinni. Þá er það stundum eins og oft er, að við höfum ekki alveg náð utan um verkefnið. Það eru nægir sem vilja planta og nægilegt land til að planta í. Aftur á móti höfum við ekki að sama skapi nægjanlegt magn af plöntum til að koma niður. Þar þarf sömuleiðis að gera betur og allt kostar þetta peninga, en með samstilltu átaki ríkis og stofnana, almennings og atvinnulífsins, fyrirtækja í landinu, getum við gert svo miklu meira. Vilji er allt sem þarf í þetta verkefni og hann er til staðar. Á flutningsmönnum sem að þessari þingsályktunartillögu standa sjáum við að hún gengur þvert á flokka, bæði koma menn að verkefninu úr stjórnarflokkum og stjórnarandstöðu og mér finnst það lýsa stuðningi við þá leið og það verkefni sem við getum farið í öll saman.

Virðulegur forseti. Að lokum vil ég hvetja til þess að umhverfis-, orku- og loftslagsráðherra taki þetta föstum tökum því að það er oft hægt að gera mjög stóra og góða hluti sem þurfa ekki endilega að kosta gríðarleg fjárútlát. Í svo mörgu sem við erum að bjástra við hverju sinni er það svo að ef við nýtum samtakamáttinn förum við oft betur með þá fjármuni sem við leggjum í verkefnið, bara með samstilltu átaki. Það væri þá ráðherra sem myndi leiða þetta átak og tengja menn saman, fyrirtæki, stofnanir og almenning; hvetja fólk til dáða, skipuleggja þetta aðeins og nýta fjármunina eins vel og við höfum um að ráða hverju sinni.

Virðulegur forseti. Ég ætla að láta þessu lokið núna en vil hvetja ráðherra og þá sem vilja láta sig málið varða að ganga nú í verkið. Við getum gert svo miklu meira saman í þessu verkefni, þ.e. að græða upp landið, hvort sem er með grasi eða skógi.


Ræðumaður: Þórarinn Ingi Pétursson

Frú forseti. Ég þakka hv. þingmanni fyrir spurninguna. Það er ekkert einfalt svar við þessu, hvað viðkomandi þingmaður heldur og hvers hann væntir. Ég legg það nú yfirleitt að jöfnu, hvar svo sem menn standa í pólitík eða annað, í þeim verkefnum sem menn taka að sér, en ég ber væntingar til þess ráðherra sem er við stjórnvölinn núna í umhverfis-, loftslags- og orkumálum um að hann taki til óspilltra málanna. Það á náttúrlega að vera þannig, alveg sama í hvaða flokki menn eru, að menn eiga að láta verkin tala. Það er fyrst og fremst verkefnið. Það er ákveðinn sáttmáli í gangi innan ríkisstjórnarinnar og það sem verið er að hvetja til hins og þessa og hvetja menn til góðra verka og þá er það þannig, burt séð frá því í hvaða flokki menn standa, að menn eiga að láta allt fylgja með. Ef þeir leggja eitthvað til, þá verða þeir að styðja við það. Ég ber þær væntingar í brjósti að umhverfis-, orku- og loftslagsmálaráðherra fylgi þessu eftir og geri það sem verið er að hvetja til og beiti þeim verkfærum sem hann hefur í höndunum nú þegar.


Ræðumaður: Þórarinn Ingi Pétursson

BændablaðinuFrú forseti. Ég þakka hv. þingmanni spurninguna. Í grunninn er hv. þingmaður sem hér stendur bjartsýnismaður   og getur sömuleiðis verið afskaplega þolinmóður og þrár þannig að lengi má manninn reyna, eins og sagt er, og það á við í þessu tilfelli. Svo ég svari nú spurningunni beint sem snýr að ráðherranum þá ætla ég bara að upplýsa hv. þingmann um að ég hef ekki unnið þá forvinnu að undirstinga ráðherra eða þess háttar hvað þetta varðar. En aftur á móti verð ég að segja það að umræðan finnst mér hafa þróast, hún hefur magnast, sérstaklega í ljósi þess að við erum að hvetja bændur til aukinnar akuryrkju og kornræktar og þá verða bændur sömuleiðis að fá að hafa einhver vopn í höndunum til að verjast ágangi og þess háttar, hvort sem það er frá fugli eða einhverju öðru. Öll sú umfjöllun sem hefur verið, hvort sem hún hefur verið í eða öðrum miðlum, er til þess fallin að vekja áhuga væntanlega og varpa ljósi á þá stöðu sem uppi er og þingsályktunartillagan, þó að hún sé þingmannamál eins og mörg önnur mjög góð mál sem flutt eru hér á hinu háa Alþingi, er fyrst og fremst hvatning til ráðherra um að taka til óspilltra málanna í þessum efnum. Við erum með verkfærin. Við erum aðilar að samstarfsverkefni milli okkar frændþjóða þannig að ég tel að innan fárra missera þá hljótum við að geta náð þessu fram.


Ræðumaður: Þórarinn Ingi Pétursson

Frú forseti. Ég mæli hér fyrir þingsályktunartillögu um leyfi til að veiða álft, grágæs, heiðagæs og helsingja utan hefðbundins veiðitíma. Flutningsmenn ásamt þeim sem hér stendur eru hv. þingmenn Ágúst Bjarni Garðarsson, Hafdís Hrönn Hafsteinsdóttir, Lilja Rannveig Sigurgeirsdóttir og Jón Gunnarsson.

Tillagan hljóðar svo:

Alþingi ályktar að fela umhverfis-, orku- og loftslagsráðherra að útbúa tillögur um heimild til tímabundinna og skilyrtra veiða á eftirfarandi tegundum fugla utan hefðbundins veiðitíma þeirra:

a.   álft, grágæs, heiðagæs og helsingja á kornökrum og túnum frá 15. mars til 15. júní,

b.   álft á kornökrum frá 1. maí til 1. október.

Leyfin verði veitt á þeim svæðum þar sem þörf er talin á aðgerðum vegna verulegs ágangs fugla á tún og kornakra.

Ráðherra geri einnig stjórnunar- og verndaráætlun fyrir álftir og gæsastofna á Íslandi í samvinnu við Umhverfisstofnun og hagsmunaaðila.

Ráðherra greini Alþingi frá tillögum sínum og leggi fram skýrslu um áætlunina eigi síðar en 1. desember 2024.

Virðulegur forseti. Í greinargerð með málinu er farið nokkuð ítarlega yfir áhrifin sem þessir fuglar geta haft á uppskeru bænda og það tjón sem þeir valda. Sömuleiðis verður að hafa í huga að þessir ágætu fuglar eru ekki einungis að bíta gras eða leggja kornakra að velli heldur eru þeir sömuleiðis í úthaga og á hálendi landsins og það þarf að fylgjast með þeim ágangi. Nú hefur í gegnum árin yfirleitt verið bent á blessaða sauðkindina þegar kemur að ágangi á landið og fleira en vissulega verðum við að horfa á fleiri grasbíta í því samhengi. Þar getum við hæglega bent á þann ágang og allt það sem t.d. heiðagæsin leggur að velli á hálendi landsins.

Þessi þingsályktunartillaga er nú ekki ný af nálinni og hefur verið lögð fram fjórum sinnum og þetta er í fimmta skipti sem er mælt fyrir þessari þingsályktunartillögu. Það er tímabært, eins og maður segir, þótt fyrr hefði verið, að taka til óspilltra málanna hvað þetta varðar. Ég minni á að á síðasta þingi, síðasta ári, voru samþykkt fjárútlát sem eru sömuleiðis í fjármálaáætlun, einir 2 milljarðar sem eiga að fara til stuðnings við kornrækt á landinu. Það skýtur skökku við að við séum að bæta í við kornræktina og hvetja menn til akuryrkju þegar flugvargurinn, ef við getum kallað það sem svo, steypir sér í akra og leggur akrana algerlega í rúst.

Það er áhugaverð grein í Bændablaðinu síðasta sem var gefið út fimmtudaginn 2. nóvember. Það er farið yfir þetta frá öllum sjónarhornum og rætt þar við bændur sömuleiðis, um tjónið sem orðið hefur. Sömuleiðis er þarna komið inn á aðrar hliðar, um það hvaða áhrif veiðar hafa, veiðar á álft og grágæs, hvort þetta valdi fuglunum stressi o.s.frv. og það vinni bara gegn sér að vera að veiða þá. Ég ætla ekki að leggja dóm á það í þessu en það er mikilvægt í því samhengi að við fylgjum því eftir og þeim skuldbindingum sem við höfum áður gengist undir.

Það er nú svo að íslenska ríkið hefur frá árinu 2013 verið aðili að samningnum um vernd farfugla og votlendisfugla sem eru í Afríku, og Evrasíu er nú sagt hér, og heitir, með leyfi forseta, „African-Eurasian Migratory Waterbird Agreement“, AEWA. Þessi samningur kveður á um aðgerðir til verndunar votlendisfugla á viðkomustöðum þeirra og sömuleiðis snýr þetta að þeim varpstöðvum og þeim áningarstöðum og þar sem stofnstærð er metin hverju sinni. Það hefur nú verið gert af okkar frændþjóðum og vinaþjóðum þar sem menn hafa metið áhrif, t.d. af stofni heiðagæsar, grágæsar og helsingja. Það var gert t.d. varðandi Svalbarðastofn heiðagæsa sem hefur vetursetu í Danmörku og Noregi. Það var gert sömuleiðis í samstarfi við Holland og Belgíu þar sem þessir fuglar eiga vetursetu og það var bara ákveðið að taka fjöldann niður í ákveðið magn, þ.e. stofnstærðin skyldi vera u.þ.b. 60.000 fuglar. Þetta gerðu þeir bara á tveimur árum.

Ég sé því ekkert til fyrirstöðu, hvort sem við erum að tala um álftir, grágæsir, heiðagæsir eða helsingja, að við tökum þetta sama hér vegna þess að það er engum stofni gott og hollt að verða of stór. Það getur sömuleiðis valdið skaða innan frá í stofninum ef að farið er að ganga á æti og annað fyrir fuglana, því það er ekkert smáræði sem hver fugl getur látið ofan í sig og eru til tölur þess efnis hvað hver fugl þarf að innbyrða á hverjum degi. Þar er nú álftin einna öflugust í því og innbyrðir gríðarlegt magn á hverjum degi, ég held að það séu einhver 300 grömm, eitthvað svoleiðis, sem hver fugl þarf á dag. Vitanlega þurfa minni fuglar eitthvað aðeins minna en ef við margföldum það magn sem hver fugl innbyrðir af þurrefni á hverjum degi miðað við þær þúsundir fugla og tugþúsundir fugla sem eru hér yfir sumarið er þetta gríðarlegt magn þegar saman er tekið.

Virðulegur forseti. Ég vil vitna til þess að haft var eftir einum stærsta kornræktanda landsins, Björgvini Harðarsyni í Laxárdal, fyrir ekkert svo löngu síðan að það hafi verið milljónatjón á kornökrum hans af ágangi fugla. Þessi ágæti bóndi hefur áratugareynslu og mikla þekkingu á því sem hann hefur verið að gera og reynt að nýta sér fælur og annað. Það eru mjög margir bændur sem hafa verið að reyna að gera það sömuleiðis þannig að tjónið er víða en vissulega er það þannig að bændur verða að líta sér sömuleiðis nær og skrá tjónið vegna þess að því miður eru skráningar stundum af skornum skammti hvað þetta varðar og við þurfum að gera átak í því sömuleiðis.

Það er áhugavert að heyra lýsingar bænda sem hafa verið að glíma við t.d. álftina. Ef þú færð 300 álftir í heimsókn er það eins og að fá 100 hesta stóð í túnið hjá þér. Kosturinn við að fá 100 hesta stóð í túnið er að þú getur rekið það í burtu og skammað eigandann en þegar kemur að því að reka álftir upp þá, jú, hún flýgur upp en hún kemur bara aftur. Þetta er nú það sem menn eru að eiga við, bændur vítt og breitt um landið. Væntanlega er það vegna þess að stofnstærðin er orðin mun meiri en hún þarf yfir höfuð að vera og þegar skepnur komast í góðan haga þá svo sem fjölgar þeim nú eðlilega hraðar og það er það sem við eigum við í dag. Sömuleiðis verðum við að hafa í huga að það á ekki við um alla gæsastofna eða álftir. Grágæsinni hefur fækkað tiltölulega ef eitthvað er undanfarin ár, að talið er, en aftur á móti hefur heiðagæsinni fjölgað alveg gríðarlega þar á móti. Sömuleiðis hefur helsingi verið að sækja í sig veðrið hér. Hann hefur ekki bara verið hérna sem gestur þegar hann millilendir hér á milli Evrópu og Grænlands heldur hefur hann sömuleiðis verpt hér og bætt heldur betur í varp á undanförnum árum.

Virðulegi forseti. Það er mikilvægt í þessu samhengi að ráðherra umhverfis-, orku- og loftslagsmála taki þetta mál föstum tökum því að það er eins og að bíta í skottið á sér að vera að hvetja bændur til aukinnar akuryrkju en eiga það yfir höfði sér að geta ekki varist ágangi af flugvargi, ég ætla að leyfa mér að nota það orð, virðulegi forseti, og hafa í sjálfu sér engin vopn eða engin ráð í höndunum og þessar fælur sem menn hafa verið að nota virka misvel. En ég er alveg sannfærður um það, og flutningsmenn sem að þessari þingsályktunartillögu standa eru það, að okkur ber að nýta þær heimildir sem við höfum í samstarfi við aðrar þjóðir, meta hér stofnstærðir af fuglum og ef raunin verður sú að fjöldinn er mun meiri en áætluð og æskileg stofnstærð er að þá verði gripið til ráða. Það kemur ágætlega fram í ályktuninni hvað skuli gera og það eru hér ákveðin tímabil þar sem mönnum er heimilt að taka fuglana niður.

Vitanlega veit ég að álftin er tignarlegur og fallegur fugl. Hún hefur verið friðuð hér síðan 1913. Samkvæmt þeim gögnum og heimildum sem ég hef fyrir mér við vinnslu þessa máls er ástæðan fyrir friðuninni fyrst og fremst hvað það væri mikil prýði að tegundinni en ekki að tegundin hafi verið í sérstakri útrýmingarhættu. Þó svo að við höfum hér á öldum áður haft miklar nytjar af álftinni þá var það nú held ég fyrst og fremst að það var ekki vegna þess að stofninn væri í útrýmingarhættu heldur vegna þess að þetta þykir náttúrlega gríðarlega fallegur fugl og ég held að það séu nú flestir sammála um það. En það er þannig í náttúrunni að það er margt fallegt í kringum okkur en þegar við þurfum við að reyna að hafa jafnvægi á hlutunum þá verðum við að beita þeim ráðum sem tiltæk eru hverju sinni og ég tel það vera, virðulegur forseti, í þessari þingsályktunartillögu. Þetta er fyrst og fremst hvatning til ráðherra að grípa til þeirra vopna, ef maður getur sagt sem svo, sem við höfum með þeim samningum sem við höfum undirgengist með frænd- og vinaþjóðum hér í Evrópu.

Virðulegi forseti. Ég læt þessari yfirferð lokið.


Ræðumaður: Ásmundur Einar Daðason

Virðulegur forseti. Ég vil byrja á því að þakka fyrir þessa umræðu, ég held að það sé allt of sjaldan sem við tökum umræðu um menntamál í þessum sal og því vil ég fagna og þakka hv. þingmanni fyrir að hefja þessa umræðu. Ég vil líka segja að ég er hjartanlega sammála mörgum þeim ræðum sem hér hafa verið fluttar þegar við ræðum um mikilvægi þess að efla verknám, þegar við ræðum um mikilvægi þess að mæta ólíkum hópum, þegar við ræðum um mikilvægi valfrelsis, hvort sem er á höfuðborgarsvæðinu eða úti á landi. Ef við ætlum að ræða valfrelsi þá þurfum við líka að vera trygg með þá hópa sem menntastefnan okkar, sem er mjög metnaðarfull, gerir ráð fyrir að við ætlum að gera betur í að ná til, ná til ákveðinna hópa inni í skólunum, við þurfum að vera meðvituð um það að við þurfum að hafa aflið til að ná þessum hópum og fylgja þeim eftir. Hver nemandi í verknámi kostar meira en hefðbundinn nemandi í bóknámi. Hver nemandi með erlendan tungumála- og menningarbakgrunn — við þurfum aukinn slagkraft til að aðstoða þessa nemendur við að komast í gegnum framhaldsskólakerfið. Það þarf meira fjármagn að fylgja þeim nemendum sem fara inn á starfsbrautir, sem eru að stækka. Það er hugsunin sem var á bak við þessa vinnu, að auka slagkraftinn til þess að mæta þessum nemendum. Það er hægt að gera, eins og ég hef sagt, annars vegar með nýju fjármagni eða með einhvers konar sparnaði, af því að það orð er notað, eða þá auknum slagkrafti inni í kerfinu. Hugsunin hefur ekki verið sú að skera niður framhaldsskólakerfið. Það er aukning framlaga á næstu árum en hún er ekki það mikil að maður geti með góðu móti sagt að á næstu tveimur til þremur árum getum við mætt öllum þeim sem framhaldsskólakerfið þarf að taka við. Þess vegna höfum við verið í samtali um aukið fjármagn. Það mun skýrast vonandi á næstu vikum þegar kynntar verða tillögur fyrir 2. umræðu fjárlaga en ekki hvað síst um fjármálaáætlun. Hér er spurt hvað þurfi til þess að við breytum þessu. Við þurfum að hafa algerlega skýrt svar við því og trúa því, hvort sem það er þing eða ríkisstjórn, að við getum mætt þessum nemendum sem eru að koma inn í kerfið á næstu árum og það er hin lögbundna skylda. Það er það sem ég tek með mér og það er það sem ég finn líka að er mikill stuðningur við hér á þingi.  Ég hlakka til þess að við kynnum nýja tímalínu í þessum málum þar sem maður getur sagt með góðri samvisku, í fullri trú, að menntakerfið sé fyrir alla og við ætlum að mæta öllum.


Ræðumaður: Líneik Anna Sævarsdóttir

Virðulegi forseti. Framhaldsskólarnir hafa fjölþætt hlutverk í samfélaginu en fyrst og fremst er mikilvægt að þeir geti boðið öllum ungmennum þessa lands upp á fjölbreytt nám og stutt við farsæld þeirra. Skólarnir hafa líka býsna stórt hlutverk í símenntun eða fullorðinsfræðslu og þurfa að geta tekið á móti  fullorðnum námsmönnum, m.a. í kjölfar raunfærnimats.

Virðulegi forseti. Ég vil nota þetta tækifæri og vekja athygli á því að staða raunfærnimatsins er aðeins óljós núna og þar er úrbóta þörf. Megináskorunin sem við stöndum frammi fyrir núna í framhaldsskólakerfinu er langþráð; loksins hefur tekist að auka eftirspurnina eftir iðn- og starfsnámi. Frábærar fréttir, en þær þýða líka að ýmislegt þarf að hugsa upp á nýtt. Sumt er einfalt, eins og að beina námsmönnum á milli skóla þegar námshópur á einum stað er orðinn fullur en pláss er annars staðar, en annað kallar á meiri yfirlegu.

Það þarf ekki bara að mæta breyttri eftirspurn eftir námi. Það þarf líka að mæta fjölbreyttari hópi þar sem nú fara ungmenni nær undantekningarlaust í framhaldsskóla. Og þá þarf líka að mæta fleiri tvítyngdum nemendum sem eru á öllum stigum í íslenskufærni, sumir fæddir hér á landi en aðrir nýkomnir til landsins.

Við þurfum að fara í breytingar en mikilvægt er að skólasamfélögin um allt land fái tækifæri til að móta sýn og ólíkar útfærslur í samræmi við aðstæður og ólíkar þarfir nemenda. Á sama tíma þarf að horfa á stóru myndina og markmið um menntastefnu.

Við þurfum framhaldsskólakerfi sem getur tekið á móti fleiri verk- og iðnnemum, býður fjölbreytt og gott bóknám, mætir innflytjendum þar sem þeir eru staddir og tekur á móti þeim sem þurfa  starfsbrautarúrræði án vandræðagangs. Það á að vera keppikefli að gera úrræði félagsþjónustu og Vinnumálastofnunar fyrir ungt fólk á framhaldsskólaaldri óþörf.  Við þurfum að geta mætt öllum  á þessum aldri innan framhaldsskólakerfisins, gæti fjármagn fylgt einstaklingunum til 18 ára aldurs.


Ræðumaður: Ásmundur Einar Daðason

Virðulegi forseti. Ég vil byrja á því að þakka hv. þingmanni fyrir að hefja þessa umræðu og þakka fyrir það að við séum að ræða menntamál hér í sölum Alþingis. Ég vil líka segja að ég er hjartanlega sammála inngangi hv. þingmanns sem ræðir áskoranirnar og hvað það er sem við þurfum að mæta í menntakerfinu, við þurfum að mæta þessum áskorunum. En hverjar eru þær? Ég ætla rétt að fara yfir það hér í mínu máli.

Við erum að sjá stóraukinn fjölda nemenda sem er að sækja starfsbrautir framhaldsskóla, nemendur með einhvers konar fötlun og það mun halda áfram á næstu árum. Við erum að sjá stóraukinn fjölda nemenda af erlendum uppruna koma inn í framhaldsskólakerfið. Það mun jafnframt aukast á næstu árum og við vitum að þeir nemendur koma ekki eins vel undirbúnir og það þarf meiri stuðning og stoð til þess að aðstoða þá við að komast í gegnum framhaldsskólann. Við sjáum aukinn fjölda sem er hvorki í framhaldsskóla né á vinnumarkaði sem þarf að taka miklu betur utan um innan framhaldsskólakerfisins. Við erum að sjá stóraukinn fjölda, m.a. vegna aðgerða um kynningu og breytingar á verknámi á síðasta kjörtímabili, sem vill fara í verknám þannig að við erum að undirbúa viðbyggingar við framhaldsskóla sem nema 10.000–15.000 m² á næstu árum.

Það sem þessi nemendahópar eiga sameiginlegt og kalla á er að við þurfum aukinn stuðning og aukið fjármagn til að fylgja þessum nemendum eftir. Við viljum að nám sé fyrir alla. Við viljum geta mætt þessum nemendum. En hver er staðan og hvernig mætum við þeim? Kerfið er fínt í dag ef við ætlum ekki að ná auknum árangri með þessa nemendur og við ætlum ekki að vera tilbúin á næsta og þarnæsta ári til að grípa þá. Þá þurfum við í rauninni ekki kerfisbreytingar í framhaldsskólakerfinu.

Við mátum það svo,  vegna þess að aflið til að gera breytingarnar er m.a. fjármagnið, að það þyrfti stóraukið fjármagn inn í kerfið á næstu árum til að mæta þessu. Það er sannarlega aukning á fjármagni inn í framhaldsskólakerfið á næstu árum en það er ekki nóg til að hægt sé að segja að við stöndum þar eftir eitt ár að við getum mætt lögbundnum skyldum okkar um að mæta þessum hópum m.a. í kerfinu. Þess vegna teiknuðum við upp ákveðnar sviðsmyndir til að mæta þessu um eflingu framhaldsskólastigsins. Hvar getum við með aukinni og bættri nýtingu, slagkrafti á milli skóla, samvinnu og sameiningum á milli skóla, mætt þessum áskorunum til næstu ára? Við byggðum það m.a. á upplýsingum frá skólunum sjálfum um að það væru laus námspláss, sérstaklega í bóknámi.

Síðan myndaðist gríðarlega mikil pólitísk samstaða um að reyna að fara aðrar leiðir en þær sem ég hef rætt hér að framan. Því fagna ég. Ég hef aldrei verið sérstakur hvatamaður um sameiningar skóla eingöngu til þess að sameina skóla. Í framhaldi af því, af því að þingmaðurinn spyr um stöðu þessarar vinnu, hefur farið fram góð vinna milli menntamálaráðuneytis, fjármálaráðuneytis og eftir atvikum forsætisráðuneytis um leiðir til að mæta þessum áskorunum með öðrum hætti, m.a. með auknu fjármagni. Þeirri vinnu miðar vel áfram og hún gengur vel og ég á m.a. von á því að við munum geta við 2. umræðu fjárlaga kynnt breytingar í þá veru að geta mætt þessum málaflokkum á næsta ári en þó ekki hvað síst að þetta verði tekið inn í vinnslu fjármálaáætlunar á næsta misseri vegna þess að það er árið 2025 sem við höfum áhyggjur af. Þetta eru gríðarlegar langtímaaðgerðir sem þarf að ráðast í. Á þeim grunni, þegar þetta samtal fór af stað, af því að þingmaðurinn spyr hvar vinnan standi, þá ýttum við þessum áformum til hliðar að sinni meðan við erum að útfæra nýja tímalínu yfir það hvernig við getum mætt þessum áskorunum sem ég nefndi áðan, sem eru dýrara kerfi, dýrari nemendur en um leið líklega mikilvægasta fjárfestingin sem við gerum í framhaldsskólakerfinu, þ.e. að grípa nemendur sem eru dýrar í núinu en eru gríðarlega mikilvægir til framtíðar og það að mæta þeim eru lögbundnar skyldur okkar.

Í tengslum við það munum við kynna á næstunni hvernig ný tímalína verður, hvernig við mætum þessum nemendum þannig að við getum þá sagt og sá sem hér stendur, sem ber ábyrgð á því að framhaldsskólinn sé fyrir alla og allir hafi aðgengi að honum, geti sagt með góðri samvisku: Já, kerfið er þannig fjármagnað, kerfið er þannig uppbyggt að það getur mætt áskorunum sínum. Og miðað við þá vinnu sem er í gangi og verður vonandi kynnt á næstunni getum við sagt það með góðu móti þá.


Ræðumaður: Halldóra Fríða Þorvaldsdóttir

Virðulegi forseti. Mig langar að ræða hér um land í eigu ríkisins í Reykjanesbæ og þá sérstaklega land þar sem áformað er að byggja upp íbúðarhúsnæði næstu árin, í Ásbrúarhverfi. Sú uppbygging er jákvæð því mikilvægt er að tryggja aukið framboð íbúða eins og markmið rammasamnings ríkis og sveitarfélaga gerir ráð fyrir, en því fylgja líka áskoranir þar sem mikilvægt er að tryggja uppbyggingu innviða samhliða íbúafjölgun sem á sér enga hliðstæðu. Það er umhugsunarvert að ríkið eigi mikið magn lands og lóða innan sveitarfélags, selji byggingarrétt á þeim og tryggi sér tekjuskapandi, öruggt umhverfi til frambúðar í formi lóðarleigu og taki svo ekki þátt í að byggja upp innviði sem íbúar þurfa að nýta sér en það eru fjárfestingar sem sveitarfélög þurfa að leggja marga milljarða í að byggja upp samhliða því að íbúum fjölgar.

Ljóst er að mörg hundruð íbúðir munu rísa á land í eigu ríkisins á næstu árum því umtalsvert magn þess er ætlað fyrir íbúðarhúsnæði og gert er ráð fyrir að íbúafjöldi í hverfinu sem nú telur 5.000 manns muni a.m.k. tvöfaldast. Það er því í mínum huga ljóst að ríkið verður að leggja sín lóð á vogarskálarnar og tryggja að sveitarfélagið þurfi ekki að fara í dýrar lántökur til að tryggja íbúum sem búa í húsnæði á lóðum ríkisins aðgang að sjálfsagðri grunnþjónustu.

Ríkið á einnig land á miðsvæði sveitarfélagsins sem er samfélaginu mikilvægt þegar kemur að þróun nýrra svæða, t.d. fyrir verslun og þjónustu. Þegar svo ber undir er að mínu mati ekki ásættanlegt að ríkið geti seinkað verulega eða hamlað að öllu leyti uppbyggingu innan sveitarfélaga.

Virðulegi forseti. Ég vil hvetja til enn meiri samvinnu ríkis og sveitarfélaga í samskiptum, skipulagi og innviðauppbyggingu þegar kemur að landi og lóðum innan sveitarfélaga sem eru í eigu ríkisins og ríkið hefur öruggar tekjur af til framtíðar.


Ræðumaður: Líneik Anna Sævarsdóttir

Virðulegi forseti. Ég vil þakka fyrir þessa umræðu um mikilvægt mál. Það er mjög mikilvægt að verið sé að huga að störfum án staðsetningar en ég vil nota þetta tækifæri til að koma inn á störf með staðsetningu. Kannski er fyrsta verkefnið sem við ættum að fara í þegar verið er að huga að því að dreifa störfum enn frekar um landið að greina það hvaða störf þurfa að vera með staðsetningu. Gott dæmi um það er einmitt umrætt starf á Þórshöfn sem hv. fyrirspyrjandi spurði hér um. Þar þarf hlutastarf fyrir sýslumannsembættið en þá er einmitt upplagt að nota tækifærið og færa jafnframt óstaðbundin verkefni, því að það er ekki endilega víst að staðbundna starfið krefjist 100% vinnuframlags.


Ræðumaður: Líneik Anna Sævarsdóttir

Virðulegi forseti. Ég þakka hv. þm. Diljá Mist Einarsdóttur fyrir svarið og get verið mjög sammála henni að mörgu leyti. Ég held kannski að við höfum öll, bæði hér á þingi og stjórnmálahreyfingarnar, aðeins sofnað á verðinum í forvarnamálum og þess vegna er ég að spyrja sérstaklega út í stefnu flokksins. Ég sjálf tel að minn flokkur þurfi að skerpa sína sýn og ég held að við þurfum öll að skerpa okkar sýn þó að hún hafi kannski verið misskörp fram að þessu. Ég sjálf hef samkvæmt beiðni í alþjóðastarfi flutt fyrirlestur um íslenska forvarnamódelið sem ég þekki vel, bæði sem foreldri á þeim tíma sem var verið að innleiða það, sem kennari og skólastjóri. Það er auðvitað bara mjög gott verkfæri. Við þurfum kannski að uppfæra eitthvað, sem ég er samt ekki viss um því að í rauninni eru þetta þrjú atriði; þetta snýst um samveru foreldra, þetta snýst um virkni og það að vera sammála um það að því eldri sem ungmenni eru þegar þau prófa fyrst einhver efni sem hægt er að vera háður því betra eða því minni hætta skapast. Þetta eru þrjú mjög mikilvæg atriði sem ég held að við getum öll verið sammála um hvar í samfélaginu sem við erum. Svo eru leiðirnar fræðsla, það er takmarkað aðgengi og það er minni sýnileiki sem hefur skilað okkur árangri, sem þarf að fylgja þessu forvarnamódeli. Þannig að ég vil aðeins spyrja hv. þingmann út í þetta með sýnileikann og aðgengið og sýn hennar á það hvernig það styður við svo virka vinnu með ungmennum.


Ræðumaður: Líneik Anna Sævarsdóttir

Virðulegi forseti. Ég vil þakka hv. þm. Diljá Mist Einarsdóttur fyrir framsöguna og fyrir frumkvæði og forystu í því að flytja þessa tillögu ásamt fleiri þingmönnum. Ég held að þetta sé mikilvægt mál. En ég velti fyrir mér, eins og þingmaðurinn raunar kom inn á, hvort við þurfum ekki að taka heildstætt utan um þessi mál sem tengjast vímuefnanotkun, tóbaks- og áfengisnotkun og notkun annarra vímuefna, annarra efna sem fólk ánetjast. Mig langar að spyrja hv. þingmann annars vegar um hennar skoðun á því hvort við séum að vinna nógu markvisst í forvarnamálum og hins vegar út í stefnu Sjálfstæðisflokksins í forvarnamálum.


Ræðumaður: Halla Signý Kristjánsdóttir

Virðulegi forseti. Ég þakka hv. þm. Guðmundi Andra Thorssyni fyrir að koma hérna upp og taka undir. Ég veit að hans þekking í þessum málum er nokkuð djúp og skilningurinn á þessu. Þetta er nefnilega svo samofið. Við getum t.d. talað um örnefni á Íslandi, sem eru kannski mikilvægur mælikvarði á ýmsa menningu og trú, bæði þjóðtrúna, álfa, huldufólk og galdra jafnvel — ég veit það ekki, ég þekki kannski ekki mörg örnefni sem tengjast þeim. Það styður það að þetta hefur alltaf verið og það er bara hreinlega í genunum á okkur að trúa — eða alla vega þekkjum við þetta öll. Við getum jafnvel kannski talað um jólasveinana líka í þessu sambandi af því að við höfum séríslenskt fyrirbæri sem eru 13 jólasveinar. Ég held að þetta skipti okkur máli og við verðum að muna eftir að halda þessu á lofti og gleyma þessu ekki.


Ræðumaður: Halla Signý Kristjánsdóttir

Virðulegi forseti. Ég flyt hér þingsályktunartillögu um miðstöð íslenskrar þjóðtrúar á Ströndum sem hljómar svo:

„Alþingi ályktar að fela menningar- og viðskiptaráðherra að beita sér fyrir því að stofnuð verði miðstöð íslenskrar þjóðtrúar í Rannsóknasetri Háskóla Íslands á Ströndum.“

Í greinargerð segir:

Rannsóknasetur Háskóla Íslands á Ströndum sérhæfir sig í rannsóknum í þjóðfræði og tengdum greinum og leggur mikla áherslu á miðlun og hagnýtingu þekkingar. Íslensk þjóðtrú og miðlun þekkingar um hana er eitt af lykilverkefnum setursins. Það verkefni er kallað „Þjóðtrúarfléttan“ og snýst um að skapa vettvang fyrir upplýsingagjöf og fjölbreytt samstarfsverkefni um þjóðtrú á Íslandi.

Stofnun miðstöðvar um íslenska þjóðtrú myndi efla vinnu við grunnrannsóknir í bland við markvissa miðlun með fjölbreyttum leiðum og jafnframt upplýsingaþjónustu á þessu sviði menningararfsins. Þá er það talið styrkur fyrir verkefnið að rannsóknasetrið er á Hólmavík, í nágrenni við sjálfseignarstofnunina Strandagaldur, sem auk þess að standa á bak við Galdrasýningu á Ströndum hefur miðlað og gefið út fjölda verkefna um galdra á Íslandi. Rannsóknasetrið starfar einnig náið með nemendum og kennurum í þjóðfræði í Háskóla Íslands, Þjóðminjasafninu og Árnastofnun sem myndi vera verkefninu til framdráttar og má því segja að samlegðaráhrif þess geti orðið mikil.   Í riti um Rannsóknasetur HÍ á Ströndum, framtíðarsýn og stefnu, segir:

„Setrið gæti vel orðið eins konar upplýsingamiðstöð og tengiliður um íslenska þjóðtrú og unnið að miðlun og samvinnu fræðafólks og listamanna á þessu sviði, með sérstökum starfsmanni. Setrið hefur tekið að sér verkefni fyrir þriðja aðila, svo sem Vestfjarðastofu, Samtök sveitarfélaga á Norðurlandi vestra og sveitarfélagið Strandabyggð. Halda mætti áfram á þeirri braut, svo framarlega sem slík verkefni yfirtaka ekki meginmarkmið setursins um miðlun og rannsóknir í þjóðfræði.“

Rannsóknasetur Háskóla Íslands á Ströndum – Þjóðfræðistofa hefur haft augljós jákvæð áhrif á byggðarlagið í nærumhverfi sínu, sem ekki er hægt að líta fram hjá, bæði hvað varðar menningu, mannlíf og atvinnulíf. Setrið styður vel við byggð og samfélag, eykur fjölbreytni og hækkar menntunarstig. Vegna framangreinds telja flutningsmenn mikilvægt að byggt verði áfram á þeirri þekkingu sem þegar hefur orðið til og að henni verði miðlað þannig að aðrir fái hennar notið.

Miðstöð íslenskrar þjóðtrúar á Ströndum myndi standa fyrir kynningu á íslenskri þjóðtrú, bæði með þátttöku í verkefnum og á eigin vegum. Þetta væri gert með grunnrannsóknum og einnig miðlun og upplýsingaþjónustu á þessu sviði menningararfs Íslendinga. Slík stofnun gæti haft áhrif langt út fyrir landsteinana með þátttöku í alþjóðlegu tengslaneti þjóðtrúarrannsókna og miðlunar.“

Ásamt mér eru flutningsmenn hv. þingmenn Lilja Rannveig Sigurgeirsdóttir, Stefán Vagn Stefánsson, Bjarni Jónsson og Eyjólfur Ármannsson. Þetta mál er kannski ekki stórt í sniðum en mikilvægt. Mér datt í hug þegar ég var að hlusta á þingsályktunartillögu í gær um að auka fræðslu í kristindómi hér á landi, af því að  trúarlífið er svo samofið okkar menningu, að þessi trú, þjóðtrúin, hefur svo sannarlega oft og iðulega verið hærra sett heldur en trúin okkar á guð almáttugan og alla þá sveina. Þjóðtrúin er svo sterk í okkar menningu og hefur í gegnum tíðina, allt frá því að land byggðist, haft mikilvægar skírskotanir í okkar arf og er jafnvel enn nokkuð sterk. Hver þekkir það ekki að forðast að ganga undir stiga eða stoppa við ef svartur köttur hleypur fram hjá eða þá að bera virðingu fyrir stokkum og steinum úti í náttúrunni þar sem einhverjir gætu verið? Vegagerðin tekur tillit til þess við lagningu vega að það sé ekki álagablettur eða annað slíkt. Galdrar eiga sér djúpa sögu í arfleifðinni. Þótt við séum sem betur fer svo sem hætt að stunda galdra eða brenna fólk á báli þá er þetta saga sem skiptir okkur máli. Ég held að slíkt setur, sem myndi fela í sér upplýsingar og annað, gæti bæði verndað og varðveitt þessi gildi og þessa sögu, þessa arfleifð. Það er um allan heim verið að leggja áherslu á slíka skráningu og varðveislu. Ég held að við gerum kannski ekki nógu mikið af því að huga að þessum þáttum.

Staðsetningin á Ströndum — eins og kemur fram í tillögunni þá er þar fyrir Rannsóknasetur Háskóla Íslands sem sérhæfir sig í rannsóknum í þjóðfræði og tengdum greinum. Síðan hafa galdraverkefnin verið mjög áberandi á Ströndum. Það er sama hvar þetta er staðsett, hvort þetta er í New York, Reykjavík eða á Ströndum, það skiptir máli að þarna sé verið að vinna að þeirri þekkingu og þeim rannsóknum sem þegar hefur verið gert. Ég held að það skipti máli að efla um leið þá þekkingu og þá menningu sem er þörf fyrir. Það styður hvert annað, þetta starf sem hefur verið unnið þarna á Hólmavík.

Ég var í gær við opnun Þorskafjarðarbrúar sem styttir bæði leið og eykur öryggi og við erum að vinna mjög hratt og vel að því að koma Vestfjarðaleið og Vestfjarðahringnum til nútímavegar og þá um leið eykst ferðamennskan. Ég held að það skipti máli að efla byggðir hringinn í kringum þessa leið til að lyfta bæði upp menningu á staðnum og þeim sýnileika sem fyrir er.

Ég vona bara að þetta fái nokkuð góða umfjöllun og áhuga inni í nefndinni. Ég geri ráð fyrir að þetta fari inn í allsherjar- og menntamálanefnd. Ég held að ég kalli bara til allar góða vættir sem myndu hjálpa til við það.


Ræðumaður: Líneik Anna Sævarsdóttir

Virðulegi forseti. Árið 2021 kom út skýrsla starfshóps sem Ingibjörg Isaksen, núverandi formaður þingflokks Framsóknar, leiddi. Þessi skýrsla var um lífskjör og aðbúnað eldra fólks og er skemmst frá því að segja að 14 af 18 tillögum sem þar voru settar fram eru komnar vel á veg í vinnslu. Hluti af þeim er einmitt í þróun í gegnum verkefnið Gott að eldast sem hér hefur verið nefnt en það verkefni er lykill að framþróun í þjónustu við aldraða enda eitt af forgangsverkefnum ríkisstjórnarinnar, leitt af félagsmálaráðuneyti og heilbrigðisráðuneyti í samvinnu við fjölmarga í samfélaginu. Gott að eldast er verkefni þjóðarinnar og jafnframt heiti á aðgerðaáætlun fyrir árin 2023–2027 um heildarendurskoðun á þjónustu við eldra fólk sem samþykkt var á Alþingi síðastliðið vor. Framkvæmdin felst í þróunarverkefnum til að samþætta betur félags- og heilbrigðisþjónustu fyrir eldra fólk og stuðla þannig að auknu heilbrigði og lífsgæðum. Sem dæmi um þróunarverkefni sem því tengjast má nefna verkefni tengd lið A.1., um samþættingu félags- og heilbrigðisþjónustu í heimahúsum. Í sumar var auglýst eftir þátttakendum þar sem bæði sveitarfélögunum og heilbrigðisstofnunum bauðst að taka þátt. Tæplega 20 umsóknir bárust um þátttöku en skilyrði fyrir henni voru að stofnun sem rekur heimahjúkrun og sveitarfélög sem reka stuðningsþjónustu væru sammála um að einn aðili ræki samþætta þjónustu, samþætta heimaþjónustu á tilteknu svæði. Nú hafa sex svæði verið valin til þátttöku í þessu verkefni, þar á meðal eru Dalvíkurbyggð, Fjarðabyggð, Múlaþing og Mosfellsbær. Við þurfum að tryggja að samfélagið ráði við að þjónusta fjölbreyttan og stækkandi hóp eldra fólks á hverjum tíma og verkefnið Gott að eldast er upphafið að nýju verklagi í þeirri þjónustu.


Ræðumaður: Líneik Anna Sævarsdóttir

Virðulegi forseti. Ég vil byrja á því að þakka þessa umræðu sem er mikilvæg og hefur tengsl við margt það sem við gerum hér á Alþingi. Fyrir skemmstu ræddum við hér skýrslu forsætisráðherra til Alþingis um fátækt á Íslandi og kostnað samfélagsins vegna hennar. Þar komu fram þau jákvæðu tíðindi að hlutfall fólks 67 ára og eldra sem var undir lágtekjumörkum hvert ár frá 2000–2020 hefur farið úr tæpum 20% niður í um 6%. Öldruðu fólki í tekjulægsta hópnum hefur því fækkað hlutfallslega á síðustu 20 árum þannig að við erum á réttri leið. Það er líka bent á að til að bæta hag eldra fólks er betra að fara í gegnum almannatryggingakerfið en millifærslukerfin sem nýtast aftur betur fjölskyldufólki, barnafólki.

Nýlegar breytingar á almannatryggingakerfinu eiga væntanlega þátt í betri stöðu eldra fólks ásamt auknum tekjum úr lífeyriskerfinu. Meðal breytinga sem gerðar hafa verið á undanförnum árum er að 2020 voru sett lög um félagslegan viðbótarstuðning til að tryggja framfærslu þess eldra fólks sem hafði takmörkuð réttindi hjá almannatryggingum, oft vegna langrar búsetu erlendis. Þessi stuðningur mætir þeim sem hafa búið við lökustu kjörin. Þá var stuðningur í gegnum húsaleigubætur hækkaður um 25% um síðustu áramót. Kominn er rammasamningur ríkis og sveitarfélaga um aukið framboð á íbúðum á viðráðanlegu verði og búið er að tvöfalda frítekjumark atvinnutekna. Þrátt fyrir þetta þurfum við stöðugt að vera á vaktinni, greina og meta til að tryggja áframhaldandi markvissar aðgerðir til að koma öllum upp fyrir fátæktarmörkin, svo sem með aðgerðum í gegnum almannatryggingakerfið og í húsnæðismálum eins og að framan er nefnt.

Í seinni ræðu ætla ég að koma að samvinnuverkefninu Gott að eldast.


Ræðumaður: Lilja Rannveig Sigurgeirsdóttir

Hæstv. forseti. Ég þakka hv. þm. Birgi Þórarinssyni fyrir svarið sem var að mörgu leyti áhugavert vegna þess að hann talaði um að það vantaði leiðbeiningar fyrir kennarana í þessum málum sem er nákvæmlega það sem viðmiðin í aðalnámskrá gera út á. Það sem börn þurfa að hafa lært. Með aðalnámskránni var kennurum veitt aukið frelsi, frábært. Bekkir eru mismunandi, það þarf að gera þetta á mismunandi hátt. En hæfniviðmiðin eru samt þeir punktar sem kennararnir þurfa að fylgja og þar kemur það fram að kristni er nefnd í mjög mörgum viðmiðunum sem viðkoma trúarbrögðum. Nú er það þannig að ég er sjálf nýbúin að fara í gegnum þetta nám, kennaranámið, þar sem ég lagði sjálf áherslu á trúarbragðafræði og samfélagsfræði Þannig að ef kristinfræði væri sérstaklega tekin út fyrir ramma þá erum við að fara gegn þeim viðmiðum sem aðalnámskrá setur almennt vegna þess að kennurum er gefið frelsi en þeir þurfa samt að fylgja þeim viðmiðum sem koma fram.

Ég sé enn þá ekki hvernig þetta mun í rauninni geta tryggt það að kristinfræðin sé tekin enn meira fyrir vegna þess að hæfniviðmiðin tryggja að það sé talað um kristinfræði enda er talað um kristna trú í stjórnarskrá okkar.

Einnig er mjög margt sem kemur fram í greinargerð frumvarpsins sem á við um nær öll trúarbrögð. Trúarbrögð eru náttúrlega mjög mikilvægur partur af öllum samfélögum þannig að það er mjög mikilvægt að þetta sé kennt í öllum skólum. En við erum núna með fjölmenningarsamfélag. Það er talað hér um að þekking á eigin trú sé forsenda til skilnings á trú annarra og um leið til umburðarlyndis. Nú erum við fjölmenningarsamfélag og í sumum bekkjum eru mun fleiri nemendur sem eru ekki kristinnar trúar þannig að það er líka mikilvægt fyrir þau að þekkja sína eigin trú til þess einmitt að hafa betri skilning á kristinni trú með þeim rökum sem þingmaður kemur með í þessu frumvarpi.


Ræðumaður: Lilja Rannveig Sigurgeirsdóttir

Hæstv. forseti. Ég þakka hv. framsögumanni Birgi Þórarinssyni fyrir sína framsögu. Þetta er að mörgu leyti vel skrifað frumvarp, fer vel yfir sögu kristnifræði hér á landi en það er talað um að það þurfi að taka kristinfræði sérstaklega út fyrir trúarbragðafræðina, leggja sérstaka áherslu á hana.

Þegar maður opnar aðalnámskrá þá er það gert í nokkrum viðmiðum. Þar er sagt að börn í 4. bekk eigi að kunna deili á nokkrum frásögnum, helstu hátíðum og siðum kristni og annarra trúarbragða, einkum í nærsamfélaginu, og ef ég held áfram, með leyfi forseta, „komið auga á dæmi um áhrif Biblíunnar á samfélagið“. Þetta er í 4. bekk. Í 7. bekk eiga börn að geta gert grein fyrir völdum frásögnum, hefðum, hátíðum, siðum og táknum í kristni og nokkrum helstu trúarbrögðum heims. Svo í 10. bekk eiga börn að geta sýnt fram á læsi á frásagnir, hefðir, kenningar, hátíðir, siði og tákn kristni og annarra helstu trúarbragða heims sem og geta greint áhrif Biblíunnar og helgirita annarra helstu trúarbragða á menningu og samfélög. Þetta er því gert í viðmiðum, þetta eru bara nokkur atriði sem ég tók fram í fljótu bragði. Ég sé því ekki hvernig það á að skila þeim áhrifum sem hv. þingmaður vill ná fram með þessu frumvarpi með því að taka þetta sérstaklega fram í lögunum af því að það er nú þegar gert í aðalnámskrá.


Ræðumaður: Líneik Anna Sævarsdóttir

Virðulegi forseti. Í gær upplifðum við sögulegan viðburð í íslensku samfélagi, kvennaverkfallið á Íslandi árið 2023, daginn sem konur og kvár um land allt fóru í verkfall og allt að 100.000 mættu á Arnarhól. Þvílík orka, þvílík stemning. Til hamingju öll.

En hvað svo? Hvernig ætlum við að láta kraft gærdagsins brjóta blað í vinnunni að jafnrétti? Verkefnin sem standa upp úr eftir gærdaginn snúast um að halda áfram að breyta menningu, útrýma launamun kynjanna og kynbundnu ofbeldi, dreifa þriðju vaktinni og bæta stöðu kvenna af erlendum uppruna í íslensku samfélagi.

Á Íslandi höfum við góða sögu að segja af kerfisbreytingum sem hafa valdið straumhvörfum í jafnréttismálum, eins og tilkoma og þróun fæðingarorlofs og leikskóli fyrir alla. Við í Framsókn höfum þar lagt lóð á vogarskálarnar og við viljum halda áfram. Varaformaður Framsóknar, Lilja Dögg Alfreðsdóttir, benti í gær á mikilvæg skrif nýjasta Nóbelsverðlaunahafans í hagfræði sem fæst einmitt við rannsóknir á launamun til að efla skilning á stöðu kvenna á vinnumarkaði. Þangað má sækja þekkingu.

Á síðasta jafnréttisþingi komu fram sláandi upplýsingar um stöðu kvenna af erlendum uppruna á íslenskum vinnumarkaði svo sem að 76% kvenna af erlendum uppruna sem hafa lokið háskólanámi eru ekki í störfum í samræmi við menntun og að takmarkað aðgengi að íslenskukennslu, skortur á íslensku tengslaneti og fordómar í samfélaginu skapa hindranir. Stjórnvöld geta auðveldlega aukið aðgengi að íslenskukennslu og skýrt verkferla við mat á menntun en breyting á menningu er okkar allra.

Takk öll sem tókuð þátt í deginum með einum eða öðrum hætti. Jafnrétti er allra hagur.


Ræðumaður: Willum Þór Þórsson

Hæstv. forseti. Ég ítreka þakkir til hv. þm. Sigmars Guðmundssonar. Ég get alveg svarað því að við erum að setja aukinn kraft í að útfæra stefnu og samhliða að klára þetta stöðumat, af því að hv. þingmaður fór ágætlega yfir sviðið. Varðandi fíknivaktina sem tæki og hvernig það yrði útfært — sú hugmynd verður tekin inn í þessa umræðu, alveg örugglega. Ég vil líka segja að eftir að hafa — af því að hv. þingmaður fór hér yfir hvað er í boði. Það er nú einu sinni þannig að þetta þarf svolítið að vera á þessum félagslegu — eða á forsendum sjúklings og það gerist allt of oft að afeitrunarpláss eru ekki til staðar þegar mest á reynir, of oft, stundum.

Svo hef ég líka — af því við erum að gera ágætishluti á fíknigeðdeild LSH. Þar er samstarf á milli Vogs og þessara staða sem hv. þingmaður fór hérna yfir. En þar finnst mér líka vanta aðeins þéttara net utan um fólk. Þegar það er búið að fá þessa þjónustu inni á spítala þarf eitthvað að taka við. Þannig að það eru svona atriði þar sem við verðum líka að vera svolítið fljót að þétta í götin.


Ræðumaður: Willum Þór Þórsson

Hæstv. forseti. Ég vil þakka hv. þm. Sigmari Guðmundssyni fyrir að taka þetta mál hér á dagskrá, þetta mikilvæga mál, þessa mikilvægu heilbrigðisþjónustu sem við þurfum að standa miklu betur að, ég bara viðurkenni það hér og nú. Ég geri það af því að ég hef kannski ekki nægjanlega kynnt mér þetta þangað til ég stóð uppi með þá ábyrgð sem heilbrigðisráðherra og það hversu flóknar félagslegar forsendur eru á bak við þegar við erum að horfa á hópana sem við erum að sníða þjónustuna að og tek hjartanlega undir allt það sem hv. þingmaður kom inn á. Varðandi það líka þegar við erum með konur í þessari erfiðu stöðu, með erfiða fíkn og börn og fjölskyldu, þá þurfum við að horfa til þjónustunnar, hvernig við sníðum þjónustuna þannig að hún virki fyrir fólkið.

Það er rétt sem hv. þingmaður kom inn á að stefna í áfengis- og vímuvörnum rann raunverulega út 2020. Þá var sett í gang svokallað stöðumat sem er ekki lokið og ég hef verið að bíða eftir. En ég hef núna sett aukinn kraft í þetta stöðumat og þá vinnu samhliða að gera heildræna stefnu.

Á sama tíma höfum við sett af stað hóp sem tekur sérstaklega fyrir skaðaminnkun í þessu samhengi og þá voru það viðbrögð raunverulega við þessum ópíóíðafaraldri þar sem fór af stað mikil umræða og viðbrögð, sérstaklega í vor, og viðbrögð stjórnvalda. Þetta er komið í gang og ég hef átt samtöl við landlækni sem fer auðvitað með lýðheilsumál á Íslandi um þá hugmynd að hluti af stefnunni sé þessi fíknivakt, sem er góð hugmynd.


Ræðumaður: Willum Þór Þórsson

Hæstv. forseti. Ég ítreka þakkir til hv. þingmanns fyrir þessa fyrirspurn sem er stór og mikilvæg, ég tala nú ekki um á þessum degi. Ég tek undir það með hv. þingmanni að það er mjög mikilvægt að við sköpum góðar og meira en viðunandi starfsaðstæður sem eru eftirsóknarverðar. Ég held að það sé unnið að því á öllum póstum í öllum stofnunum og þar með talið í ráðuneytinu og með öllum þeim ólíku stéttum sem bera uppi heilbrigðiskerfi okkar. Ég get nefnt sem dæmi að við erum oft að ræða hér fjármögnun og stór hluti af því sem við fjármögnum heilbrigðiskerfið með og allt sem snýr að rekstri — 80% af því sem snýr að rekstri í fjárlögum eru laun. Þetta er stærsti pósturinn og þessi þjónusta verður ekki í lagi án mannauðsins. Við í ráðuneytinu erum núna að vinna í því til að við getum glöggvað okkur betur á því hvaða viðmið eigi við þegar við erum að manna ólíkar vaktir í ólíkri þjónustu á ólíkum stofnunum. Það finnst mér vera eitt af því sem kannski helst vantar upp á þannig að við getum boðið mannsæmandi starfsaðstæður og verið með einhver örugg viðmið þegar við erum að fjalla um það og fjalla um fjármögnunina á móti. Þessi vinna fer fram í ráðuneytinu núna gagnvart þessum stóru og mannmörgu stéttum.


Ræðumaður: Willum Þór Þórsson

Hæstv. forseti. Ég byrja á því að þakka hv. þm. Guðmundi Andra Thorssyni fyrir spurninguna. Hún er ansi stór. Það skal sagt hér að ég er hjartanlega sammála hv. þingmanni um að samfélag okkar hafi þó þrátt fyrir allt og allt batnað. Ég vil líka ítreka það að þrátt fyrir allan vilja okkar til að bæta öll kerfi, þar með talið heilbrigðiskerfið að sjálfsögðu, þá eigum við öflugt heilbrigðiskerfi fyrst og fremst fyrir mannauðinn. Það er líka, í gegnum árin, ólíku saman að jafna. Ef við skoðum þetta í samhengi ára og áratuga um starfsaðstæður, þá hafa þær batnað verulega. Öll umönnun er miklu auðveldari inni á hjúkrunarheimilum með öflugri tækni og öflugri tækjum heldur en var. Það hefur líka átt sér stað mikil þróun þegar kemur að lyfjum.

Hv. þingmaður kemur síðan inn á laun. Ég get sagt það hér áður en ég ræði það — af því að kjaramálin eru svona óbeint okkar allra og auðvitað erum við með ákveðið form á því, og við eigum auðvitað að útrýma einhverju sem er launamunur kynjanna. Það á bara ekki að þekkjast og við höfum auðvitað reynt að byggja tæki inn í okkar kerfi til þess. Ég held að við finnum engan sem gæti staðið hér og sagt að það væri eðlilegt að það væri einhver launamunur. Hann á ekki að vera og ef hann er óútskýrður þarf að skýra hann. En ég vil koma inn á það sem við erum að gera í ráðuneytinu sem snýr að þessu varðandi mannauðinn og framtíðina, sem er kannski stóra málið. Ég kem inn á það í seinna andsvari.


Ræðumaður: Willum Þór Þórsson

Hæstv. forseti. Ég ítreka þakkir til hv. þm. Bergþórs Ólasonar. Aðeins til að ljúka þessu varðandi umframdauðsföllin — og ég skil hv. þingmann, hef skilning á því að fá þetta fram — það er búið að birta þetta á vef landlæknis og landlæknir er í sambandi við Hagstofuna um að leiðrétta þetta. Bara til að reyna að svara þessu hér og draga fram myndina af þessu þá er aukning dauðsfalla innan mánaðar í jafn litlu samfélagi — miðað við þessar tölur er ekki ástæða til að draga neinar sérstakar ályktanir eins og niðurstaðan er. En það er sjálfsagt mál að skoða þetta og ég veit að landlæknir er í samvinnu við Hagstofuna um að draga þetta fram. En það er hægt að finna þessar nýjustu tölur inn á vef landlæknis.

Varðandi andvanafæðingar þá er fæðingarþjónusta á Ísland í alþjóðasamanburði með því besta sem gerist. Þá fór ég hér yfir tölur af því að þessi spurning var búin að koma inn í ráðuneytið og það er sjálfsagt mál að skoða í samvinnu við landlækni að hlutfall andvanafæðinga sem hlutfall af heildarfæðingum var 0,24% 2020, 0,19% og 0,34% 2021, en þá var fjöldinn mestur. Það er reyndar hlutfall en það er ekki þannig frávik í þessu að það gefi tilefni til að draga neinar ályktanir en sjálfsagt mál að skoða.


Ræðumaður: Willum Þór Þórsson

Hæstv. forseti. Ég vil byrja á því að þakka hv. þm. Bergþóri Ólasyni fyrir að taka upp þráðinn frá fyrirspurn í febrúar. Það er rétt að þá vísaði ég í það að þetta þyrfti að skoða betur og mér finnst það alltaf sjálfsagt mál þegar maður hefur ekki svör á reiðum höndum og sérstaklega fjölmargar spurningar sem vakna í kjölfar þess faraldurs sem við vorum í og allra þeirra ráðstafana sem þarf að rannsaka og skoða.

Þetta er tvíþætt í fyrirspurn hv. þingmanns og snýr annars vegar að umframdauðsföllum sem við ræddum þá og síðan að andvanafæðingum. Það er rétt að embætti landlæknis fylgist með tölfræði sem snýr að andlátum og ég vísaði til þess að það þyrfti að eiga sér stað skoðun á því og þeim upplýsingum sem hafa komið fram hjá Hagstofunni og í samanburði frá Eurostat. Þar hefur verið lögð áhersla á að skoða umreiknaðar tölur út frá íbúafjölda. Slíkir útreikningar hafa hingað til gefið til kynna að fjöldi dauðsfalla sé ekki að aukast sé litið yfir lengra tímabil. Embætti landlæknis mun áfram fylgjast með þessari þróun og greina stöðuna. Við útreikning á umframdauðsföllum á Íslandi eftir mánuðum var reiknaður út meðalfjöldi allra andláta á hverja 100.000 íbúa fyrir hvern mánuð frá árinu 2012 til og með ársins 2019 ásamt 95% öryggisbili fyrir meðalfjölda andláta hvers mánaðar, til að átta sig á þessu og fá einhvern raunhæfan samanburð. Niðurstaðan er að umframdauðsföll á Íslandi eru ekki hlutfallslega fleiri í samanburði við lönd í ESB. Það er mikilvægt að taka tillit til mannfjölda og miða andlát við íbúafjölda, sem hefur hækkað hratt hér á landi og ég hygg að sé kannski meginástæðan fyrir því að það vantaði inn í tölurnar. Þessi leiðrétting er núna að eiga sér stað í samvinnu við Hagstofuna og Eurostat að því er ég best veit. En auðvitað fylgjumst við grannt með tölum og ábendingum og í seinna andsvari mun ég koma inn á andvanafæðingar. Það er auðvitað sjálfsagt mál að veita áheyrn, skrá aukaverkanir og fylgjast með þessari tölfræði.


Ræðumaður: Halla Signý Kristjánsdóttir

Virðulegi forseti. Ég kem hingað upp til að taka undir þessa þingsályktunartillögu þó að ég sé ekki meðflutningsmaður. Ég er svo hjartanlega sammála því að við þurfum að skoða þetta betur. Nú þegar þátttaka foreldra er orðin þetta mikil á vinnumarkaði þá verður þetta alltaf svolítið erfitt. Ég tala nú ekki um þessa 12 eða 13 daga sem hvert foreldri á fyrir sitt barn, það dugar engan veginn. Hver þekkir það ekki sem er með tvö til þrjú börn sem veikjast hvert á eftir öðru og fyrsti mánuður ársins er jafnvel tekinn undir inflúensufaraldur? Það er alltaf mjög erfitt að koma þessu saman og mjög gott einmitt að tengja þetta réttindum barnsins til samvista við foreldra.

Þá er náttúrlega vert að skoða líka í þessu samhengi hvernig vinnumarkaðurinn tekur á þessu. Ég er bara að hugsa um þau kvenréttindi sem við erum búin að ná. Það er alltaf spurning. Segjum bara að foreldrar séu að sækja um vinnu og þá ertu spurð hvað þú átt mörg börn. Þá áttu kannski þrjú og þá áttu kannski 39 daga, eða hvað þeir eru margir, ef við margföldum með því, ef einhver fer að hugsa sig um. Það væri þá kannski ekki bara vinnuveitandinn heldur væri það kannski hugsað í stærra samhengi og þá væri kannski hægt að sækja bætur, eins og í öðrum veikindum, af vinnuveitandanum — bara til að huga að þessu. Það er löngu kominn tími til að skoða þetta betur.

Mig langaði bara til að koma upp til að taka undir þetta. Ég styð að þetta mál myndi fara lengra og sérstaklega í ljósi þess að réttur barnsins til samvista við foreldra og til umönnunar þeirra teljist mikilvægur. Það er það sem við eigum að hugsa þegar við erum að halda áfram með svona mál.


Ræðumaður: Jóhann Friðrik Friðriksson

Virðulegi forseti. Við ræðum hér tillögu til þingsályktunar um skattalega hvata vegna launa keppnis- og afreksíþróttafólks. Ég vil byrja á því að segja að ég fagna þessari tillögu sérstaklega og þakka flutningsmanni fyrir frumkvæðið og ræðuna hér í dag. Eins og hann kom inn á hefur þessi tillaga áður verið lögð fram og þar sem það vill þannig til að ég er ekki á tillögunni að þessu sinni vil ég taka það fram að ég styð hana og ég var á henni þegar hún var lögð fram á síðasta þingi.

Afreksíþróttafólk okkar er auðvitað svolítið djásnið í krúnunni. Okkur hefur gengið gríðarlega vel á undanförnum árum að hlúa að íþróttastarfi á Íslandi. Eins og flutningsmaður kom réttilega inn á hefur sú umgjörð verið að batna verulega, ekki síst vegna þess að ríki og sveitarfélög hafa verið að styðja betur við málaflokkinn. En betur má ef duga skal og hér er komin fram tillaga þar sem lagt er til að skattalegir hvatar verði nýttir til að aðstoða atvinnulífið til að styðja við afreksíþróttafólkið okkar og ég held að það sé svo sannarlega vel.

Það er gríðarlega kostnaðarsamt fyrir þetta ágæta fólk að iðka sínar íþróttir og það hafa verið fréttir af því á undanförnum árum þar sem sá kostnaður hefur hlaupið á milljónum. Það er vert að nefna það og það er aðdáunarvert hjá þeim atvinnurekendum sem hafa stutt við bakið á okkar afreksíþróttafólki með því að veita svigrúm til þess að það ágæta fólk hafi getað æft og farið til keppni. Það er eitt af því sem manni flögrar í hug, hvernig sé hægt að kannski ýta enn frekar undir það í ljósi þess að ég veit dæmi um það sem atvinnurekendur hafa átt í erfiðleikum með, fyrst og fremst bara vegna þess að þeir hafa veigrað sér við því að ráða þetta ágæta og öfluga fólk í vinnu. Þarna er þó alla vega komin einhver hvati til þess. Þó að þetta sé auðvitað bara púsl í heildarmyndinni þá er þetta mikilvægt púsl sem ég vonast til þess að við klárum hér.

Flutningsmaður fór í sínu máli yfir þá vinnu sem á sér stað hjá ráðuneyti málaflokksins. Ég ber auðvitað mikla miklar vonir til þess að sú vinna skili sér og þetta ágæta mál verði tekið þar inn. Það hefur verið bent á almannaheillafélögin og við höfum staðið okkur vel þar. En það vill bara þannig til að á Íslandi er alveg gríðarlega stór hópur sem tilheyrir svokölluðum þriðja geira. Ég fullyrði það að örugglega — við erum nú alltaf að bera okkur saman við einhverja höfðatölu — er hlutfallslega ekkert land í heiminum þar sem eins margir sinna slíku starfi, og íþróttafélögin og íþróttastarf á Íslandi, leyfi ég mér að segja, er hvað stærst þar. Ég held að íþróttahreyfingin á Íslandi sé fjölmennasta hreyfing landsins. Hún teygir anga sína inn á öll heimili landsins og það er vissulega þjóðarstolt sem fylgir því þegar okkur gengur vel, bæði innan lands sem utan.

Forseti. Mig langar kannski aðeins að minnast á þessa umgjörð og það stendur kannski upp úr hvernig önnur lönd hafa verið að nýta skattalega hvata í alls kyns tilgangi. Við erum að glíma við mjög marga og flókna málaflokka á þingi og skattalegir hvatar hafa verið notaðir til að kaupa hlutabréf, ýta undir það, til að ýta undir græn orkuskipti og svo má lengi telja. Þessi stóri og veigamikli lýðheilsuþáttur á sannarlega að falla þar undir því að börnin og ungmennin okkar horfa til afreksíþróttafólks sem fyrirmynda. Við höfum verið svo lánsöm að eiga gríðarlega flottan og stóran hóp afreksíþróttafólks sem hefur sannað sig. Þetta eru þær fyrirmyndir sem við viljum tryggja, ýta undir og styðja. Lengi býr að fyrstu gerð. Okkar unga fólk þarf að sjá fram á það að ef þeim lánast að halda áfram sinni íþróttaiðkun þá sé ekki fjárhagsleg hindrun eða einhverjar slíkar hindranir á vinnumarkaði sem geti gert það að verkum að þau geti ekki náð sínum árangri. Það er gríðarleg vinna sem fer í það að ná árangri, þetta er ofboðslega mikil vinna tímalega séð og þess vegna held ég að þetta sé virkilega brýnt mál. Ég fagna því, ég ætla ekki að hafa tölu mína lengri, ég styð málið þó að það vilji þannig til að ég sé ekki meðflutningsmaður. Ég vildi að það kæmi alveg skýrt fram og vonast til þess ásamt flutningsmanni og þeim sem eru á málinu að það nái fram að ganga.


Ræðumaður: Ágúst Bjarni Garðarsson

Forseti. Ég mæli hér fyrir tillögu til þingsályktunar um skattalega hvata vegna launa keppnis- og afreksíþróttafólks. Þetta er í annað skipti sem ég mæli fyrir þessu máli. Ég ætla að leyfa mér að byrja á að fara yfir tillögugreinina en hún hljóðar svo, með leyfi forseta:

„Alþingi ályktar að fela mennta- og barnamálaráðherra í samvinnu við fjármála- og efnahagsráðherra að skipa starfshóp sem fái það verkefni að útfæra skattalega hvata til launagreiðenda hvort sem er á opinberum eða almennum markaði vegna launa keppnis- og afreksíþróttafólks. Markmiðið er að keppnis- og afreksíþróttafólk fái greidd laun að hluta eða að fullu frá launagreiðanda þegar það þarf að mæta á æfingar eða íþróttamót og launagreiðandi fái skattaívilnun á móti greiddum launum.

Ráðherra geri grein fyrir niðurstöðum starfshópsins í lok maímánaðar 2024.“

Í greinargerð með málinu er nánar vikið að hugmyndafræði tillögunnar. Keppnis- og afreksíþróttafólk á oft og tíðum erfitt með að fá vinnu við hæfi samhliða sinni íþróttaþátttöku vegna þess — og það þekki ég ágætlega þrátt fyrir að hafa ekki verið afreksmaður sjálfur, en hafandi verið sveitarstjórnarfulltrúi og þurft að taka á málum sem þessum — að fyrirtæki veigra sér við því að ráða starfsmenn sem þurfa að vera mikið frá vinnu vegna tíðra æfinga og keppnisferða. Afleiðingarnar eru ekki góðar vegna þess að þá stendur keppnisíþróttafólk frammi fyrir því flókna vali hvort það eigi að halda áfram að æfa og keppa í sinni íþróttagrein með tilheyrandi óvissu um framfærslu sína, og mögulega eru þarna einstaklingar sem þurfa að sjá fyrir fjölskyldu og öðrum, eða hreinlega að hætta því. Með takmörkuðum tekjum nær íþróttafólk auk þess ekki að ávinna sér full lífeyrisréttindi, atvinnuleysisbætur, rétt til þess eða fæðingarorlofs. Ofan á þetta bætist auðvitað við eitthvað sem við viljum helst ekki sjá, þ.e. fjárhagsáhyggjur sem koma til viðbótar því að byggja upp feril sem íþróttafólk. Það er ekki hvetjandi og ekki til þess fallið að fjölga hér efnilegu afreksíþróttafólki. Ég tel og hef ýmislegt fyrir mér í því og ég held að það sé samstaða um það í okkar góða samfélagi að við viljum fjölga og styðja vel við afreksíþróttafólkið okkar.

Ég leyfi mér bara að nefna vegna þess að þessi tillaga kom fram hér á síðasta þingi að það hefur auðvitað ýmislegt gerst mjög jákvætt í þessum málum. Mennta- og barnamálaráðherra sem hefur með íþróttamálin að gera er búinn að setja ákveðna vinnu í gang og hefur ráðið til þess okkar fremsta sérfræðing til að vinna að þessum málum og reyna að styrkja alla umgjörð í kringum afreksíþróttastarf. En það breytir því ekki að við erum með aðra hlið á peningnum sem þessi tillagan gengur aðallega út á, að það sé hvati hjá fyrirtækjum, stofnunum, sveitarfélögum og öðrum að ráða til liðs við sig þessa einstaklinga. Það skiptir mjög miklu máli að mínu mati að þessi hvati sé til staðar.

Við erum með kerfi sem við þekkjum ágætlega og hefur virkað vel, þ.e. almannaheillafélögin. Þar geta einstaklingar, fyrirtæki og aðrir stutt við þegar skilgreind félög sem heyra undir lögin og fengið þess í stað skattaívilnun. Það er mjög jákvæður hvati og það voru jákvæðar fréttir sem bárust af af því fyrir ekki svo löngu að það væru margir að nýta sér þetta úrræði og þessi nýju lög. Þetta hefur í för með sér að við erum að styrkja alla umgjörðina og við erum að styrkja þessi almannaheillafélög og það er eitthvað sem ég tel að við sem samfélag séum sammála um og þetta er að virka eins og á það að virka. Ég tel að þessa hugmyndafræði  sé hægt að yfirfæra að ýmsu leyti eða með einhverjum hætti yfir á þessa tillögu sem ég fjalla hér um.

Þessi tillaga á bæði við einstaklinga sem eru í innlendum keppnisíþróttum og eru upprennandi afreksíþróttafólk og svo auðvitað núverandi afreksíþróttafólk. Sá sem hér stendur, ásamt öðrum flutningsmönnum tillögunnar, telur að það sé mikilvægt að skapaður verði þessi hvati sem ég hef farið hér yfir fyrir fyrirtæki til þess að ráða til starfa hjá sér keppnis- og afreksíþróttafólk og með því hafa fyrirtækin aukinn sveigjanleika til að koma til móts við mismunandi þarfir og aðstæður íþróttamanna og þarna kæmi þá aukinn hvati til að fá þessa einstaklinga til starfa. Við þetta má auðvitað bæta að sá sem hér stendur telur það einnig heilbrigt og mikilvægt fyrir atvinnulífið í heild að hafa öflugt íþróttafólk innan sinna raða, það smitar út frá sér með margvíslegum hætti á vinnustað. Það er ákveðinn agi, ákveðið vinnulag sem fylgir því að vera afreksíþróttamaður. Það er enginn sem dettur ofan af himnum fullskapaður afreksíþróttamaður. Það er gríðarleg vinna sem býr þar að baki, metnaður og eljusemi. Ég myndi halda að það væri mjög jákvætt fyrir flest fyrirtæki að fá slíka einstaklinga til liðs við sig. Það er alveg sama hvert er litið, hvernig þessir einstaklingar borða, æfa og slíkt, það er ákveðin einbeiting og fókus sem kemur með slíku fólki sem ég myndi halda að væri til bóta eins og ég hef áður sagt.

Á 151. þingi voru samþykkt lög sem ég hef áður nefnt, um breytingu á ýmsum lögum um skatta og gjöld, þ.e. lög um þessi almannaheillafélög sem ég hef farið yfir. Þar voru útvíkkaðir skattalegir hvatar og lögfestir nýir til að styðja við þennan þriðja geira en við tölum reglulega um mikilvægi hans. Þetta eru íþróttafélögin, björgunarsveitirnar, góðgerðarfélög og önnur mannúðarsamtök sem reiða sig svolítið mikið á stuðning frá einstaklingum og fyrirtækjum. Þarna er loks að mínu mati komin góð umgjörð í kringum þetta allt saman sem ég tel að sé hægt með skynsamlegum hætti að yfirfæra á þessa tillögu. Ég  vonast auðvitað til þess að hún fái hér afgreiðslu, verði kláruð og að við förum að styðja við fólk með þeim hætti sem lagt er upp með.

En það er líka hægt að taka þessa tillögu og nýta hana áfram í þeirri vinnu sem ráðherrann er með um heildarumgjörð til stuðnings afreks- og keppnisíþróttafólkinu okkar. Ég veit að metnaður mennta- og barnamálaráðherra, hæstv. Ásmundar Einars Daðasonar, er að styðja enn betur við bakið á okkar afreksíþróttafólki. Það er það sem kallað hefur verið eftir af þeim einstaklingum sem teljast til þessa hóps og líka af hinum frábæru félögum og sérsamböndum okkar, þau hafa verið að kalla eftir nauðsynlegum breytingum á öllu þessu lagaumhverfi sem við búum við.

Ég vil bara ítreka það að ég tel að það sé hægt að horfa til þessara nýsamþykktu laga þannig séð og huga að því hvort laun til íþróttafólks frá launagreiðanda gætu verið, ég tel að það sé hægt, skilgreind með svipuðum hætti og einstaka gjafir eða framlög eða hvað það er til lögaðila sem hafa með höndum starfsemi til almannaheilla. Ég tel að það sé rétt að hæstv. fjármála- og efnahagsráðherra og hæstv. mennta- og barnamálaráðherra horfi sérstaklega til þessara laga í sinni vinnu.

Við þetta má bæta að með því að styðja við keppnis- og afreksíþróttafólk með þeim hætti sem hér er lagt til erum við auðvitað að styðja við annað mikilvægt mál sem er lýðheilsa í landinu. Þetta ýtir undir mjög jákvæða hvata í þeim mikilvæga málaflokki og það þarf ekkert að fjölyrða um það hversu mikilvægt það er fyrir okkur sem samfélag og þjóð að geta státað okkur af fjölbreyttu og efnilegu keppnis- og afreksíþróttafólki. Það er nú þannig að ef einhvern tíma næst samstaða í samfélaginu okkar þá er það þegar okkar fólki gengur vel á alþjóðavettvangi og það er í raun sama í hvaða íþróttagrein það er, það myndast einhvern veginn alltaf ákveðið stolt, alveg sama hver á í hlut, af fólkinu okkar og við erum mjög glöð öll sem eitt að taka á móti fólki og fagna því og lyfta því upp þegar vel gengur. En það er ekki nóg að mæta út á Leifsstöð og rétta fram blómvönd. Það verður að tryggja þessu fólki nauðsynlega og góða umgjörð til að styrkja það í því verkefni sínu að ná árangri á alþjóðavettvangi og það hafi getu og burði til þess að standa til jafns við mótaðilann, ef svo má segja, fólk annars staðar í heiminum sem er að keppa í sömu greinum, það geti staðið þeim einstaklingum jafnfætis. Ég tel að við séum á þeirri leið en þetta mál, sem er nauðsynlegt að verði klárað sem fyrst, myndi að mínu mati styrkja alla þessa umgjörð strax og yrði til mikilla bóta.

Svo má nefna að það þarf enginn að efast um forvarnagildi íþrótta sem er ótvírætt og mikilvægt fyrir börn og ungmenni að eiga sér öflugar fyrirmyndir sem afreksíþróttafólkið er, algjörlega óumdeilt, og það hefur jákvæð áhrif á allt annað. Það má þar nefna námsárangur, sjálfsmynd, sjálfsvirðingu, líkamsmynd, heilsu og almenna vellíðan og ég tala nú ekki um á þeim tímum sem eru fyrir framan okkur í dag.

Við þetta má bæta að tillagan er í samræmi við íþróttastefnu stjórnvalda sem var lögð fram árið 2019 en þar kemur fram að fjárframlög til málaflokksins hafa aukist og eru að aukast jafnt og þétt og munu gera það áfram. Ég held að það sé til mikils að vinna með að búa til góða lagaumgjörð í kringum þetta allt saman.

Ég sé, herra forseti, að tíminn er að hverfa frá mér og ég vil endilega fá að telja upp þá hv. þingmenn sem eru með mér á þessari tillögu. Ásamt mér eru það hv. þingmenn Þórarinn Ingi Pétursson, Lilja Rannveig Sigurgeirsdóttir, Hafdís Hrönn Hafsteinsdóttir, Ingibjörg Isaksen, Jakob Frímann Magnússon, Þorgerður Katrín Gunnarsdóttir, Inga Sæland, Guðmundur Ingi Kristinsson, Ásthildur Lóa Þórsdóttir, Eyjólfur Ármannsson og Tómas A. Tómasson.

Í lokin vil ég segja að ég trúi því að þetta mál fái mjög góða umfjöllun hjá efnahags- og viðskiptanefnd sem taki málið til afgreiðslu og það fái þá nauðsynlegu umræðu sem þetta mál á að mínu mati skilið.


Ræðumaður: Hafdís Hrönn Hafsteinsdóttir

Virðulegi forseti. Tillaga þessi var áður flutt á 152. og 153. löggjafarþingi, 771. mál, og er nú endurflutt með smávægilegum breytingum á greinargerð.   Umferð um Hellisheiði hefur aukist verulega á síðustu árum. Samkvæmt tölum frá Vegagerðinni fóru að meðaltali um 10.000 bílar yfir Hellisheiðina á dag árið 2022. Aukinn umferðarþunga yfir Hellisheiði má að einhverju leyti skýra með fjölgun ferðamanna, en nær 80% ferðamanna sem koma til landsins leggja leið sína um Suðurland og telja má víst að langflestir þeirra keyri yfir Hellisheiðina. Þó er ein af meginástæðum aukins umferðarþunga yfir Hellisheiði sú að vinnusóknarsvæði höfuðborgarsvæðisins hefur teygt anga sína langt austur fyrir fjall. Fyrir því eru fleiri en ein ástæða. Telja má að bættar samgöngur og skortur á húsnæði á höfuðborgarsvæðinu leiki þar hlutverk ásamt því að fólk kýs í auknum mæli að búa í smærri, rólegri samfélögum. Samkvæmt upplýsingum frá Hagstofunni hefur íbúum í sveitarfélögum fyrir austan fjall farið ört fjölgandi, en frá árinu 2014 hefur íbúum á Selfossi fjölgað um 3.053. Þá hefur á sama tímabili íbúum fjölgað um 868 í Hveragerði og svipaða sögu er að segja af fjölgun íbúa í Þorlákshöfn en fjölgun hefur orðið í öllum þéttbýliskjörnum á svæðinu. Samkvæmt mannfjöldaspá er útlit fyrir að íbúum þar komi enn til með að fjölga á næstu árum. Samhliða fjölgun íbúa er einnig orðið algengara að fyrirtæki flytji starfsemi sína frá höfuðborgarsvæðinu í umrædd sveitarfélög.

Árið 2017 var gerð könnun á vinnusókn til höfuðborgarsvæðisins frá öðrum byggðarlögum á Suðvesturlandi. Könnun á vinnusókn til höfuðborgarsvæðisins frá Hveragerði, Ölfusi, Árborg og Flóahreppi sýndi að frá Hveragerði og Ölfusi komu 539 einstaklingar og voru konur 16% þeirra og karlar 37%, en frá Árborg og Flóahreppi komu 438 einstaklingar og voru konur 10% þeirra og karlar 20%. Því miður er ekki nýrri könnun að finna en ef fjöldi 18–80 ára íbúa árið 2023 er uppreiknaður miðað við sömu hlutfallstölur um vinnusókn og komu fram í rannsókninni eru alls 1.700 einstaklingar sem aka til höfuðborgarinnar til vinnu árið 2023. Þessar tölur sýna að stór hluti íbúa á þessu svæði sækir vinnu á höfuðborgarsvæðið og allar líkur eru á að þessi þessar tölur komi til með að hækka á komandi árum.

Veður á Hellisheiði geta verið válynd og vegurinn lokast með skömmum fyrirvara með tilheyrandi vandkvæðum. Flutningsmenn telja mikilvægt að kanna alla þá kosti sem í boði eru til að bæta vegasamgöngur yfir heiðina. Það má velta fyrir sér hvort kanna mætti möguleika á því að setja hluta af veginum í stokk til að koma í veg fyrir síendurteknar lokanir á Hellisheiðinni þegar vetrarmánuðirnir standa yfir og snjóþyngsli eru mikil. Veginum yfir Hellisheiði var lokað í 26 skipti á árinu 2022 og frá áramótum 2023 og fram í maí var honum lokað í sjö skipti og nú er nýhafinn yfirstandandi vetur og veginum hefur þegar verið lokað einu sinni.

Í síðustu viku mælti hæstv. innviðaráðherra fyrir samgönguáætlun fyrir árin 2024–2038 og fimm ára aðgerðaáætlun 2024–2028. Í henni er sérstaklega fjallað um vetrarþjónustu á vegum landsins og að hún sé ekki aðeins mikilvæg vöruflutningum því að áreiðanlegar samgöngur allan ársins hring geta skipt sköpum hvað varðar eflingu vinnusóknarsvæða. Í fyrravetur setti innviðaráðherra einnig af stað vinnu hjá Vegagerðinni hvað varðar endurskoðun á vetrarþjónustu og hvernig hægt sé að bæta hana, sem er vel því að góð vetrarþjónusta er lykilþáttur fyrir alla þá sem sækja vinnu á höfuðborgarsvæðið og í þeim hópi fjölgar gríðarlega hratt.

Í ljósi aukins umferðarþunga, lokana og oft erfiðra veðurskilyrða tel ég mikilvægt að skoðað verði af fullri alvöru þá möguleika sem í boði eru til að bæta vegasamgöngur yfir vetrarmánuðina á Hellisheiði. Því er hér lagt til að innviðaráðherra skipi starfshóp sem verði falið að kanna allar mögulegar leiðir, því að markmiðið er ávallt að tryggja umferðaröryggi og bættar vegasamgöngur fyrir íbúa og fyrirtæki sem eru starfrækt á svæðinu.


Ræðumaður: Jóhann Friðrik Friðriksson

Virðulegi forseti. Nú erum við í fjárlagavinnunni og erum eðlilega upptekin af þáttum eins og vergri landsframleiðslu, útgjaldaaukningu, aðhaldi og fjármögnun ýmissa málaflokka ríkisvaldsins. Vextir eru háir vegna verðbólgu og markmiðið er að ná verðbólgu niður. Því er gríðarlega mikilvægt að ríkið sýni ábyrgð. Nú er það markmið flestra ef ekki allra kjörinna fulltrúa að auka velsæld landsmanna en það getur verið flókið að meta farsæld út frá mismunandi forsendum og varla hægt að segja að allt sé frábært ef einungis er horft á afmarkaða þætti. Sem dæmi, virðulegi forseti, má segja að ef við horfum á samfélagið í kringum okkur er hagnaður fyrirtækis til að mynda ekki endilega mælikvarði á ánægju starfsmanna, launin okkar til að mynda eru ekki endilega mælikvarði á það hvernig börnunum okkar líður og ekki er verg landsframleiðsla alltaf mælikvarði á hamingju þjóðarinnar.

Efnahags- og framfarastofnunin, OECD, tók t.d. upp hagvísa árið 2011 sem fanga margvíslegar víddir efnahagslegra og félagslegra framfara. Þar er verið að mæla velferð, umhverfisgæði, gæði opinberrar þjónustu, öryggi og aðgang að heilbrigðisþjónustu, svo eitthvað sé nefnt. Við Íslendingar höfum verið ofarlega á þessum mælikvarða á undanförnum árum og vorum í þriðja sæti árið 2020. Nýverið komu út lýðheilsuvísar embættis landlæknis og sýna þeir þróun heilsutengdra þátta milli landshluta og hvernig sú þróun er yfir tíma, alveg frábær vinna. Við eigum að taka meira tillit til þessara upplýsinga við fjárlagagerð, fjármálaáætlun og löggjöf almennt hér á landi. Ef við gerum þetta þá leggjum við enn sterkari grunn að velferð samfélagsins til framtíðar.


Ræðumaður: Ágúst Bjarni Garðarsson

Virðulegur forseti. Það er óhætt að segja að húsnæðismarkaðurinn á Íslandi sé á krossgötum. Langtímaskortur á íbúðum hér á landi hefur valdið því að bæði leigu- og fasteignaverð hefur hækkað mikið. Það er aðeins ein leið til að koma í veg fyrir að leigu- og fasteignaverð haldi áfram að hækka óeðlilega mikið líkt og verið hefur á undanförnum árum. Sú leið er að auka framboð á húsnæði. Þar eru markmið innviðaráðherra um aukna húsnæðisuppbyggingu og þær aðgerðir sem gripið hefur verið til mikilvægt innlegg í þá vegferð.

Hins vegar er það svo að húsnæðismarkaðurinn hefur fundið verulega fyrir aðgerðum Seðlabankans þar sem kaupendum hefur verið gert erfiðara um vik að komast inn á markaðinn og fjármögnun nýframkvæmda er orðin miklum mun dýrari, þvert á það sem við þurfum nú. Þegar allt er saman tekið hefur þetta letjandi áhrif á framkvæmdaraðila til að halda áfram framkvæmdum við íbúðir.

Að þessu sögðu er ég fullmeðvitaður um þann línudans sem þetta er á tímum hárra vaxta og verðbólgu en núverandi ástand mun einungis leiða til hærra leiguverðs og auka þrýsting á mjög hátt fasteignaverð þegar núverandi ástandi slotar. Það er engum til góðs og að mínu mati er ljóst að gera þarf sérstakar ráðstafanir til að leysa þann hnút sem við stöndum frammi fyrir. Slíkt mætti gera með tímabundnum og sértækum lánaskilmálum hjá fjármálafyrirtækjum til að tryggja áfram nauðsynlega uppbyggingu. Með slíku myndu fjármálafyrirtækin að mínu mati rísa undir þeirri ábyrgð sem á þeim hvílir um þessar mundir. Þessu til viðbótar tel ég skynsamlegt að ráðast í nauðsynlegar lagabreytingar á fjárfestingarheimildum lífeyrissjóða sem myndi gera þeim heimilt að eiga meira en 20% í félagi sem myndi sinna fasteignaverkefnum fyrir lífeyrissjóði og gæti þar með styrkt okkur sem samfélag í því verkefni að hér á landi verði til traustur og heilbrigður leigumarkaður.


Ræðumaður: Líneik Anna Sævarsdóttir

Virðulegi forseti. Þingmannanefnd um norðurskautsmál fundaði á Egilsstöðum í gær. Þann fund sóttu rúmlega 20 manns, þingmenn og starfsmenn þjóðþinga frá Norðurlöndunum, Kanada og Bandaríkjunum. Þá sitja fulltrúar Vestnorræna ráðsins og Norðurlandaráðs fundina. Margir þátttakendur á þessum fundi munu í framhaldinu taka þátt í Hringborði norðurslóða. Áherslurnar í  samstarfi þingmannanna snúast nú sem áður um þrjár stoðir sjálfbærni: Í fyrsta lagi þróun mannlífs á norðurslóðum og þar með málefni frumbyggja og velferð í samfélögunum, loftslagsbreytingar og sambúð manns og náttúru og loks sjálfbæra efnahagsþróun.

Áhrif loftslagsbreytinga blasa nú við í öllum þessum löndum, hvort sem er með tíðari krapaflóðum á Austfjörðum eða gróðureldum í Norður-Ameríku. Á fundinum kynnti Morten Høglund formennskuáætlun Noregs í Norðurskautsráðinu og átti virkt samtal við nefndarmenn í gegnum fjarfundabúnað um samstarfið í  víðu samhengi. Starfsmenn þeirra vinnuhópa Norðurskautsráðsins sem hafa starfsstöð á Akureyri kynntu vinnuna sem fram fer á þeirra vegum. Annars vegar er vinnuhópurinn sem hefur skammstöfunina CAFF, sem fjallar um viðhald líffræðilegs fjölbreytileika, bæði flóru og fánu, og hins vegar hópurinn PAME, sem fæst við umhverfisvernd og sjálfbæra nýtingu í hafinu.

Á þessum fundum ræða þingmenn leiðir til að ná árangri í baráttu fyrir sameiginlegum hagsmunum íbúa við norðurskautið og kynna sér samfélögin þar sem fundað er hverju sinni, enda alltaf hægt að læra hvert af öðru. Í því skyni fengu gesti kynningu á orkumálum á Austurlandi, heimsóttu Fljótsdalsstöð og hitaveitu Múlaþings auk þess að fá innsýn í sjávarútveg og ýmsa uppbyggingu á ferðaþjónustu. Samtal milli þjóða hefur aldrei verið mikilvægara í því ástandi sem nú ríkir í heiminum.


Ræðumaður: Þórarinn Ingi Pétursson

Virðulegur forseti. Ég vil byrja á að þakka hv. þm. Höllu Signýju Kristjánsdóttur fyrir að hafa veg og vanda af þessari þingsályktunartillögu um endurskoðun á lagaumhverfi fyrir smávirkjanir. Miðað við það sem kemur hér fram í upphafi er þetta í fimmta skiptið sem hv. þingmaður leggur þessa þingsályktunartillögu fram. Það er nú einu sinni þannig að aldrei er góð vísa of oft kveðin og það á svo sannarlega við í þessu tilliti.

Smávirkjun er mjög teygjanlegt hugtak, frá 200 kW og upp í 10 MW. Þær virkjanir sem eru að teygja sig upp í 10 MW, það er nú ein í bakgarðinum heima hjá mér, eru gríðarlega miklar og stórar framkvæmdir, bara gríðarlega stórar og miklar, og það eru uppistöðulón og þetta er alveg feikileg framkvæmd. Þess vegna er svo mikilvægt að endurskoða þetta lagaumhverfi til að gera einyrkjanum, jarðeiganda eða bónda, það kleift að stíga aðeins minni skref, virkja „bæjarlækinn“, ef við getum orðað það þannig, því að maður þekkir það að víða til sveita, þar sem menn hafa virkjað vatnsföll innan sinnar landareignar, ekki kannski með miklum uppistöðulónum heldur eingöngu erum við að tala um að nýta fallvatnið með litlum safntjörnum einhvers staðar í töluverðri hæð, þá er maður að ná að framleiða alveg ótrúlega orku úr ekki svo miklu vatni, þ.e. þegar fallið er töluvert. Það þekkir maður vel í mínu kjördæmi, Norðausturkjördæmi, þar sem þetta er vel þekkt í Þingeyjarsýslu, sérstaklega í Bárðardal og Kinn þar sem næstum því annar hver bær er ekki einu sinni tengdur inn á netið, þ.e. frá landsneti eða Rarik, heldur eru menn með litlar virkjanir sem væntanlega voru settar upp fyrir töluvert mörgum árum síðan áður en einhver sérstök lagaumgjörð var sett um þetta.

Ég hlustaði af athygli áðan á orðaskipti hv. þingmanna Orra Páls Jóhannssonar og Höllu Signýjar Kristjánsdóttur varðandi það að menn skuli ekki vera að slá af einhverjum kröfum. Ég er því alveg hjartanlega sammála hvað það varðar og við setjum alltaf umhverfið í fyrsta sæti. En víða er það þannig, mjög víða, virðulegur forseti, að það er leikur einn að virkja með mjög litlum umhverfisáhrifum. Því skýtur verulega skökku við að það sé verið að bregða fæti fyrir einstaklinga þess efnis að menn geti nýtt sér náttúruna á þann veg að búa til orku. Jafnvel getum við þá gert það þannig að það sé hægt að setja inn á dreifikerfið. Hv. þm. Halla Signý Kristjánsdóttir er þingmaður Vestfirðinga og Norðvesturkjördæmis og þekkir þetta mjög vel þar sem hefur verið, óhætt að segja, sennilega það landsvæði sem býr við hvað ótryggasta orku, við getum orðað það þannig. Heilu bæjarfélögin eru stundum keyrð á dísil o.s.frv. en ekki á hreinni orku. Á tímum þess þegar við erum að fjalla um hin grænu skref og orkuskipti þá skýtur verulega skökku við að menn geti ekki — og menn þurfa að fara í gegnum langt og strangt leyfisveitingaferli fyrir mjög lítil skref sem snýr að því hvernig menn afla orkunnar.

Ég ítreka það, virðulegur forseti, að það er gríðarlegur munur á 200 kW og 10 MW, alveg feikilegur, og á milli 2 eða 3 MW og 10 MW er náttúrlega himinn og haf. Þess vegna er nú mjög mikilvægt að hv. þm. Halla Signý Kristjánsdóttir þurfi ekki að leggja þetta fram í sjötta skipti að ári liðnu, en hún mun náttúrlega gera það ef menn fara ekki að opna augun fyrir því um hvað er verið að ræða hér. Ég hvet til þess að þingheimur sameinist um þessa þætti.

Áður en ég lýk máli mínu þá er í greinargerð kafli um norska fyrirmynd. Einhvern veginn er það nú þannig að frændur okkar í Noregi eru ansi seigir í því að stýra hlutunum og sýnist sitt hverjum um það hvernig menn beita stýritækjunum, hvort það er með miðstýringu eða öðru. En við megum alveg taka þá okkur til fyrirmyndar á svo mörgum sviðum hvað þetta varðar þegar kemur að því hvernig menn sækja um leyfi, hvernig menn stíga skrefin, að það sé ekki alltaf verið að mála skrattann á vegginn þegar menn sjá fyrir sér einhverjar fallvirkjanir eða við erum að virkja bæjarlækinn hjá okkur. Reynum að gera þetta þannig að þetta sé einfalt í sniðum, að fólk missi ekki móðinn á vegferð þess eins að reyna að afla grænnar orku.

Að sama skapi getum við líka sagt: Við erum ekki að fara að gefa neinn afslátt þó að við ætlum að gera hlutina þannig að þeir séu aðgengilegir og fljótvirkir. Það er ekki alveg samasemmerki þar á milli þótt í stjórnsýslu hér á Íslandi virðist það því miður  vera þannig að það virðist eiginlega vera frekar lögmál heldur en hitt að draga lappirnar í því að afgreiða hlutina, hengja sig í punkta og kommur og hitt og þetta eða litla steina fyrir litlar sakir. Það er því miður allt of algengt í því þegar einstaklingurinn ætlar upp á sitt eigið frumkvæði að láta gott af sér leiða fyrir land og þjóð. Þannig að mikilvægi þess að við tökum þetta fyrir og fjöllum um þetta — nú veit ég ekki alveg í hvaða nefnd þetta fer. Væntanlega fer þetta í umhverfis- og samgöngunefnd — eða nei, þetta fer til atvinnuveganefndar og ekki er það nú verra, þar sem verður fjallað um þetta mál og þessu komið á framfæri til ráðherra hvað þetta varðar.

Virðulegur forseti. Ég ætla ekki að hafa þetta lengra.


Ræðumaður: Halla Signý Kristjánsdóttir

Virðulegi forseti. Ég þakka hv. þingmanni aftur fyrir andsvarið. Í tillögunni erum við að leggja til að við horfum svolítið til Noregs og ég veit að Norðmenn eru ekkert að slá af umhverfiskröfum hvað þetta varðar en geta þó stytt þetta ferli. Já, vissulega er það eins og í öllu að það er alltaf verið að sleikja eitthvert viðmið til þess að ná sem mestu út úr því. Ég þekki reyndar ekki tölfræðina en ég veit að flestar smávirkjanir eru í minni kantinum. Það er þó til náttúrlega að þær séu komnar upp í 9,9 MW og auðvitað þurfum við að skoða það sérstaklega. Það er þó í núverandi reglum að virkjanir með uppsett rafafl 200 kW eru náttúrlega bara tilkynningarskyldar, þessar litlu bændavirkjanir, þannig að það eru einhver skil þarna á milli. En vissulega þurfum við að skoða þetta með tilliti til þess og kannski, ef það verður farið út í það að skilgreina stærðarhlutföllin í þessu formi, smávirkjana, þá verður litið til þess að virkjanir sem eru kannski 400 kW eða undir 1 MW eru náttúrlega ekki til þess fallnar að valda mikilli umhverfismengun. Ég held að það sé öllu til bóta að skoða þetta með þessum gleraugum, án þess að sleppa einhverjum kröfum um að við viljum ekki valda skaða heldur nýta þetta á sem umhverfisvænastan hátt.


Ræðumaður: Halla Signý Kristjánsdóttir

Virðulegi forseti. Ég þakka hv. þm. Orra Páli Jóhannssyni fyrir spurninguna. Já, það kemur fram að það hefur eitthvað gerst á þessum árum frá því að ég lagði þetta mál fyrst fram. Orkustofnun telur að það sé mikilvægt að skoða þetta enn frekar. Eins og kom fram í ræðu minni og kemur fram í greinargerðinni þá er þetta nokkuð langt ferli. Það hafa yfirleitt ekki verið mjög stórir aðilar sem hafa verið að byggja þessar smávirkjanir og þetta er mjög kostnaðarsamt ferli og allt sem getur aðstoðað í því að létta þetta ferli hjálpar. Ég er ekki að segja endilega að það eigi að minnka kröfurnar, við erum ekki kannski endilega að fara fram á það, heldur bara að styrkja skipulagið og ferlið í kringum þetta þannig að tíminn styttist sem það tekur að undirbúa og skila öllu inn. Það minnkar náttúrlega þann kostnað sem þarf að leggja í þegar verið er að gera slíkar virkjanir auk þess sem þær koma náttúrulega ekki til þarfa meðan þær eru ekki byggðar.

Varðandi skilgreiningu á smávirkjunum: Ég er ekki endilega að tala um að við þurfum að breyta henni eða útvíkka heldur að skoða þetta út frá því líka að það er margt sem hefur breyst og tæknin breytist líka og það getur verið að það sé margt komið fram sem styðji það að þessar virkjanir séu enn umhverfisvænni heldur en ella.


Ræðumaður: Halla Signý Kristjánsdóttir

Virðulegi forseti. Ég flyt hér þingsályktunartillögu um endurskoðun á lagaumhverfi fyrir smávirkjanir þar sem ég er fyrsti flutningsmaður ásamt hv. þingmönnum Ágústi Bjarna Garðarssyni, Hafdísi Hrönn Hafsteinsdóttir, Ingibjörgu Isaksen, Lilju Rannveigu Sigurgeirsdóttur, Þórarni Inga Péturssyni og Þorgerði Katrínu Gunnarsdóttur.

Tillagan hljóðar svo:

„Alþingi ályktar að fela umhverfis-, orku- og loftslagsráðherra og háskóla-, iðnaðar- og nýsköpunarráðherra að endurskoða lög og reglugerðir sem gilda um leyfisveitingar til uppsetningar smávirkjana með það að markmiði að einfalda umsóknarferli í tengslum við þær. Endurskoðun verði lokið og tillaga um aðgerðaáætlun kynnt Alþingi eigi síðar en í lok árs 2024.“

Ég er ekki að leggja þessa tillögu fram í fyrsta skipti. Ég held að þetta sé í fjórða skipti en aldrei er góð vísa of oft kveðin.

Með tillögunni er lagt til að Alþingi feli ráðherrunum að endurskoða lög og reglugerðir um smávirkjanir með það að markmiði að einfalda regluverk og umsóknarferli í tengslum við þær. Í umsögn Orkustofnunar um tillöguna sem barst á 153. löggjafarþingi segir:

„Orkustofnun telur fullt tilefni til þess að endurskoða þau lög og þær reglur sem um smávirkjanir gilda. Ekki síst að skilgreint sé með fullnægjandi hætti hvað smávirkjun sé og til hvaða orkugjafa þær nái. Þá er og ástæða til að vísa til orkustefnu Íslands til ársins 2050, sem gefin var út árið 2020. Þar kemur, meðal annars, fram að smávirkjunum sé ætlað hlutverk í orkubúskap þjóðarinnar.“

Það er oft talað um að þegar kemur að gerð smávirkjana þá séu þær eins og hverjar aðrar stórar virkjanir en þetta eru virkjanir sem eru með uppsett afl frá 200 kW að 10 MW. Þær eru tilkynningarskyldar til Skipulagsstofnunar samkvæmt lögum um umhverfismat framkvæmda og áætlana. Framkvæmdum er í 1. viðauka við lögin skipt í flokka A og B með hliðsjón af því mati sem skal fara fram. Framkvæmdir sem tilgreindar eru í flokki A skulu ávallt háðar mati á umhverfisáhrifum. Í flokki B eru tilgreindar þær framkvæmdir sem kunna að hafa í för með sér umtalsverð umhverfisáhrif og metið er í hverju tilviki með tilliti til eðlis, umfangs og staðsetningar hvort þær skuli háðar mati.  Sama á við um framkvæmdir sem eru að umfangi undir viðmiðunarmörkum í flokki B. Smávirkjanir eru í flokki B samkvæmt tölulið 3.15 í 1. viðauka. Síðan er metið í hverju tilviki fyrir sig (eðli, umfang, staðsetning) hvort framkvæmd sé háð mati á umhverfisáhrifum.

Reynslan sýnir að kröfur leyfisveitenda vegna framkvæmda í flokki B og flokki C samkvæmt eldri lögum um mat á umhverfisáhrifum, nr. 106/2000, höfðu þróast í átt að fullu umhverfismati. Ferlið við leyfisveitingar fyrir smávirkjanir hefur því verið kostnaðarsamt, þungt og tímafrekt og ekki í samræmi við framkvæmdir í öðrum geirum sem eru sambærilegar að umfangi, eins og t.d. í landbúnaði og ferðaþjónustu. Það hefur getað tekið tvö til þrjú ár að fá leyfi til að byggja litla eða meðalstóra virkjun sem ekki veldur meiri umhverfisáhrifum heldur en kannski að rækta upp eitt tún. Lánastofnanir veita sjaldnast lán fyrr en fyrirhuguð virkjun er komin með öll tilskilin leyfi. Undirbúningskostnaður hefur því verið mjög stór hindrun fyrir framkvæmdaraðilann. Dæmi eru um að einstaklingar hafi lagt út í mikinn kostnað til að afla leyfa fyrir smávirkjanir áður en niðurstaða liggur fyrir um hvort leyfi fáist fyrir framkvæmdinni. Bændur sem vilja byggja litla virkjun heima á bænum þurfa því að uppfylla sömu skilyrði og ef um stórvirkjun væri að ræða með tilheyrandi kostnaði. Smávirkjanir eru t.d. settar undir sama hatt og stórar virkjanir þegar kemur að kröfum um öryggisstjórnunarkerfi sem þýðir að þeir bera hlutfallslega hærri kostnað af þeim. Auk þess rennur sá ábati sem smávirkjanir skapa raforkukerfinu, með því að létta af því álagi vegna lækkaðrar úttektar frá Landsneti, að mestu til dreifiveitna og Landsnets. Reglugerð um framkvæmd raforkulaga segir m.a. til um skiptingu þess ábata sem smávirkjanir skapa raforkukerfinu og ljóst er að endurskoða þarf reglugerðina með tilliti til smávirkjananna.

Smávirkjanir eru nauðsynlegar fyrir raforkuöryggi.   Smávirkjanir eru umhverfisvænir orkugjafar þar sem þær stuðla að minni útblæstri óæskilegra efna sem hafa áhrif á hitastig jarðar. Mannvirki og náttúrurask eru oft að fullu afturkræfar framkvæmdir. Þá er ekki verið að sökkva stórum landsvæðum undir lón eins og með stórvirkjunum. Smávirkjanir tengjast raforkukerfinu um dreifiveitur landsins og styrkja þannig þær flutningsleiðir. Með þeim er því verið að nýta, styrkja og bæta rekstur þess raforkukerfis sem nú þegar hefur verið byggt upp af samfélaginu. Smávirkjanir geta nýst sem varaafl séu dreifiveitur með kerfi sem getur tekið við slíku varaafli. Því geta smávirkjanir bætt varaafl á þeim stöðum þar sem það hefur sárlega vantað. Þegar eru dæmi þess að smávirkjanir á lokuðu svæði séu notaðar sem varaafl fyrir í samfélaginu í kringum þær virkjanir. Hefur sérstaklega verið bent á þetta í kjölfar óveðurs sem gekk yfir landið í desember 2019 og olli víðtæku rafmagnsleysi um norðanvert landið.

Orkustofnun hóf í lok árs 2016 smávirkjanaverkefni með það að markmiði að efla raforkuframleiðslu á landsbyggðinni og auka þannig orkuöryggi. Með smávirkjunum er hægt að styrkja raforkuframleiðslu í einstökum landshlutum og byggja upp smærri atvinnustarfsemi á þeim svæðum. Stofnunin birti sjö skýrslur um möguleika á smærri vatnsaflsvirkjunum víða um land. Hvert landsvæði var tekið fyrir sig og það kom í ljós að það eru margar virkjanir sem gætu styrkt kerfið innan síns landsvæðis. Uppbygging smávirkjana sé því mikilvæg til að halda í við aukna eftirspurn eftir rafmagni vegna fólksfjölgunar á Íslandi og geti verið liður í að anna eftirspurn eftir aukinni raforku á allra næstu árum. Smávirkjanir séu ekki síst mikilvægar út frá byggðasjónarmiði, sérstaklega á þeim svæðum þar sem flutningskerfið ræður ekki við frekari uppbyggingu á atvinnustarfsemi. Ávinningurinn af uppsetningu þeirra skilar sér í auknum tekjustraumi til landeigenda, bænda og sveitarfélaga og styrkir með því grundvöllinn fyrir búsetu víða um land.

Með því að auðvelda ferlið við uppbyggingu smávirkjana væri einnig unnið í samræmi við stefnumótandi byggðaáætlun sem nú er í gildi og Alþingi samþykkti. Eitt verkefnismarkmiða aðgerðaáætlunar byggðaáætlunarinnar er samkvæmt kafla B.3 eftirfarandi:

„Að kanna og styðja möguleika á aukinni raforkuframleiðslu á landsbyggðinni með smávirkjunum og efla þar með orkuöryggi á landsvísu.“

Við erum að horfa til Noregs á þessu sviði.   Norðmenn hafa náð góðum árangri á sviði smávirkjana en þar hefur ein stofnun, NVE, umsjón með leyfisveitingum. NVE hefur kortlagt mögulega virkjunarkosti en norsk stjórnvöld lögðu til fjármagn svo að hægt væri að kortleggja alla virkjunarkosti í vatnsafli og nota reiknilíkön svipuð þeim sem Vatnaskil og Veðurstofan hafa yfir að ráða hér á landi til að spá fyrir um rennsli í vatnsföllum. Fyrirtæki hafa sprottið upp sem taka að sér undirbúning fyrir byggingu virkjunar, fjármögnun, hönnun og leyfi og gera langtímasamninga við bændur um tekjur af virkjununum. Í skýrslu Orkustofnunar um smávirkjanir í Noregi, sem gefin var út í ágúst 2021, kemur fram að NVE setji almenn skilyrði fyrir leyfunum, t.d. um lágmarksvatnsmagn á yfirfalli. Einnig eru settar fram skilgreiningar um hæsta og lægsta yfirborð á inntakslónum og hvar staðsetja skuli laxastiga. Jafnframt er skilgreint hvernig staðið skuli að því að stöðva virkjun og keyra síðan upp aftur. Allar upplýsingar um leyfin eru opinberar og ekki má byrja að byggja fyrr en NVE hefur veitt leyfi fyrir framkvæmdinni. Það er í þessu sem og öðru að við getum litið til nágrannaþjóða okkar, hvað þær eru að gera til þess að einfalda kerfið og auðvelda ferlið en samt setja þau skilyrði sem þarf að setja.

Líkt og rakið hefur verið hér að framan er ferlið frá hugmynd að smávirkjun til tengingar við raforkukerfið kostnaðarsamt og tímafrekt. Þrátt fyrir margar jákvæðar breytingar með nýjum lögum um umhverfismat framkvæmda og áætlana eru viðmiðunarmörk virkjana sem falla í B-flokk óbreytt. Flutningsmenn telja því mikilvægt að fram fari endurskoðun á lögum og regluverki í tengslum við leyfisveitingar til uppbyggingar smávirkjana og benda á að t.d. mætti horfa til Noregs í því sambandi.

Í ræðu minni í störfum þingsins í dag kom ég inn á fjölda skýrslna sem hafa verið gerðar um raforkumál á Vestfjörðum og ber þar allt að sama brunni, áherslan er á að það sé þörf á að bæta raforkumál á Vestfjörðum og alltaf er niðurstaðan sú sama, að það þurfi að tryggja bæði afhendingaröryggi, nægilegt afl og auka kerfisstyrk. Í einni skýrslu sem kom út núna í vor, skýrslu um eflingu samfélags á Vestfjörðum þar sem komið er inn á raforku, segir, með leyfi forseta:

„Mikill og greinilegur áhugi er víða á Vestfjörðum að byggja upp smærri virkjanir á vegum einstaklinga og fleiri aðila. Í skýrslu sem verkfræðistofan Verkís vann fyrir Vestfjarðastofu árið 2020, kom fram að 18 slíkir virkjanakostir eru taldir hagkvæmir á Vestfjörðum […]. Þó að í nær öllum tilvikum sé um að ræða rennslisvirkjanir án miðlunarlóna, getur slík raforkuframleiðsla verið mikilvæg í orkubúskap Vestfjarða. Fram kom á fundum starfshópsins að ýmsir þröskuldar, svo sem við tengingu við dreifikerfi Vestfjarða, eru til staðar. […] Ætla má að uppbygging smávirkjana sé almennt skjótvirkari en stærri virkjana og geti því aukið orkuframleiðslu á Vestfjörðum tiltölulega fljótt. Slík staðbundin orkuframleiðsla getur eflt byggðir og samfélög þar sem hennar nýtur við, ekki síst á dreifbýlissvæðum Vestfjarða.“

Við þekkjum öll að það er þrándur í götu fyrir aukinni raforkuframleiðslu og raforkuöryggi á Vestfjörðum. Þessu mætti kippa í liðinn á nokkrum árum án breytinga sem þurfa að gerast t.d. í gegnum rammaáætlun og annað sem er í gildi í dag. Þetta er mjög mikilvægt á fleiri stöðum heldur en á Vestfjörðum. Gildið hefur sýnt sig og það er t.d. búið að loka einu svæði þannig að það eru virkjanir í Önundarfirði sem koma í stað varaafls, þ.e. ef hið almenna flutningskerfi þrýtur þá er hægt að loka t.d. einu svæði með fjórum litlum virkjunum sem er hægt að keyra sem varaafl og er hægt að keyra inn á kerfið. Þetta skiptir mjög miklu máli og við þurfum bara að setja kastljósið svolítið á þetta og hvað við getum gert, hætt að rífast um þetta sem kannski stein í götu þeirra sem eru að tala um umhverfisáhrif. En ég myndi ætla að þetta væri liður í því að mæta þeim sjónarmiðum sem þar hafa verið höfð uppi, að við þurfum að lágmarka umhverfismengun virkjana hér á landi.


Ræðumaður: Þórarinn Ingi Pétursson

Virðulegi forseti. Það er þá fimmti þingmaðurinn í röð úr Norðausturkjördæmi sem talar í þessu ákveðna máli sem er vel og það er að mörgu leyti líka skiljanlegt. Það ber að þakka hv. þm. Njáli Trausta Friðbertssyni fyrir að leiða þessa vinnu og í sjálfu sér að eiga hana, við erum meðflutningsmenn, hinir þingmennirnir sem þarna eru. Það að hafa fasta starfsstöð þyrlu Landhelgisgæslunnar á Akureyri er, held ég, miklu stærra mál heldur en þetta góða mál segir og ég held að það verði seint metið til fjár að minnka viðbragðstímann. Þetta segi ég, virðulegi forseti, vegna þess, nú veit ég ekki alveg hvort þetta er viðeigandi, að sá sem hér stendur hefur nýtt sér þjónustu Landhelgisgæslunnar við það að slasa sig í smalamennsku og þurfa að vera fluttur með þyrlu til Akureyrar. Það tók töluverðan tíma að fá hana að sunnan og norður en mikið afskaplega voru þau fljót á áfangastað þegar þangað var komið. Mér finnst að viðbragðstíminn og það að hafa þyrlu á Norðurlandi veiti íbúum svæðisins öryggi, ekki bara á Norðurlandi heldur sömuleiðis í nágrannabyggðum og það kom fram í máli hv. þm. Bjarkeyjar Olsen Gunnarsdóttur varðandi þekjuhlutfallið að þegar þyrlan verður komin, skulum við segja, norður, þá þekjum við um 94% af landinu með því að hafa þyrlur á tveimur stöðum í staðinn fyrir að hafa þyrlu á einum.

… bæta við.Mikilvægi þess að veita íbúum landsins öryggi felst ekki eingöngu í því að hafa þyrlu á staðnum. Það verður að hanga saman í þessari umræðu, og hv. þm. Njáll Trausti Friðbertsson kom inn á það í sinni framsögu, að tengingin milli Landhelgisgæslunnar og sérsveitarinnar er gríðarlega mikil. Það eru tveir sérsveitarmenn á Akureyri og í gegnum tíðina hefur því nú verið fleygt fram og jafnvel lofað að sérsveitarmenn skuli vera fjórir á Akureyri. Það þarf að bæta við. Hv. þingmaður segir að þeir séu að koma og ég trúi því bara. En í breyttum heimi er það líka nauðsynlegt. Það er að breytast svo mikið, allt mannlífið er að breytast. Við hv. þingmenn í Norðausturkjördæmi fengum mjög fróðlegan fyrirlestur frá lögreglunni á Akureyri varðandi breytta stöðu sem snýr að glæpum, því miður, og allt þetta hangir saman, þ.e. að veita fólki og íbúum landsins öryggi og veita því öryggiskennd. Það gerir það svo sannarlega ef þetta mál nær fram að ganga.

Ég get ekki annað en minnt á að það er svo sem ekkert nýtt af nálinni að ræða þessi þyrlumál. Hv.  þm. Njáll Trausti Friðbertsson hefur verið óþreytandi í gegnum tíðina og svo sem enginn betri, leyfi ég mér að segja, virðulegi forseti, að ræða um flugumferð enda hv. þingmaður flugumferðarstjóri alla jafna og með áratugareynslu hvað það varðar. En sömuleiðis hafa aðrir þingmenn í gegnum tíðina vakið máls á mikilvægi þess og vil ég, með leyfi forseta, minnast t.d. á fyrirspurn frá hv. þm. Ingibjörgu Isaksen sem spurði fyrrverandi dómsmálaráðherra á 153. löggjafarþingi spurninga sem sneru að þessum sama hlut og var það áhugavert svar sem kom frá ráðherranum. Það hefur svo sem komið fram í umræðunni hvað þarf til o.s.frv.

Í ræðum sem hafa verið haldnar hér í tengslum við þetta mál hafa hv. þingmenn velt fyrir sér fjármögnun og öðru. Ég get ekki annað en sagt að mér þótti það svona frekar ósanngjörn umræða þegar var farið að ræða um fjárlög næsta árs í þessu samhengi. Vitanlega gera sér allir grein fyrir því að þetta þarf að fara í fjármálaáætlun og góðir hlutir gerast hægt. En það má samt í þessu samhengi, fyrst við erum komin út í þá umræðu að ræða um fjárlög og hv. formaður fjárlaganefndar situr í hliðarsal og fylgist spenntur með umræðunni, nefna að við höfum vissulega ákveðinn ramma sem við þurfum að halda okkur innan, í fjárlögum. En það má sömuleiðis, og ég ætla bara að beina því til hv. fjárlaganefndar, alveg velta því fyrir sér hvort öll málefnasvið þurfi að sitja undir sama hatti. Sum málefnasvið eru t.d. að fá aukningu meðan önnur eru tekin niður. Í því ráðuneyti sem hér er rætt um, dómsmálaráðuneyti, er mikil vöntun, verð ég að segja. Við tókum þessa umræðu á síðasta ári í fjárlaganefnd sem sneri að Landhelgisgæslunni og lögreglunni sömuleiðis í tengslum við leiðtogafundinn sem hér var síðastliðið vor. Fyrst við erum nú stödd hér í Norðausturkjördæmi, ég leyfi mér það af því að umræðan hefur fyrst og fremst verið þar, og ræðum það sem snýr að lögreglunni á því svæði þá er þar náttúrlega feikileg vöntun. Þetta styður allt hvert annað.

Talandi um öryggi íbúa sömuleiðis og breytta tíma þá er mjög mikilvægt í því samhengi að þingið endurskoði það upplegg sem lagt var af stað með og tengist fjárlagafrumvarpinu sem nú er í vinnu hjá hv. fjárlaganefnd, því það er nú svo, eins og fyrrverandi hv. formaður fjárlaganefndar, Bjarkey Olsen Gunnarsdóttir, kom inn á, að það er þingið sem hefur lokaorðið. Vissulega fór fjárlaganefnd svolítið hraustlega inn í fjárlögin í fyrra en það þarf ekki endilega að bæta við fjármunum. Þetta snýst frekar líka um það að menn ráðstafi fjármunum innan þess ramma sem þeir eru með. Er hugsanlega hægt að slá verkefnum innan annarra málefnasviða á frest um óákveðinn tíma? Hvar er þörfin mest o.s.frv.? Þetta er verkefni fjárlaganefndar á þessum tímum.

Virðulegi forseti. Ég fagna þessu máli og vil þakka hv. þm. Njáli Trausta Friðbertssyni fyrir að mæla fyrir því, draga vagninn í þessu máli sömuleiðis, og þá vinnu sem hann hefur lagt í þetta góða mál. Greinargerðin með þingsályktunartillögunni er mjög ítarleg og mjög áhugavert að lesa hana sömuleiðis. Ég vona og trúi því að þessi þingsályktunartillaga verði til góðs og að innan ekki svo margra ára verðum við komin með þyrlu norður á Akureyri. Innviðirnir eru að mörgu leyti til staðar, einhverju þurfum við að bæta við. En ég ítreka bara, virðulegi forseti, hér í lokin að það mikilvægasta sem hvert stjórnvald getur veitt íbúum þessa lands er að fólk finni að það sé öruggt á þeim stað þar sem það velur sér búsetu.


Ræðumaður: Lilja Rannveig Sigurgeirsdóttir

Hæstv. forseti. Ég vil þakka hæstv. matvælaráðherra, Svandísi Svavarsdóttur, fyrir hennar innlegg í þessa umræðu sem og hv. þingmönnum fyrir að hafa tekið þátt í þessari umræðu. Slysasleppingar í sjókvíaeldi eru alvarlegt mál þannig að það þarf að vera á hreinu að ef sjókvíaeldi á að byggjast upp í sátt við umhverfi og samfélag við strendur landsins þá þarf að tryggja að þetta sé gert vel. Það þarf að tryggja að eftirlitið sé í lagi. Það þarf að tryggja að fyrirtækin sýni ábyrgð og það þarf að tryggja að erfðablöndun eldislaxa og villtra laxa muni ekki eiga sér stað. Sú stefnumótun sem á sér stað í matvælaráðuneytinu þarf að taka á þessum málum og ég vil hrósa hæstv. matvælaráðherra fyrir þá vinnu sem á sér stað í matvælaráðuneytinu. Skýrsla Ríkisendurskoðunar, skýrsla Boston Consulting, stefnumótunarvinna fyrir framtíðarsýn í lagareldi sem hefur nýlega verið kynnt, þetta er mjög góður grunnur fyrir þá lagasetningu sem við þurfum að fara í því að þetta er stór málaflokkur og við þurfum að vera vel undirbúin og tryggja að allir komi að borðinu. En í ljósi umræðunnar í dag vil ég segja að við megum ekki gera lítið úr áhyggjum fólks. Fólk hefur áhyggjur af erfðablöndun og það hefur áhyggjur af atvinnuöryggi sínu. Ein leiðin til að koma til móts við það er að reyna að tryggja að eldislaxarnir komist ekki upp í laxveiðiárnar. Við þurfum að tryggja að sjókvíaeldin fari eftir þeim skilyrðum sem við setjum þeim. Við þurfum að tryggja, við þingmenn hér, að lögin nái yfir þessa stóru atvinnugrein og að lögunum sé fylgt því ef það er ekki möguleiki þá er trúverðugleiki og ímynd tveggja atvinnugreina í húfi, sjókvíaeldis og laxveiða, og við þurfum að gera betur í þessum málum.


Ræðumaður: Halla Signý Kristjánsdóttir

Virðulegi forseti. Við höfum byggt upp örugg viðbrögð við alls kyns atburðum, hvort sem um er að ræða mengunarslys, smitsjúkdóma eða náttúruvá. Öll þessi viðbragðskerfi byggja á því að lágmarka mögulegan skaða og áhrif til framtíðar. Líkt og með aðra atburði þarf að vera til öruggt viðbragð og eftirlit með sjókvíaeldi sem virkjað er strax og slepping verður. En svo að það megi verða þarf eftirlit að færast nær sjókvíaeldinu, bæði til að flýta viðbragði og ekki síst til að byggja upp þekkingu á þeim svæðum þar sem eldið er stundað. Því er mikilvægi eftirlits á þeim stöðum þar sem sjókvíaeldi er afar veigamikið. Það má líkja því við ef Ísfirðingar yrðu uppvísir að slæmri umferðarmenningu, keyrðu ítrekað yfir hámarkshraða eða undir áhrifum áfengis. Þá yrði að sjálfsögðu ákall eftir auknu eftirliti lögreglu en stjórnvöld myndu bregðast við með þeim hætti að ráða fleiri lögreglumenn á Selfossi. Hvaða áhrif myndi það hafa á umferðarmenningu á Ísafirði? Þá er það ekki fyrirtækjunum í hag sem stunda sjókvíaeldi að eftirlit sé slakt. Það tjón sem hefur orðið vegna slysasleppinga haustsins er eitthvað sem öll eldisfyrirtæki hefðu viljað komast hjá í fremstu lög.

Hæstv. matvælaráðherra hefur lagt fram tillögu um stefnu í uppbyggingu og umgjörð lagareldis, stefnu til ársins 2040, og er hún komin í samráðsgátt. Tillagan hefur það að markmiði að skapa greininni skilyrði til aukinnar verðmætasköpunar með sjálfbæra nýtingu og vistkerfisnálgun að leiðarljósi. Þegar horft er til sjókvíaeldis segir í tillögunni að áskoranirnar séu vissulega til staðar og til þess að greinin geti áfram verið mikilvæg stoð í efnahag landsins verði áfram að vinna að því að mæta þeim áskorunum með festu. Það er bæði verkefni þeirra fyrirtækja sem stunda greinina, samfélaganna þar sem greinin er stunduð og stjórnvalda sem halda utan um eftirlit og lagaumgjörð. Það er raunverulegur möguleiki með því að hafa vísindin í forgrunni sem byggja og lágmarka umhverfisáhrif greinarinnar. Þannig byggjum við upp sameiginlegan ábata með nýtingu auðlinda til verðmætasköpunar.


Ræðumaður: Lilja Rannveig Sigurgeirsdóttir

Hæstv. forseti. Ég vil byrja á að þakka hæstv. matvælaráðherra fyrir að koma hingað og ræða í þingsal um slysasleppingar í sjókvíaeldi. Slysasleppingar hafa verið mikið í umræðunni síðustu vikur í kjölfarið á því að það uppgötvaðist gat á netapoka í sjókví í Patreksfirði. Í þá kví vantaði 3.500 fiska samkvæmt tilkynningu MAST. Þegar málið var skoðað nánar kom í ljós að stór hluti laxanna var kynþroska og það er alvarlegt mál. Sjókvíaeldisfyrirtæki hafa leið til að koma í veg fyrir að fiskar verði kynþroska og það er með ljósastýringu. Verið er að rannsaka þessa dagana hvernig það gat gerst að fiskarnir urðu kynþroska og mæla kynþroskahlutfall í öðrum fjörðum til að komast að því hvort þessi atburður sé undantekning. Þar til í ágúst höfðu, samkvæmt upplýsingum Hafrannsóknastofnunar, veiðst átta eldislaxar í skráðum veiðiám  frá árinu 2016 þrátt fyrir nokkurn fjölda tilkynntra strokatburða á tímabilinu. Því virðist kynþroskinn öllu máli skipta er varðar þessa sprengju í uppgöngu eldislaxa í ár. Sjókvíaeldi er nefnilega einungis leyft á Vestfjörðum og Austfjörðum með mjög miklum skilyrðum til þess að reyna að koma í veg fyrir að eldislax komist í laxveiðiárnar. Ástæðan fyrir því er að veiðiréttarhafar og landeigendur, sem í mjög mörgum tilvikum eru bændur, hafa í mörg ár haft miklar áhyggjur af því að eldislaxar blandist íslenska villta stofninum. Það er því mikið í húfi fyrir þau sem fá miklar tekjur af laxveiðiánum sínum og því skiptir miklu máli að hægt sé að tryggja hreinleika villta laxastofnsins sem og trúverðugleika og ímynd atvinnugreinarinnar.

Sjókvíaeldi hefur vaxið með mjög miklum hraða síðastliðin ár. Áhrif sjókvíaeldis á Vestfirði t.d. er óumdeilanlegt. Það er nefnilega mikið í húfi fyrir samfélögin í kringum sjókvíaeldið. Fólk þarf að geta treyst því að þetta sé vel gert. Þegar upp koma mál eins og þessi slysaslepping þá eru áhrifin víðtækari en bara á þetta eina fyrirtæki. Áhrifin dreifast á önnur fyrirtæki og samfélög á svæðinu þar sem miklir hagsmunir eru einnig undir með fjölda beinna og óbeinna starfa tengdum greininni.

Hæstv. forseti. Síðustu ár hafa margir kallað eftir auknu eftirliti í sjókvíaeldi til að tryggja að allt sé gert með bestu mögulegum aðferðum og öllum skilyrðum sé fylgt eftir. Vestfirðingar hafa kallað eftir því að eftirlitsmenn séu staðsettir í nálægð við fiskeldið. Þeir hafa talað fyrir daufum eyrum í mörg ár.

Í byrjun árs gaf ríkisendurskoðandi út skýrslu um lagaframkvæmd, stjórnsýslu og eftirlit í sjókvíaeldi. Í þeirri skýrslu komu fram margar ábendingar og ég ætla að nefna hér nokkrar, með leyfi forseta. Ein ábending var um að það þyrfti að efla eftirlit Matvælastofnunar og það þyrfti að vinna að því markvisst með matvælaráðuneytinu. Þar var nefnt að það þyrfti að gera stofnuninni kleift að sinna óundirbúnu eftirliti og leggja áherslu á eftirlit með skráningum, upplýsingagjöf og innra eftirliti fyrirtækjanna.

Það kom líka ábending um mótvægisaðgerðir og vöktun vegna strokulaxa þar sem matvælaráðuneytið var hvatt til þess að endurskoða ákvæði laga og reglna um fiskeldi hvað snýr að stroki. Þar var rætt um mögulegar skyldur rekstrarleyfishafa til vöktunar í nærliggjandi ám. En miðað við það hvað eldislaxarnir eru að veiðast á stóru svæði þá mætti kannski spyrja af hverju  einungis er verið að horfa á nærliggjandi ár. Það virðist vera þörf á því að hafa vöktun í laxveiðiám um allt land. Því spyr ég ráðherra: Hvernig hyggst hæstv. ráðherra  fara í aðgerðir til að tryggja eftirlit áður en farið verður í frekari lagasetningu? Hvers vegna var ekki farið að tryggja strax aukið eftirlit í sjókvíaeldi eftir skýrslu Ríkisendurskoðunar um sjókvíaeldi í vor? Hversu hörð viðurlög telur ráðherra að ættu að vera gagnvart stórum slysasleppingum og takmörkuðu innra eftirliti? Með hvaða aðgerðum hyggst ráðherra koma til móts við áhyggjur um erfðablöndun í laxveiðiám?


Ræðumaður: Halla Signý Kristjánsdóttir

Virðulegi forseti. Árið 2020 kom út skýrsla um skýrslu starfshóps um bætt afhendingaröryggi raforku á Vestfjörðum. Þar kemur fram að á Vestfjörðum hafi afhendingaröryggi lengi verið heldur lakara en víðast annars staðar á landinu. Í apríl 2022 kom út skýrsla starfshóps um raforkumál á Vestfjörðum. Þar er minnt á markmið orkustefnu Íslands, að stefna eigi að jöfnu aðgengi að orku um land allt og orkuþörf samfélagsins eigi að uppfylla. Niðurstaða starfshópsins er, eins og segir í samantekt, með leyfi forseta, „að til þess að bæta afhendingaröryggið á Vestfjörðum og tryggja nægilegt afl, ásamt því að auka kerfisstyrk, sé nauðsynlegt að vinna að úrbótum og verkefnum sem snerta nánast alla hluta raforkukerfisins.“ Þessi skýrsla tekur ágætlega saman hver vandinn er og markar leiðir að úrbótum.

Þá kom út í sumar skýrsla starfshóps um eflingu samfélags á Vestfjörðum, á málefnum umhverfis-, orku- og loftslagsráðuneytisins, um raforkumál m.a. Þar er ágæt setning sem segir „ekki í boði að gera ekki neitt“.

Í samantekt þeirrar skýrslu segir, með leyfi forseta:

„Í sem skemmstu máli má því segja að á Vestfjörðum þurfi því í senn aukna raforku vegna fólksfjölgunar, aukinna umsvifa í atvinnulífi og orkuskipta …“

Árið 2018 samþykktu stjórnvöld stefnu um uppbyggingu flutningskerfis raforku í landinu. Þar kemur m.a. fram að stefna stjórnvalda sé styrking á uppbyggingu á flutningskerfinu og að auka afhendingaröryggi raforku á landsvísu með sérstakri áherslu á Vestfirði og Norðausturland.

Virðulegi forseti. Í ritröð um raforkumál og afhendingaröryggi á Vestfjörðum má finna fleiri skýrslur, þar á meðal eina frá 2013. Þar má finna sömu kaflana og sömu ágætu tillögurnar og í nýju skýrslunum — endurtekið efni. Ég segi nú bara: Vonandi er ekki þörf fyrir fleiri skýrslur um skýrslur heldur að tími aðgerða sé runninn upp því svo sannarlega er það ekki í boði að gera ekki neitt.


Ræðumaður: Jóhann Friðrik Friðriksson

Virðulegi forseti. Í ályktun um heilbrigðisþjónustu á aðalfundi Sambands sveitarfélaga á Suðurnesjum nýverið var skorað á ríkisvaldið að viðhalda og efla kröftuga uppbyggingu heilbrigðisþjónustu á Suðurnesjum. Ég vil í því sambandi fara aðeins yfir þá gríðarlegu uppbyggingu sem er að eiga sér stað í heilbrigðismálum á svæðinu. Nú standa yfir framkvæmdir við viðbyggingu við hjúkrunarheimilið Nesvelli og var sá samningur stækkaður úr 60 rýmum í 80 rými. Í fyrra var ný röntgendeild opnuð formlega á HSS og nýtt röntgentæki hefur verið tekið í notkun. Þann 3. október vígði heilbrigðisráðherra nýja slysa- og bráðamóttöku sem er bylting í starfseminni. Við sama tækifæri var opnuð ný 19 rýma sjúkradeild og hjúkrunardeildin var einnig uppfærð. Í byrjun ágúst var ný einkarekin heilsugæsla opnuð við Aðaltorg sem bæði mun létta álagi af HSS og auka þjónustustig svæðisins til muna. Nýtt húsnæði hefur verið tekið í notkun fyrir geðheilbrigðisteymi HSS og bygging á nýrri heilsugæslustöð í Innri-Njarðvík var boðin út í sumar. Einnig er unnið að betri aðstöðu og þjónustu í öðrum þéttbýliskjörnum á Suðurnesjum.

Virðulegi forseti. Samstaðan um betri heilbrigðisþjónustu hefur verið þverpólitísk, bæði á Alþingi og á sveitarstjórnarstiginu. Ég fullyrði að stærri skref hafa ekki verið stigin í heilbrigðismálum á Suðurnesjum um langt árabil og munu allir íbúar finna fyrir þeim árangri sem náðst hefur og er í farvatninu á næstu misserum, okkur öllum til heilla.


Ræðumaður: Ingibjörg Isaksen

Virðulegi forseti. Mig langar að nýta tækifærið hér og fara aðeins yfir kjördæmavikuna okkar sem var haldin í upphafi októbermánaðar. Við þingmenn Norðausturkjördæmis ferðuðumst saman og byrjuðum á Austurlandi og fikruðum okkur sífellt nær Norðurlandinu. Þessi vika er afar mikilvæg okkur þingmönnum sem störfum í þágu landsmanna allra og nauðsynlegt fyrir okkur að nýta þetta tækifæri einmitt til að ná samtali, hvort sem það er við stjórnendur sveitarfélaga, heilbrigðisstofnana, skólastofnana eða jafnvel fyrirtækja. Seinni kjördæmavikan, sem verður eftir áramót, er þá hugsuð meira fyrir flokkana og líka til að ná frekara samtali við grasrótina.

Það er óhætt að segja að Norðausturkjördæmi sé gríðarlega stórt kjördæmi og víðfemt og um langan veg að fara en við náðum mjög mikilvægum fundum með sveitarstjórnarfólki, stjórnendum heilbrigðisstofnana, menntastofnana og við heimsóttum einnig fjölmörg fyrirtæki. Það er hægt að segja það að við fengum gríðarlega mikilvægt veganesti inn í störf okkar núna í vetur og efni sem við erum enn að vinna með. Vissulega náðum við ekki, því miður, að heimsækja alla en nú er unnið að því að skipuleggja fundi með þeim aðilum.

Það kemur kannski ekki á óvart að samgöngur voru rauði þráðurinn á öllum þeim fundum sem við áttum með fólki þar sem var verið að tala um mikilvægi þess að tengja saman atvinnusvæði, stytta vegalengdir og auka umferðaröryggi. Við sjáum það á landsbyggðinni hversu mikilvægt þetta er þar sem vegalengdirnar eru langar. Einnig var verið að ræða heilbrigðismál og hvað hefur verið gert því að það er ansi margt sem hefur verið gert í þeim málum, m.a. að fjölga heilsugæslulæknum og bæta bráðaþjónustu, en auðvitað má standa enn betur að þessu þó að vel sé gert. Það var virkilega ánægjulegt að sjá þessa miklu uppbyggingu sem hefur átt sér stað í kjördæminu, húsnæðisuppbyggingu  víða þar sem ekki hefur sést húsnæðisuppbygging í mörg ár, mikil uppbygging hvað varðar atvinnu og tækifæri og fleira og fleira.  Ég vil nýta tækifærið og þakka þeim sem sá um skipulagið fyrir mig og með mér, þ.e. SSNE og Austurbrú.


Ræðumaður: Sigurður Ingi Jóhannsson

Virðulegi forseti. Ég vil þakka fyrir málefnalega umræðu. Þó nokkrir þingmenn komu inn á sömu hluti svo að ég ákvað að koma í andsvar við hv. þingmann til að svara því. Til að mynda varðandi það sem hv. þingmaður endaði hér á, að vonandi eru breytingar í farvatninu svo að þörf fyrir stöðugt viðbótarhúsnæði verði minni. Það er mat Vinnumálastofnunar að kostnaður við að breyta fyrstu 1.000 íbúðunum verði 500–800 millj. kr. Svo verður það sífellt dýrara vegna þess að þá ertu kominn úr eignum ríkisins í aðrar íbúðir. Vonandi þurfum við ekki að fara lengra en í þessar 1.000 íbúðir. Það er margt sem bendir til að þörf verði á þessu eitthvað áfram. Ég er sammála því sem hér hefur verið nefnt um sveitarfélög og að mikilvægt sé að hlusta á raddir þeirra. Þess vegna tekur ein breyting í frumvarpinu frá því í vor til þess að gefinn er tveggja vikna viðbótarfrestur ef sveitarfélag óskar eftir því að fá viðbótarumsagnarfrest. Eftir sem áður verður synjunarvald hjá sveitarfélögum.

Svo langaði mig að nefna það að fjölmargir hér hafa komið inn á vandann við það að búa til tímabundið húsnæði og ég er algjörlega sammála því. Vandinn sem við stöndum frammi fyrir er sá að nú er fullt af íbúðum óleyfisíbúðir. Í þeim býr fólk. Við ætlum að bregðast við því seinna í vetur. Við erum hér komin í þann vanda að Vinnumálastofnun kemur fólki fyrir í búsetuúrræði. Þetta eru ekki íbúðir. Þetta er tímabundið búsetuúrræði. Þá tekur Vinnumálastofnun kannski óheppilegt húsnæði og óheppilega staði undir það. Kannski er þetta einfaldlega betri og skynsamlegri leið. Að minnsta kosti er verið að reyna að bregðast við með fyrirhyggju og undirbúningi í staðinn fyrir að sitja uppi með það að geta ekki brugðist við vandanum, eins og við sjáum á hinum almenna markaði þar sem fólk býr í óleyfi. Þar er ekkert eftirlit með öryggi, ekkert eftirlit með hollustuháttum og ekkert eftirlit með nokkrum sköpuðum hlut. Því miður höfum við séð hræðileg dæmi um það. Það er það sem við erum að reyna að bregðast við, bæði með því frumvarpi en einnig þessari aðferðafræði varðandi sífellt vaxandi fjölda innflytjenda.


Ræðumaður: Sigurður Ingi Jóhannsson

Virðulegur forseti. Ég er ekki viss um að þær breytingar sem við höfum verið að gera geri það enn skýrara. Ég myndi t.d. taka undir það að það er mikilvægt að nefndin í sínum störfum, nefndaráliti eða einhverju slíku, myndi árétta það sérstaklega að um tímabundið úrræði sé að ræða og að það sé mikilvægt að fylgja því, sé hugmyndin að nýta húsnæðið til langvarandi íbúðabyggðar, og fara þá í gegnum ferlið. Ég vil hins vegar segja að það er líka mikilvægt að þingið átti sig á að það sem við erum að gera á sama tíma er að við erum að fara í stórfellda áætlun um húsnæðisuppbyggingu til að byggja þessar 5.000 íbúðir sem hér hafa verið ræddar. Í því samhengi erum við að leggja áherslu núna á þann þátt sem við getum gert, hið opinbera, í gegnum stofnframlög, í gegnum hlutdeildarlán, í gegnum þær íbúðir sem við höfum bein áhrif á og síðan auðvitað á hið augljósa, að skapa hér betri kjör, lægri verðbólgu og lægri vexti þannig að markaðurinn geti komið hingað inn af miklu meiri krafti og byggt húsnæði. Við þurfum framboð af húsnæði.


Ræðumaður: Sigurður Ingi Jóhannsson

Virðulegi forseti. Mér er ekki nákvæmlega kunnugt um það. Eins og ég nefndi í inngangi mínum og í einhverju andsvarinu hefur Vinnumálastofnun verið að undirbúa sig ef þetta verður að veruleika. Hún horfir til fæðingarheimilisins við Eiríksgötu til að mynda sem fyrsta úrræðisins í þessum hluta. Ég held reyndar, ef ég rifja það upp, að á ráðherrafundi og í rökstuðningi hafi ástæðan fyrir því að menn óskuðu þess og hvöttu mjög til þess að þessi leið yrði farin, og að við í iðnaðarráðuneyti legðum fram þetta frumvarp, einfaldlega verið sú að menn voru búnir að teikna sig inn á það að þetta ferli yrði mjög þungt og erfitt. Þeir myndu aldrei ná því til að bregðast við þeim vanda sem við stæðum frammi fyrir á árinu 2023 eða 2024 og myndi það fyrst og fremst koma til álita seinna.


Ræðumaður: Sigurður Ingi Jóhannsson

Virðulegi forseti. Ég tek undir síðustu orð hv. þingmanns um mikilvægi þess að nefndin fái allar nýjustu upplýsingar um þá þróun sem er að verða. Við óskum þess öll og vonum, held ég, að þörfin fyrir það að veita fólki alþjóðlega vernd minnki, og þar af leiðandi þörf fyrir búsetuúrræði, þó að ekki sé mjög friðvænlegt í heiminum í augnablikinu.

Staðreyndin varðandi þörfina í dag er hins vegar sú að þau búsetuúrræði sem Vinnumálastofnun vinnur með eru mörg hver óhentug. Það getur vel verið að það að þurfa að fara í sífellt verri úrræði meðan þörfin er fyrir hendi geti einfaldlega verið skárra eða betra í forgangsröðuninni heldur en að leita eftir svona leiðum.

Svo vil ég nefna að síðar í vetur mun ég væntanlega koma með frumvarp þar sem við munum heimila óleyfða búsetu tímabundið, þar sem við gerum kröfur um brunavarnir og hollustuhætti  til að taka á málum sem eru eftirstöðvar brunans á Bræðraborgarstíg og brunans í Hafnarfirði, sem eru kannski sambærilegar aðstæður fólks.


Ræðumaður: Sigurður Ingi Jóhannsson

Virðulegi forseti. Ég er sammála hv. þingmanni varðandi þá staðreynd að það sé ekki sjálfvirkt þannig að þeir sem koma frá Venesúela og fá þessa viðbótarvernd — hún var gerð á aðeins  öðrum forsendum hjá kærunefndinni en hefðbundið er, þessi viðbótarvernd. Þegar þeirri niðurstöðu hefur verið breytt þá mun það án efa hafa áhrif. Hvenær nákvæmlega það fer að hafa áhrif og hvernig þau áhrif verða inn í þennan hluta, þ.e. þörfina á búsetuúrræðum Vinnumálastofnunar, er aðeins erfiðara að meta. Þess vegna eru nýjustu tölurnar sem við vorum með ekki síðan í vor, heldur að það séu um 100 á viku, þ.e. 1.500 til áramóta.Hvort sem það breytist síðan eftir það eða að Vinnumálastofnun geti á þessum tímapunkti endurmetið þessa þróun — ég vil bara hvetja nefndina til að kalla eftir upplýsingum frá Vinnumálastofnun og viðkomandi ráðuneyti. Ég hef þær ekki.




Ræðumaður: Sigurður Ingi Jóhannsson

Virðulegi forseti. Það er alla vega ekki gefinn neinn afsláttur af brunavörnum og öryggi. Þetta búsetuúrræði fellur aðeins á milli flokka. Það er ekki gistiheimili, það er ekki almennar íbúðir,  þannig að það eru gerðar kröfur og heimild sett til slökkviliðs og brunavarna að gera þær kröfur til að ekki sé gefinn neinn afsláttur af þessu grundvallaröryggi sem varðar brunavarnir.

Ég er sammála hv. þingmanni. Það er alveg lágmark sem við þurfum að gera varðandi hollustuhætti, varðandi brunavarnirnar og það að húsin standi í það minnsta og þoli þann þunga sem í þeim verður.


Ræðumaður: Sigurður Ingi Jóhannsson

Virðulegi forseti. Ég tek undir með hv. þingmanni að við þurfum auðvitað alltaf að gæta okkar. Ég vil nú kannski ekki taka undir að það sé fordæmalaus skortur á húsnæði, en því miður höfum við séð það of oft. Ég veit ekki hvenær það er verst og hvenær best eða skást. Þetta er auðvitað tímabundið úrræði. Þetta eru ekki íbúðir til varanlegrar búsetu heldur er þetta tímabundið búsetuúrræði þannig að umfjöllun um gæði snerist kannski fyrst og fremst að öryggi, hollustuháttum, brunavörnum og slíkum þáttum, að umhverfi, nærumhverfinu, og þetta á að vera til bráðabirgða. Þetta er tímabundið. Vilji menn hins vegar gera þetta að varanlegu þá þarf að fara í gegnum það ferli sem við þekkjum og hv. þingmaður er að segja að við þurfum að gæta betur að, þ.e. gæðunum og að þetta sé þá varanlegt húsnæði. Þá er hægt að gera þær kröfur til þess. En ég er alveg sammála hv. þingmanni. Við eigum að fara varlega þegar um svona hluti er að ræða. Einhver okkar muna alla vega eftir bröggum sem entust býsna lengi og var þörf á sem búsetuúrræði.


Ræðumaður: Sigurður Ingi Jóhannsson

Virðulegur forseti. Þar sem málefni skipulags- og byggingarmála og reyndar brunavarnir húsa heyra undir innviðaráðuneyti þá er mér falið að koma með þetta frumvarp til að búa til þennan farveg. Það er gert að ósk Vinnumálastofnunar og félags- og vinnumarkaðsráðherra eða -ráðuneytis til að hægt sé að grípa utan um vandann. Þannig að ég verð að viðurkenna, þótt ég þekki auðvitað af fjölmiðlaumræðu einstök mál, þá er það ekki af þeirri þekkingu sem ég myndi vilja geta fært úr ræðustól Alþingis um hvaða húsnæði kemur til greina. En ég ætla bara að gefa mér að það komi til greina ef þetta verður í fyrstu lotu kannski ríkishúsnæði sem gæti dekkað kannski þennan þúsundfjölda. Ef meira þyrfti til þá er ekkert útilokað að það komi til einhverra einkaaðila í næstu lotu. En það verður þó háð sem sagt beiðnum um undanþágu frá Vinnumálastofnun til skipulagsstofnunar og síðan þetta ferli sem er þó lagt hér til.

Varðandi síðan bara spána um 6.500. Þá eru þetta einfaldlega þær tölur sem voru birtar hér til grundvallar í vor þegar frumvarpið lagði af stað.


Ræðumaður: Sigurður Ingi Jóhannsson

Virðulegur forseti. Það segir sig auðvitað sjálft eðlilega að þörfin eftir þessu húsnæði fer auðvitað eftir þeim fjölda sem hingað sækir og þetta voru spár. Mér er ekki kunnugt um annað húsnæði en ég nefndi hérna, sem sagt fæðingarheimilið við Eiríksgötu, þó að sjálfsagt séu þeir aðilar, þ.e. Vinnumálastofnun og félags- og vinnumarkaðsráðuneyti sem fara með þessi málefni, búnir að liggja aðeins yfir því og áttað sig á því að þessi fyrstu fjögur úrræði með allt að 250 manns fyrir 1.000 íbúa væri kannski hægt að skapa innan einhverra ríkiseigna. Mér er ekki kunnugt um annað en það sem ég nefndi hérna í álitinu og auðvitað vitum við ekki nákvæmlega hver þörfin verður. Það fer auðvitað eftir því hversu margir banka á dyrnar og það byggði á spá Vinnumálastofnunar og ráðuneytis félags- og vinnumarkaðsmála frá því fyrr í sumar eða fyrr í vor.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um breytingu á ýmsum lögum vegna tímabundinna undanþágna frá skipulags- og byggingarlöggjöf og skipulagi. Frumvarpið var lagt fram á 153. löggjafarþingi og er nú endurflutt. Gerðar hafa verið minni háttar breytingar á frumvarpinu að teknu tilliti til þeirra athugasemda sem bárust í umsögnum um málið til efnahags- og samgöngunefndar. Frumvarpið er liður í samhæfingu aðgerða stjórnvalda vegna málefna umsækjenda um alþjóðlega vernd og hefur það að markmiði að bregðast við bráðavanda í húsnæðismálum þessa hóps sem stjórnvöld standa nú frammi fyrir. Staðan er sú að aldrei hafa fleiri komið til landsins á flótta en nú. Fjöldi þeirra frá 1. janúar í fyrra og fram í október á þessu ári er orðinn meiri en samanlagður fjöldi allra umsækjenda um alþjóðlega vernd á Íslandi á sex ára tímabili þar á undan, þ.e. 2016–2021. Frá áramótum hafa nú þegar komið 3.384 sem er hærri tala en árlegur heildarfjöldi umsækjenda var á tímabilinu 2016–2021. Árlegur heildarfjöldi var þá til samanburðar á bilinu 654–1131 á ári hverju. Aldrei hafa því fleiri sótt um alþjóðlega vernd á einu ári en í fyrra en þá var heildarfjöldi umsækjenda tæplega 4.500. Samkvæmt spá Útlendingastofnunar er gert ráð fyrir að fjöldi umsókna um vernd á þessu ári verði á bilinu 4.500–6.500 og yrði þá um að ræða mestan fjölda umsækjenda um alþjóðlega vernd á einu ári frá upphafi.

Á meðan umsækjendur um alþjóðlega vernd bíða niðurstöðu umsóknar dvelja þeir í búsetuúrræðum á vegum Vinnumálastofnunar. Um mitt ár í fyrra dvöldu þannig um 700 umsækjendur í slíkum búsetuúrræðum en nú dvelja um 2.100 umsækjendur í húsnæði á vegum stofnunarinnar. Hefur því fjöldi umsækjenda í slíkum búsetuúrræðum þrefaldast á einu ári. Samkvæmt uppfærðum upplýsingum frá Vinnumálastofnun má gera ráð fyrir að fjöldi umsækjenda sem þurfi húsnæði á viku hverri verði um 100 manns og afla þurfi húsnæðis fyrir 1.500 umsækjendur fyrir lok árs. Skýrist það af því að fjöldi þeirra sem þurfa á húsnæði að halda á hverjum tíma er mun meiri en fjöldi þeirra sem fara úr húsnæðisúrræðum stofnunarinnar á hverjum tíma. Bætist því sífellt við húsnæðisþörfina.

Samkvæmt spá Vinnumálastofnunar er gert ráð fyrir að stofnunin þurfi að hafa yfir að ráða húsnæði fyrir um 4.500 umsækjendur 1. janúar næstkomandi sé miðað við 80% nýtingu á húsnæði. Jafnframt er enn fyrirséð að mati stofnunarinnar og félags- og vinnumarkaðsráðuneytis, sem fara með málefni umsækjenda um alþjóðlega vernd, að á komandi vikum og mánuðum muni ekki takast að tryggja nægilega mikið af hentugu íbúðarhúsnæði á leigu fyrir umræddan hóp. Því er nauðsynlegt að stjórnvöldum gefist kostur á að nýta annað húsnæði, svo sem skrifstofuhúsnæði í eigu ríkisins, sem tímabundin búsetuúrræði fyrir umsækjendur um alþjóðlega vernd. Hér er m.a. horft til húsnæðis gamla fæðingarheimilisins við Eiríksgötu. Þar sem slíkt húsnæði hefur ekki verið ætlað til búsetu þyrfti alla jafna að sækja sérstaklega um byggingarleyfi fyrir breyttri notkun húsnæðisins til búsetu og þyrfti sú notkun jafnframt að vera heimili á viðkomandi svæði samkvæmt aðal- eða deiliskipulagi hlutaðeigandi sveitarfélags eða viðeigandi breytingar gerðar á skipulaginu til að heimila slíka notkun.

Virðulegi forseti. Bregðast verður þegar í stað við skorti á húsnæði fyrir þá sem koma hingað til lands í leit að alþjóðlegri vernd. Því er frumvarpi þessu ætlað að flýta fyrir því að unnt verði að taka fyrrgreint húsnæði og sambærilegt til notkunar sem tímabundin búsetuúrræði. Til að svo megi verða er lagt til að heimilt verði að víkja tímabundið frá almennum skilyrðum og ferlum skipulags- og mannvirkjalöggjafarinnar sem og skipulagi viðkomandi sveitarfélags til að heimila til bráðabirgða breytta notkun slíks húsnæðis til búsetu.

Ég mun nú gera stuttlega grein fyrir helstu efnisatriðum frumvarpsins. Með frumvarpinu er lagt til að Skipulagsstofnun verði fengin heimild til að veita undanþágu frá lögum um mannvirki, lögum um brunavarnir, lögum um hollustuhætti og mengunarvarnir, skipulagslögum, þeim reglugerðum sem settar hafa verið á grundvelli umræddra laga, svo og frá skipulagi hlutaðeigandi sveitarfélags til að heimila breytta notkun húsnæðis sem tímabundins búsetuúrræðis. Hér er átt við húsnæði sem fyrir er á húsnæðismarkaði en ekki nýja húsnæðisuppbyggingu. Gert er ráð fyrir að Vinnumálastofnun óski eftir slíkri undanþágu og óskað verði eftir umsögn hlutaðeigandi sveitarfélags sem hafi tvær vikur til að veita umsókn ef það gerir athugasemd við veitingu undanþágunnar.

Í þessu sambandi er sú breyting gerð á frumvarpinu að Skipulagsstofnun verði fengin heimild til að framlengja þann frest um allt að tvær vikur óski sveitarfélag þess. Þá er áfram lagt til grundvallar að mæli sveitarfélög gegn veitingu undanþágu í umsögn sinni skuli Skipulagsstofnun synja undanþágubeiðninni. Undanþága verði þannig aðeins veitt að uppfylltum eftirfarandi skilyrðum og óheimilt verði að taka húsnæði í notkun til búsetu fyrr en þau hafa öll verið uppfyllt. Í fyrsta lagi þarf vottorð vegna öryggis- og lokaúttektar húsnæðis að liggja fyrir til staðfestingar á að um fullklárað húsnæði sé að ræða sem uppfylli viðkomandi öryggiskröfur miðað við samþykkta notkun þess. Þar sem húsnæðið er í framhaldinu ætlað til búsetu er jafnframt lagt til að húsnæðið þurfi að uppfylla viðeigandi kröfur um brunavarnir, öryggi og hollustuhætti og það staðfest með sérstakri skoðun byggingarfulltrúa, slökkviliðs og heilbrigðiseftirlits áður en húsnæðið er tekið í notkun.

Haft var samráð við Slökkvilið höfuðborgarsvæðisins við vinnslu frumvarpsins varðandi þær kröfur sem þar eru settar fram um brunavarnir. Lagt er til að sérstök brunahönnun skuli fara fram á húsnæðinu sem slökkviliðið þarf að samþykkja. Slökkviliðinu verði þannig falið mat á því að brunavarnir séu fullnægjandi miðað við hina fyrirhuguðu notkun húsnæðisins. Geta þar komið til sérstakrar ráðstafanir, svo sem kynning á flóttaleiðum þegar flutt er í húsnæðið og öryggisgæsla. Gert er ráð fyrir að slökkviliðið geti leitað til Húsnæðis- og mannvirkjastofnunar, HMS, eftir nánari leiðbeiningum eða ráðgjöf um framkvæmdina eftir því sem þörf er á. Standi til að gera breytingar á burðarþoli, raflögnum eða öðrum lögnum, svo sem vatns- eða loftræstilögnum, er einnig gert ráð fyrir að fara þurfi fram viðeigandi hönnun hvað þær breytingar varðar.

Með sama hætti er gert ráð fyrir að húsnæðið uppfylli, samkvæmt mati heilbrigðiseftirlits, viðeigandi kröfur um hollustuhætti miðað við fyrirhugaða notkun þess. Víkja megi þó frá einstökum skilyrðum, svo sem um fjölda handlauga í húsnæðinu. Aftur á móti er ekki gert ráð fyrir að heimilt verði að víkja frá skilyrðum um almennt öryggi skv. 12. kafla byggingarreglugerðar. Áður en húsnæði verður tekið í notkun þurfi skoðun byggingarfulltrúa, slökkviliðs og heilbrigðiseftirlits að hafa farið fram til staðfestingar, eins og áður var nefnt, á því að viðeigandi kröfur um öryggi, brunavarnir og hollustuhætti séu uppfyllt. Þá er einnig lagt til að húsnæði geti ekki verið á landnotkunarsvæði sem skilgreint er sem iðnaðarsvæði samkvæmt skipulagsreglugerð. Skýrist það af mengunarhættu sem getur verið til staðar á slíkum svæðum. Jafnframt verði hámarksfjöldi einstaklinga í hverju búsetuúrræði 250 manns en þó ekki meira en húsrúm leyfir með tilliti til öryggis íbúanna. Hvað nærumhverfi varðar er lagt til að húsnæðið þurfi að vera í nálægð við skóla ef búsetuúrræðið er m.a. ætlað börnum. Einnig þurfi að lágmarki að uppfylla meiri hluta eftirfarandi fimm skilyrða um að húsnæði sé í fyrsta lagi í göngufæri við verslun og þjónustu, í öðru lagi í göngufæri við almenningssamgöngur eða að aðgengi að þeim sé að öðru leyti tryggt með sérstökum ráðstöfunum Vinnumálastofnunar, í þriðja lagi innan fjölbreyttrar og blandaðrar byggðar þar sem fjölbreytt þjónusta standi til boða, í fjórða lagi innan eða í jaðri íbúðabyggðar og í fimmta lagi í göngufæri við friðsæl og heilnæmi útivistarsvæði.

Lagt er til að í undanþágubeiðni skuli gerð grein fyrir þeim ákvæðum hlutaðeigandi löggjafar sem Vinnumálastofnun óskar eftir undanþágu frá. Þar skuli einnig gerð grein fyrir fyrirkomulagi lóðar, m.a. varðandi aðkomu, bílastæði, sorplosun, dvalarsvæði og öryggi barna og ungmenna á lóð og í nærumhverfi, eftir því sem við á. Þá beri enn fremur að gera grein fyrir því hvaða starfsemi sé á lóðinni og/eða í viðkomandi húsnæði og rökstutt að búsetuúrræði og viðkomandi starfsemi geti farið saman í sama húsnæði og/eða á sömu lóð. Þess má þó geta að úttekt slökkviliðs á brunavörnum tekur einnig til þess hvort unnt sé að starfrækja búsetuúrræði í viðkomandi húsnæði í ljósi nærliggjandi starfsemi. Jafnframt er lagt til að koma skuli fram í undanþágubeiðninni hvort vatns- og fráveitukerfi muni anna þörfum að mati hlutaðeigandi veitufyrirtækis sé það nýtt sem tímabundið búsetuúrræði. Enn fremur er lagt til að Skipulagsstofnun hafi sjálfstæða heimild til að synja um undanþágu þótt framangreind skilyrði séu uppfyllt ef heildstætt mat á aðstæðum mælir gegn veitingu hennar, þ.e. undanþágunnar. Áður en til synjunar kemur skuli afla umsagnar viðeigandi stjórnvalda um þær aðstæður og sjónarmið sem liggja til grundvallar matinu. Telji stofnunin að synja beri um undanþágu skuli hún senda rökstudda tillögu um það til ráðherra til staðfestingar á synjun. Aftur á móti er ekki gert ráð fyrir að unnt verði að bera ákvörðun um veitingu undanþágu undir æðra stjórnvald heldur verði slík ákvörðun endanleg á stjórnsýslustigi.

Þá er lagt til að viðkomandi sveitarfélagi beri að tilkynna lóðarhöfum og nágrönnum í grenndinni um breytta notkun viðkomandi húsnæðis til búsetu áður en það er tekið til þeirrar notkunar, þótt ekki sé gert ráð fyrir að hin breytta notkun verði grenndarkynnt. Einnig er gert ráð fyrir að Vinnumálastofnun veiti slökkviliði nauðsynlegar upplýsingar um það fólk sem býr í húsnæðinu í því skyni að fyrir liggi réttar upplýsingar ef hætta steðjar að. Enn fremur er lagt til að slökkviliðið verði heimill aðgangur að húsnæðinu til skoðunar og eftirlits, þar á meðal til myndatöku. Þá er gert ráð fyrir að ráðherra verði fengin heimild til að setja nánari fyrirmæli með reglugerð um framkvæmd ofangreindra atriða, þar á meðal um kröfur til brunavarna, öryggis og hollustuhátta. Í ljósi athugasemda umsagnaraðila við frumvarpið á síðasta löggjafarþingi er lagt til að tekið verði fram að við setningu slíkra reglugerðarfyrirmæla skuli samráð haft við Húsnæðis- og mannvirkjastofnun, Skipulagsstofnun og Umhverfisstofnun.

Virðulegi forseti. Lagt er til að heimild til að veita umræddar undanþágur verði tímabundin og falli úr gildi 1. júní 2025. Jafnframt er gert ráð fyrir að undanþágur frá viðeigandi skilyrðum og ferlum skipulags- og byggingarlöggjafarinnar og eftir atvikum skipulagi hlutaðeigandi sveitarfélags verði aðeins veitt til bráðabirgða til 18 mánaða. Standi til að nýta húsnæðið lengur sem tímabundið búsetuúrræði beri því innan þess tíma að hefja ferlið til að afla tilskilinna leyfa. Skulu þau leyfi liggja fyrir innan þriggja ára frá því að undanþága var veitt. Fáist ekki leyfi fyrir breyttri notkun húsnæðisins þannig að búseta verði þar heimil til frambúðar, beri að rýma húsnæðið eigi síðar en þremur og hálfu ári frá því að undanþágan var veitt og láta af notkun þess til búsetu. Samkvæmt mati á kostnaðaráhrifum frumvarpsins er talið að það muni ekki hafa bein fjárhagsleg áhrif. Þær breytingar sem þar eru lagðar til geta aftur á móti haft í för með sér afleiddan kostnað en það vegna þeirra breytinga sem gera þarf á umræddu húsnæði til að það uppfylli þau skilyrði sem sett eru í frumvarpinu.

Virðulegi forseti. Ég tel mikilvægt að þær lagabreytingar sem hér hafa verið kynntar nái fram að ganga til að unnt sé að tryggja þeim húsnæði sem hingað leita eftir alþjóðlegri vernd. Að öðrum kosti þyrfti Framkvæmdasýslan – Ríkiseignir að fara eftir hefðbundnu ferli til að sækja um heimild fyrir breyttri notkun húsnæðis til búsetu. Slíkt ferli tæki lengri tíma en sú leið sem lögð er til með frumvarpinu og þyrfti því að leita annarra húsnæðislausna í millitíðinni, svo sem með því að taka á leigu húsnæði sem hentar síður undir tímabundið búsetuúrræði eða með fjöldahjálparstöðvum. Ljóst er að þær ráðstafanir fælu einnig í sér umtalsverðan afleiddan kostnað fyrir ríkissjóð.

Ég hef nú þegar gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Lilja Alfreðsdóttir

Virðulegi forseti. Ég vil þakka hv. þm. Birni Leví Gunnarssyni fyrir að hefja þessa umræðu. Hún er mjög gagnleg. Eins og kemur fram í máli hv. þingmanns er mjög mikilvægt að við höfum mjög góða mynd af þolmörkum greinarinnar og ég tek heils hugar undir það. Sú stefnumótun sem við erum að fara í núna er af svipuðum toga og við gerðum fyrir kvikmyndirnar, fyrir tónlistina, fyrir myndlistina og bara þær atvinnugreinar sem ég sem ráðherra hef borið ábyrgð á.

Ég bið þingheim um að vera svolítið þolinmóðan vegna þess að þetta er mjög stórt verkefni. Ég hef hins vegar fulla trú á því hvernig við erum að nálgast þetta. Við erum að skoða aðgangsstýringar og mér fannst mjög gott sem kom fram í máli hv. þm. Bergþórs Ólasonar um Louvre og hvernig þar koma 7,5 milljónir. Þessu er stýrt og það er það sem við erum að skoða líka, þessar aðgangsstýringar, huga að þeim í ákveðnum þrepum. Það sem mér finnst mjög mikilvægt líka þegar það er farið að reyna á þanþol til að mynda heilbrigðiskerfisins, þá þurfum við auðvitað að bregðast við. Við getum ekki misboðið fólki með of hröðum vexti. Ég fullvissa þingheim um að það er verið að huga að því.

Nokkrir þættir: Orðsporsáhættan. Orðspor Íslands er mjög gott. Við skorum á þeim mælikvarða sem mælir þetta um 82 stig. Apple, sem er eitt verðmætasta vörumerki veraldar, er í kringum 50. Fólkið sem rekur íslenska ferðaþjónustu er því sannarlega að gera frábæra hluti. Svona alveg í lokin þótti mér sérstaklega vænt um það þegar var verið að tala um íslenska matargerð. Hún hefur svo sannarlega þróast og ég tel að hún verði  einn af hornsteinunum fyrir áframhaldandi gæði íslenskrar þjónustu og ferðaþjónustu.


Ræðumaður: Hafdís Hrönn Hafsteinsdóttir

Virðulegi forseti. Það er mikilvægt að málefni ferðaþjónustunnar séu tekin upp og rædd hér í þingsal reglulega, enda er ferðaþjónustan ein stærsta atvinnugrein landsins og mikilvægur liður í hagvexti landsins. Ferðaþjónustan ein og sér skapar fjölda starfa hér á landi en um 36.000 manns vinna í einkennandi greinum ferðaþjónustunnar. Hlutverk stjórnvalda er að skapa umgjörð og aðstæður fyrir ferðaþjónustuna til að vaxa og dafna á sama tíma og náttúruvernd og samlyndi við íbúa landsins sé tryggt. Í því samhengi tel ég að það séu afar góð tækifæri fólgin í því að efla hlutverk markaðsstofanna í hverjum landshluta fyrir sig.

Í heimsfaraldri fóru stjórnvöld í uppbyggingu á innviðum í kringum vinsæla áfangastaði. Við sjáum nú hversu miklu máli það skipti, enda hefur Ísland orðið gríðarlega vinsælt eftir að losnaði um ferðatakmarkanir og íbúar heimsins fóru aftur á stjá. Tekjur á öðrum ársfjórðungi 2023 námu 160 milljörðum kr. samanborið við 113 milljarða á öðrum ársfjórðungi 2022. Alls eru tekjur af erlendum ferðamönnum á 12 mánaða tímabili 544 milljarðar. Þessar tekjur eru svo sannarlega mikilvægar fyrir okkur sem þjóð og það skiptir máli að við stöndum vel að málum sem snúa að ferðaþjónustunni. Því fagna ég því að hæstv. ferðamálaráðherra sé með í bígerð aðgerðaáætlun í ferðaþjónustu til ársins 2030. Byggist hún á grundvelli uppfærðrar stefnu í ferðaþjónustu sem segir að ferðaþjónusta eigi að vera leiðandi í sjálfbærri þróun á víðtækum grunni. Hagaðilar hafa komið að borðinu við þessa vinnu og víðtækt samráð átt sér stað. Ég vil þakka hæstv. ráðherra fyrir slíka nálgun á verkefninu því að við eigum að hafa samráð og öflugt samtal við þá sem starfa í greininni þegar við setjum stefnur og áætlanir því að þar liggur þekkingin á því hvað þarf til og hvar við þurfum að gera betur. Framtíðin er björt í ferðaþjónustugeiranum hér á landi og við þurfum bæði að styðja vel við og vera vakandi fyrir því hvar þarfirnar liggja.


Ræðumaður: Lilja Alfreðsdóttir

Virðulegur forseti. Ég vil þakka hv. þingmanni fyrir að setja á dagskrá Alþingis sérstaka umræðu um þolmörk ferðaþjónustu. Ég tel fulla þörf á því að við ræðum þolmörk ferðaþjónustu hér á Alþingi enda er ferðaþjónustan ein af stærstu atvinnugreinunum á Íslandi og mikilvægur drifkraftur hagvaxtar. Kannanir benda til þess að áhugi á Íslandi sem áfangastað sé mikill á erlendum mörkuðum og að ferðamönnum sem koma hingað til lands muni fjölga á næstu árum. Því er mikilvægt að gæta að því að ferðaþjónustan sé arðsöm og samkeppnishæf og sé sérstaklega í sátt við náttúruna og samfélagið sitt.

Hv. þingmaður beindi fjórum spurningum til mín og mun ég veita svör við þeim. Í fyrsta lagi, varðandi hver þolmörk hinna mismunandi grunninnviða vegna ferðaþjónustu eru og hversu mikið álag er vegna ferðamanna miðað við þolmörk á heilbrigðiskerfið, lögreglu, björgunarsveitir, vegi og loftslagsmarkmið Íslands, vil ég byrja á að nefna að nú stendur yfir viðamikil vinna við aðgerðaáætlun í ferðaþjónustu til ársins 2030. Aðgerðaáætlunin byggist á grundvelli uppfærðrar stefnu í ferðaþjónustu sem segir að ferðaþjónusta á Íslandi skuli vera leiðandi í sjálfbærri þróun á grunni efnahags, umhverfis og samfélagslegs jafnvægis. Í maí síðastliðnum skipaði ég sjö starfshópa og fól þeim að vinna að tillögum að aðgerðum sem eiga að ná utan um sjálfbærni og orkuskipti, samkeppnishæfni og verðmætasköpun, rannsóknir og nýsköpun, uppbyggingu áfangastaða, hæfni og gæði, heilsu-, veitinga- og hvataferðaþjónustu og menningartengda ferðaþjónustu. Starfshóparnir eru skipaðir öflugu fólki sem hefur víðtæka þekkingu og reynslu hvert á sínu sviði og hef ég miklar væntingar til að niðurstaða vinnunnar verði sjálfbærri ferðaþjónustu á Íslandi til framdráttar.

Þolmörk grunninnviða vegna ferðaþjónustu hafa snertifleti við viðfangsefni margra hópanna sem ég greindi frá hér áðan og eru til umfjöllunar og meðferðar þar. Þess ber að nefna að árið 2017 var ráðist í umfangsmikið þróunarverkefni sem ber heitið Jafnvægisás ferðamála. Markmið jafnvægisássins var að leggja mat á álag á innviði, efnahag, umhverfi og samfélag með tilliti til fjölda ferðamanna á Íslandi. Niðurstöður verkefnisins komu út árið 2019 og gáfu góða vísbendingu um stöðumynd af þolmörkum og áhrifum ferðaþjónustu á þeim tíma. Jafnvægisás ferðamála og notkun hans er einmitt til umfjöllunar í vinnu við aðgerðaáætlun ferðaþjónustunnar sem stendur nú yfir.

Virðulegur forseti. Varðandi spurningu hv. þingmanns um hvernig hægt sé að stuðla að betri dreifingu ferðamanna vil ég undirstrika að í yfirstandandi vinnu er lögð áhersla á aðgerðir sem miðuðu að því að dreifa ferðamönnum víðar um landið og yfir allt árið. Að því sögðu hefur nú verið gripið til ýmissa aðgerða til að stuðla að betri dreifingu ferðamanna og ætla ég að nefna þrjá þætti:

Í fyrsta lagi markmið þeirra opinberu sjóða sem veita fjármagn í uppbyggingu ferðamannastaða að stuðla að betri dreifingu ferðamanna um landið. Samanlagt hafa Framkvæmdasjóður ferðamannastaða og landsáætlun um uppbyggingu innviða til verndar náttúru og menningarsögulegum minjum varið um 1,5 milljörðum á ári undanfarin ár í uppbyggingu innviða á ferðamannastöðum og gert það að verkum að áfangastaðir ferðamanna á Íslandi eru almennt vel í stakk búnir til að taka á móti fjölda ferðamanna.

Í öðru lagi heyrir flugþróunarsjóður undir mitt ráðuneyti en hann hefur það að markmiði að styðja við uppbyggingu nýrra flugleiða til Íslands þannig að koma megi á reglulegu millilandaflugi um alþjóðaflugvellina Akureyri og Egilsstaði og með því stuðla að dreifingu ferðamanna um allt landið.

Í þriðja lagi er ráðuneytið með samning við Íslandsstofu um markaðssetningu og kynningu á Íslandi sem áfangastað gagnvart erlendum mörkuðum. Markaðssetning Íslandsstofu er í samræmi við framtíðarsýn til ársins 2030 og stuðlar að betri dreifingu ferðamanna um landið allt árið.

Mig langar að leggja áherslu á það í þessu innleggi mínu að það er gríðarlega mikilvægt að við metum það nákvæmlega hver þolmörkin eru og sú vinna sem er núna í gangi í ráðuneytinu er mjög metnaðarfull og gengur einmitt út á þetta. Ég mun ekki geta svarað því hér og nú, af því að þessari vinnu er ekki lokið og er í raun og veru grasrótarfagvinna sem mun skila tillögum til mín sem ráðherra, en meginmarkmiðið er sjálfbær ferðaþjónusta og að hún sé sjálfbær gagnvart umhverfi og samfélaginu.


Ræðumaður: Jóhann Friðrik Friðriksson

Virðulegi forseti. Ég vil byrja á því að þakka hæstv. ráðherra fyrir svarið. Það er greinilegt að það er ýmislegt í gangi varðandi orkusparnað. Í því tilliti langar mig að bæta við að það verði ekki bara horft til einstaklinga og fyrirtækja heldur held ég að það sé mjög mikilvægt að horft verði til hins opinbera, bæði sveitarfélaga og ríkis. Langar mig þá að nefna að ég held að það hafi verið í ágúst sem það kom út greining verkfræðistofunnar Eflu fyrir Norðurorku sem sýndi fram á að það mætti spara 33% ef bara væri breitt yfir sundlaugar á Íslandi þegar þær eru ekki í notkun, bara þessi einfaldi þáttur. Þarna sjáum við að það eru ýmis tækifæri til að gera enn betur. Því vil ég spyrja ráðherrann hvort hann sé ekki sammála mér í því að það sé mikilvægt, og ég heyri að hann er sammála varðandi hvatana, að ríki og sveitarfélög kannski leiði svolítið með góðu fordæmi í þessu tilliti.


Ræðumaður: Jóhann Friðrik Friðriksson

Virðulegi forseti. Nú er það mál manna að orkuskortur blasir við okkur á komandi árum verði ekkert að gert. Það er alveg ljóst að við þurfum að fara í fullkomin orkuskipti en það sem er minna rætt um í samfélaginu er til hvaða aðgerða við getum gripið til orkusparnaðar. Auðvitað þurfum við að auka framleiðslu orku og rafeldsneytis og við þurfum að uppfæra flutningskerfi raforku. En ef ég bara lít í eigin barm þá er ég óttalegur orkusóði og ég hef áhyggjur af því að margir landar mínir séu það líka. Orkunotkun okkar á jarðefnaeldsneyti, rafmagni og jarðhita á mann er með því mesta sem gerist í heiminum og er það kannski ekki óeðlilegt út frá legu landsins, veðráttu og nýtingu á endurnýjanlegri orkuauðlind, en sú orka er mjög ódýr miðað við löndin í kringum okkur.

Nú er það svo að ný raforkuspá Landsnets bendir til verulegrar aukningar á þörf og sama má segja um jarðvarmaspá Orkustofnunar sem sýnir að tvöfalda þarf orkuþörfina til 2060 bara ef horft er til heits vatns. Þó að það sé bæði eðlilegt og nauðsynlegt að við notum mikla orku hér á landi þá er mikilvægt að sóa henni ekki. Orkusparnaður og rétt orkunýting er því lykillinn í því sambandi.

Virðulegi forseti. Ég vil því spyrja hæstv. umhverfis-, orku- og loftslagsráðherra til hvaða aðgerða stjórnvöld eru að grípa til þess að stuðla að orkusparnaði hér á landi. Hvaða hvatar eru á teikniborðinu sem vert er að ræða á þessum tímapunkti?


Ræðumaður: Líneik Anna Sævarsdóttir

Virðulegi forseti. Ég þakka hv. þm. Guðmundi Inga Kristinssyni andsvarið. Tómstundir eru mjög mikilvægar og þátttaka barna í tómstundum er mjög mikilvæg og við þurfum að tryggja að það geti öll börn tekið þátt í tómstundum. Vandinn núna er í einhverjum tilfellum fjárhagslegur en ekki öllum. Hluti af vandanum er að við þurfum að kynna betur margt af því sem er í boði. Það er mjög margt sem við þurfum að huga að, það er kannski það sem ég er að segja, en það er mjög mikilvægt að tryggja að öll börn eigi þess kost að taka þátt í tómstundum. Ég hef ekkert eina lausn. Tómstundir eins og starfsemi íþróttafélaga, leikfélaga og margs þess sem börnin okkar stunda er borið uppi af sjálfboðaliðum meðan annað, eins og félagsstarf á vegum skóla og félagsmiðstöðva, er kostað af sveitarfélögunum. Þannig að við höfum þarna mjög fjölþætt verkefni. Svo er það tónlistarnám og ýmislegt fleira. En markmið okkar hlýtur að vera það að öll börn geti tekið þátt í tómstundum. Ég held að við gætum þurft að fara ólíkar leiðir. Sumir þessir styrkir, eins og þeir sem ég var að tala um núna, eru ekki beinlínis til einstaklinganna, þeir eru til félagasamtaka svo að félagasamtökin geti boðið öllum þjónustu. Það er kannski oft leiðin sem er heppilegra að fara heldur en að vera að binda það við einstaklinga.


Ræðumaður: Líneik Anna Sævarsdóttir

Virðulegur forseti. Ég þakka hv. þm. Guðmundi Inga Kristinssyni andsvarið. Að sjálfsögðu eigum við að útrýma fátækt. Ég kann að hafa mismælt mig vegna þess að ég er á nokkrum stöðum að segja „að útrýma fátækt og draga úr áhrifum fátæktar“, því að við þurfum á sama tíma að draga úr áhrifum fátæktar og áhrifum fátæktar á börn. En að sjálfsögðu eigum við útrýma fátækt. Það er auðvitað markmið okkar allra. Þannig að ef ég hef sagt þetta þá bara biðst ég afsökunar á því að hafa orðað það svona.

Síðan spurði þingmaðurinn um farsældarlögin. Það er verið að innleiða þau. Það er búið að taka skref og það er verið að innleiða þau.

Varðandi greiningarnar var samhengið þar að við erum auðvitað komin með ákveðnar niðurstöður en það er líka dregið fram í skýrslunni að það er sérstök óvissa uppi varðandi t.d. yngsta aldurshópinn, sem sagt hver hans staða er og hverjar ástæðurnar eru. Af því að námslánin telja ekki inn í þá hefur það áhrif. Ég dró fram verkefni þar sem verið er að greina sérstaklega hóp óvirkra ungmenna. Hann þarf að greina. Svo var aftur vísað sérstaklega til innflytjenda og ég dró það líka fram að mér finnst mikilvægt að við aðskiljum í greiningunum hópinn sem er hér, fjölskyldur sem eru sestar að hér með börn og hópinn sem er á ferðinni, af því að ég held að það skipti mjög miklu máli. Greiningu lýkur aldrei því að þó að við náum að útrýma fátækt fer verkefnið ekkert frá okkur. Það er viðvarandi. Það er alltaf viðvarandi verkefni í öllum samfélögum að vinna að jafnrétti og jöfnuði. Það fer aldrei frá okkur, við klárum aldrei verkefnin en vonandi náum við þeim árangri að verkefnið sé bara að viðhalda árangri sem við náum. Verkefnið fer samt ekki frá okkur. Þetta er viðvarandi verkefni.


Ræðumaður: Líneik Anna Sævarsdóttir

Fátækt og áætlaður samfélagslegur kostnaðurVirðulegi forseti. Hér ræðum við munnlega skýrslu forsætisráðherra um fátækt og samfélagslegan kostnað. Umræðan byggist á skýrslunni sem dreift var á Alþingi í byrjun júní. Tilefni skýrslunnar var beiðni hv. þm. Halldóru Mogensen og fleiri til forsætisráðherra sem samþykkt var hér á þingi síðasta haust.

Ég vil þakka hv. þingmanni frumkvæðið og hæstv. forsætisráðherra fyrir að hefja umræðuna hér í dag. Upplýsingarnar sem hér eru dregnar saman eru mikilvæg greining á stöðunni og í framhaldinu verðum við að halda áfram með ýmis verkefni sem draga úr fátækt og auka jöfnuð og vinna að frekari úrbótum. Þegar árangur næst hefur það jákvæð áhrif á samfélagið í heild.

Margir mikilvægir punktar úr skýrslunni hafa nú þegar komið fram í umræðunni, eins og að fátækt er staðreynd á Íslandi þó að staðan sé góð miðað við samanburðarlönd. Dregið hefur úr fátækt á Íslandi síðustu 20 ár og staða aldraðra er betri en fyrir 20 árum. Börnum sem búa við fátækt fækkar líka hlutfallslega. Hins vegar eru einstæðir foreldrar, öryrkjar og innflytjendur þeir hópar sem standa nú sem fyrr verst þegar kemur að fátæktarmælingu og eru líklegastir til þess að vera útsettir fyrir fátækt. Vinna þarf sérhæfðari greiningu á hverjum hópi fyrir sig til að lyfta þessum hópum upp fyrir lágtekjumörk. Þá er bent á ýmsa þætti sem valda óvissu um niðurstöðurnar. Ég fagna sérstaklega orðum hæstv. forsætisráðherra um áframhaldandi greiningu og vinnu.

Virðulegi forseti. Ég ætla einkum að nálgast þessa umræðu hér í dag út frá stöðu barna, eins og raunar fleiri hafa komið inn á, m.a. hv. þm. Bryndís Haraldsdóttir. Í skýrslunni kemur fram að tilfærslukerfi nái einna best til barnafjölskyldna og séu þannig tæki sem geti nýst til að bæta hag þeirra. Til að bæta hag eldra fólks væri betra að fara í gegnum almannatryggingakerfið, eins og raunar hefur verið gert, sérstaklega gagnvart tekjulægsta hópnum. Það á væntanlega þátt í betri stöðu eldra fólks, ásamt auðvitað auknum tekjum úr lífeyriskerfinu.

Bent er á að hvorug þessara leiða nýtist innflytjendum. Ég vil þó draga fram að millifærslukerfin nýtast einmitt innflytjendum með börn. Ég hef lengi verið þeirrar skoðunar að í vinnu með innflytjendum eigum við að setja miklu meiri fókus á innflytjendur með börn og auk þess að horfa á ungmenni af fyrstu og annarri kynslóð. Í skýrslunni er einmitt dregið fram að við stefnumótun til að útrýma fátækt er mikilvægt að taka tillit til veltu innflytjenda. Innflytjendur sem stoppa stutt eru líklegri til að mælast undir lágtekjumörkum og geta haft áhrif á heildarniðurstöðuna. Varðandi þann hóp þarf fyrst og fremst að tryggja að reglur vinnumarkaðarins haldi.

Að öðru leyti tel ég að við ættum að einbeita okkur að fjölskyldum innflytjenda með börn. Það fólk er oftast komið til að vera og við þurfum að tryggja börnunum jöfn tækifæri á við aðra í íslensku samfélagi. Eins og fram kemur í skýrslunni getur fátækt í æsku haft langvarandi áhrif á lífið á fullorðinsárum og auðvitað er þetta líka sá hópur sem hefur minnsta stuðningsnetið og minnsta baklandið. Það skiptir miklu máli fyrir einstaklingana að hafa bakland. Flestir innflytjendur hafa minna bakland hér á landi en þau sem hafa átt hér rætur í margar kynslóðir. Það þarf að skapa fjölskyldum tækifæri til að læra íslensku, til að læra á íslenskt samfélag og mynda tengsl. Munum að foreldrar með börn komast ekki á íslenskunámskeið eftir 8–12 tíma vinnudag. Við verðum þess vegna að nálgast þann hóp með öðrum hætti en farandverkahópinn.

Alla vinnu gegn fátækt barna verður að tengja við aðra þjónustu sem samfélagið veitir börnum og foreldrum. Ég bind miklar vonir við þá vinnu sem nú stendur yfir við umbætur í málefnum barna með innleiðingu farsældarlaganna undir forystu mennta- og barnamálaráðherra og alla þá vinnu sem henni tengist. Þar er áhersla á að tryggja jafnt aðgengi að allri þjónustu sem veitt er á vegum ríkis og sveitarfélaga til að tryggja farsæld og að fjölskyldum sé veitt heildstæð þjónusta. Menntakerfið og heilbrigðiskerfið, sem snerta öll börn, eiga að vinna vel saman ásamt félagsþjónustu, löggæslu, þjónustu við fatlaða og fleiri. Í þeirri vinnu er líka lögð áhersla á að öll börn og foreldrar eigi aðgang að tengilið sem getur aðstoðað þau við að fá viðeigandi þjónustu án hindrana. Það getur einmitt verið lykillinn að jöfnuði og jöfnu aðgengi að nauðsynlegri þjónustu.

Það er líka margt annað að gerast í menntakerfinu. Nú er í gangi sérstakt áhersluverkefni varðandi umbætur í málefnum barna af erlendum uppruna, en starfshópur í mennta- og barnamálaráðuneyti leiðir þá vinnu. Sú vinna tengist aftur innleiðingu á farsældinni og breytingu á skólaþjónustu sem er fram undan til að styðja m.a. það að hópum í viðkvæmri stöðu verði mætt betur. Menntakerfið hefur verið og á að vera sá staður þar sem tækifæri barna eru jöfnuð, óháð efnahag og bakgrunni. Sú sýn hefur alla tíð verið hjartað í menntastefnu Framsóknar.

Mig langar líka að koma inn á nýtt samstarfs- og tilraunaverkefni heilbrigðisráðherra og félags- og vinnumarkaðsráðherra varðandi aukna samþættingu endurhæfingarþjónustu milli ráðuneyta. Þetta er verkefni sem á að mæta ungmennum sem finna sig ekki í skólakerfinu eftir grunnskóla og komast ekki inn á vinnumarkaðinn. Þetta er hópurinn sem hefur verið nefndur hér í dag og er kallaður NEET-hópurinn. Það er ungt fólk sem ekki er í vinnu, virkni eða námi og þarf sérhæfða og einstaklingsmiðaða þjónustu til að efla virkni og starfsgetu. Þetta er fólk sem fellur klárlega undir tekjumörk ef það festist á þessum stað, og er það örugglega hluti af skýringunni á þeim hópi ungmenna sem hefur litlar tekjur.

En munum það samt að mikill meiri hluti ungs fólks er í skóla eða vinnu hluta úr ári og sinnir auk þess fjölbreyttu tómstundastarfi. Þó er ákveðinn hópur sem einhverra hluta vegna hefur lítil tækifæri til virkni. Fyrir því geta verið margvíslegar ástæður líkt og áföll, langtíma- eða skammtímaveikindi, taugaraskanir, flutningar milli samfélaga, fátækt eða eitthvað allt annað. Þessi hópur hefur yfirleitt verið lítill hér á landi, og er lítill hér á landi, í samanburði við önnur lönd en skiptir samt mjög miklu máli. Við verðum að sinna þessum hópi vel.

Það er þess vegna mikið fagnaðarefni að á dögunum var undirritaður samningur sem tryggir þjónustu fyrir 80 einstaklinga sem falla undir þennan hóp. Það er þríhliða samningur um samvinnu milli Sjúkratrygginga Íslands, VIRK og Janusar – endurhæfingar. Þetta er þjónusta fyrir fólk á aldrinum 18–30 ára með flókinn og fjölþættan vanda og er tilraunaverkefni til tveggja ára. Árlegt fjármagn til þjónustunnar er um 330 millj. kr. Janus – endurhæfing veitir þjónustuna alla virka daga. Verkefnið er í samræmi við aðgerðaáætlun í heilbrigðismálum um að efla gagnreynd starfsendurhæfingarúrræði. Endurhæfingarráð hefur leitt undirbúning. Þátttakendur eru m.a. geðheilsuteymi Heilsugæslu höfuðborgarsvæðisins, meðferðareining lyndisraskana á Landspítala og VIRK. Þá er verkefnið auðvitað mikilvægt í tengslum við breytingu á örorku- og endurhæfingarlífeyriskerfinu, en við höfum nýlega samþykkt breytingar hér á þingi og fleiri breytingar hafa verið boðaðar. Það gengur út á að styðja ungt fólk til atvinnu með sérhæfðum stuðningi. Í mennta- og barnamálaráðuneyti er líka verið að skoða þarfir annarra í þessum hópi, sem kallaður er NEET-hópurinn. Það er ekki ólíklegt að út úr þeirri vinnu komi fleiri sérsniðin verkefni, og er mjög mikilvægt að það geri það, þannig að ungmenni festist ekki í fátæktargildru.

Hér hefur líka verið rætt um tómstundir og mikilvægi tómstundaiðkunar. Mig langaði því að draga fram og benda á að á vef mennta- og barnamálaráðuneytis er nú auglýst eftir umsóknum um styrki frá íslenskum félagasamtökum til verkefna sem varða farsæld og samfélagslega virkni. Það getur verið menntun, frístundir, íþróttir og vernd og réttindi barna. Verkefnin snúa að forvörnum og fyrirbyggjandi aðgerðum og þjónustu sem miðast sérstaklega að börnum í viðkvæmri stöðu. Þetta er verkefni sem hefur verið að þróast síðustu ár og ég tel afskaplega mikilvægt til að mæta hópunum sem einhverra hluta vegna eru í viðkvæmri stöðu. Við þurfum ekki bara að koma gagnlegum og áhugaverðum verkefnum á fót. Við þurfum að tryggja að þau nái til þeirra barna sem þurfa á þeim að halda. Til þess eiga þessir styrkir að nýtast. Auðvitað þarf fjölþætta vinnu til að draga úr fátækt en mín bjargfasta skoðun er að markviss vinna með börnum og ungmennum með það að markmiði að auka jöfnuð geti beinlínis dregið úr fátækt til lengri tíma, og auk þess dregið úr áhrifum fátæktar á börn og ungmenni í samtímanum. Þess vegna hef ég hér fókus á börn og fjölskyldur þótt auðvitað hefði verið hægt að koma inn á margt fleira sem er verið að gera og hefur verið unnið upp á síðkastið. Þar má nefna alla vinnu innviðaráðherra í húsnæðismálum, bætt regluverk utan um leigumarkað, hlutdeildarlán og fleira, eða vinnu heilbrigðisráðherra, bæði þess sem nú situr og þess sem sat á undan, við að draga úr þátttöku einstaklinga í heilbrigðiskostnaði með lægri komugjöldum, með langtímasamningum við sérgreinalækna og hækkun á styrkjum til tannréttinga barna. Þarna eru fleiri umbætur í pípunum.

Hér hefur auðvitað verið komið inn á ýmis önnur mikilvæg mál eins og fæðingarorlof, aðgengi að leikskóla og skólamáltíðir. Þá langar mig sérstaklega að draga fram að ég er stolt af mínu sveitarfélagi, Fjarðabyggð. Þar eru skólamáltíðir fríar. Það skiptir miklu máli. Ég veit sem fyrrverandi skólastjóri að það er meira en að segja það, hvort sem er fyrir starfsmenn skóla að ætla að velja úr börnin sem þyrftu sérstaklega að fá fríar skólamáltíðir, eða fyrir foreldra sem þyrftu á slíkum stuðningi að halda að stíga skrefið og sækja um það. Þess vegna er þetta eitt af ódýrari jöfnunartækjunum sem við gætum notað, fríar skólamáltíðir.

Þá læt ég þessari umfjöllun lokið að sinni þó að vissulega væri lengi hægt að halda áfram að ræða þessi mál.


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir gott svar. Við reyndum þetta nú í mínum heimabæ og ég er talsmaður þess að skólamáltíðir séu fríar. Ég held að það séu margir sem sjái þarna of mikla peninga en þetta er ódýr aðgerð. Það er þannig. Við þekkjum það að þessi spor fólks að stíga inn í Félagsþjónustu sveitarfélaga eru oft mjög þung og fólk bara á það til að gera það ekki og það auðvitað bitnar verst á þeim börnum sem þurfa á þessu að halda. En aðeins varðandi íþróttir og tómstundir. Spurningin er í raun og veru sambærileg; hvernig getum við byggt betri umgjörð um þetta og hvernig við getum tryggt öllum jöfn tækifæri vegna þess að við sjáum það til að mynda að frístundastyrkir duga ekki til að greiða að fullu fyrir börn í tómstundir og íþróttir og það eru því miður ekki öll börn sem hafa jöfn tækifæri og geta notið þess að taka þátt í slíku starfi og þá eðlilega leita þau börn annað.


Ræðumaður: Ágúst Bjarni Garðarsson

Frú forseti. Ég vil þakka hv. þm. Bryndísi Haraldsdóttur fyrir fína ræðu, góða ræðu. Þetta er mikilvæg umræða sem hér fer fram í dag og hv. þingmaður kveikti aðeins í mér þegar hún fór að tala um skólakerfið og jöfn tækifæri vegna þess að við deilum þeirri skoðun að það sé mjög brýnt að allir hafi jöfn tækifæri og fái sömu þjónustu. Mig langar kannski að nýta tækifærið og spyrja, ef hún getur farið aðeins dýpra, hvað hún á við. Við þekkjum það nú bæði, fyrrum sveitarstjórnarfólk, að þetta er auðvitað mál sem er þar daglega til umræðu. Það er ýmislegt sem þarna spilar auðvitað inn í. Það eru skólamáltíðirnar, frístundir og allt þetta sem eru oft stór biti fyrir fólk og sérstaklega þá sem eru tekjulægri í okkar samfélagi og fyrir þá sem eru að koma hingað til lands. Það er brýnt að tryggja það að allir hafi jöfn tækifæri eða jafnan aðgang að til að mynda bara þessum litlu þáttum sem okkur þykja sjálfsagðir. Þannig að mig langar aðeins að fá skoðun hv. þingmanns á þessu og hvernig við getum búið til eða byggt betri umgjörð í kringum þessi mál en aðallega langar mig að heyra hvað þingmaðurinn á við þegar hún segir að við verðum að tryggja öllum jöfn tækifæri í skólakerfinu. Í seinna andsvari mínu ætla ég að fá aðeins skoðun hv. þingmanns á íþróttum og tómstundum.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þm. Indriða Inga Stefánssonar fyrir að taka þetta mál upp og þennan flöt á málinu af því að við verðum einhvern veginn að mæta fólki á þeim stað sem það er hverju sinni. Þá erum við líklegri til að ná árangri með þeim einstaklingum þar sem þeir eru staddir. Ég hef rekist á í þessum málum, af því að ég skal bara viðurkenna það hér að þetta er auðvitað eilítið nýtt fyrir mér allt saman og maður þarf að læra hratt, þetta er flókinn heimur, að opin, fordómalaus nálgun gagnvart fólki á ólíkum stað á ólíkum aldri í ólíkum mynstri er algjört lykilatriði. Það eru göt í þessu hjá okkur, kerfið er ekki fullkomið. Og það að geta mætt einmitt fólki þegar það er tilbúið og á þeirra forsendum er einhvern veginn algjört lykilatriði og það er kannski það sem við þurfum að ná fram í þessu kerfi okkar.


Ræðumaður: Willum Þór Þórsson

Hæstv. forseti. Ég vil þakka hv. þm. Indriða Stefánssyni fyrir spurninguna. Spurningin var einföld: Er eitthvert samstarf á milli heilbrigðisráðherra og félagsmálaráðherra eða ráðuneyta þegar kemur að fíknisjúkdómum  í þeim tilgangi að ráðast að rót vandans og rannsaka það nákvæmlega?

Það væri nú kannski væri hægt að draga fram samstarf á þessu sviði en það er ekki raunverulega markviss rannsókn á þessu sviði, svo ég segi það nú bara strax. Hins vegar dregur hv. þingmaður hér fram mjög athyglisverðan punkt af því að þetta er samofið félagslegt og heilbrigðistengt verkefni. Og já, það er rétt,  við fórum hér á vormánuðum í átak og settum markvissa áætlun í gang sem sneri að því að bregðast við þeim ópíóíðafaraldri sem er í gangi. Það er augljóst að við þurfum að koma niður  á fjölmörgum sviðum. Það birtist mér mjög í þeirri vinnu og þeim samtölum sem við höfum tekið í tengslum við það að það er full þörf á því að fara betur yfir  skörunina á milli þess félagslega og heilbrigðistengda af því að öll erum við jú bara manneskjur sem erum að takast á við lífið og tilveruna og þetta dagsdaglega. Við þurfum þak yfir höfuðið og framfærslu og þjónustu og fólk er á mjög misjöfnum stað í sinni tilveru. Þannig að ég ætla nú kannski að svara þessu svona til að byrja með.

En ég mun alveg taka það með mér hvort við ættum ekki jafnvel að bæta þessu við í þá vinnu sem við erum með þegar kemur að stefnu í fíkniefnasjúkdómum og skaðaminnkunarhópnum sem er kominn í gang núna.


Ræðumaður: Willum Þór Þórsson

Hæstv. forseti. Ég vil ítreka þakkir mínar til hv. þm. Guðmundar Inga Kristinssonar fyrir að taka þetta málefni fyrir hér. Mér fannst það takast mjög vel, þ.e. með aðkomu allra aðila. Þetta er þannig verkefni. Það er samfélagslegt verkefni, þ.e. í september, að vekja athygli á þessum málum. Okkar samfélag er auðvitað byggt upp þannig að við erum með mjög sterk félagasamtök, sjálfboðaliðastarf sem er ekki sjálfgefið en er grunnur að svo mörgu. Það er mjög mikilvægt á þessu sviði að við rannsökum orsakir þessa og tökumst á við þær, eins og ég fór yfir í fyrra andsvari, á mjög víðtæku sviði. Ég get bætt við þá umræðu kvíða og þunglyndi og að fólk geti gripið strax til viðbragða og að við getum stutt þegar við. Þetta er auðvitað risastór umræða. Ég vil bara fyrst og fremst þakka hv. þingmanni og styð þessa rannsóknamiðstöð að sjálfsögðu. Ég held að það sé mjög mikilvægt að við komum henni á fót.


Ræðumaður: Willum Þór Þórsson

Hæstv. forseti. Ég vil þakka hv. þm. Guðmundi Inga Kristinssyni fyrir að taka upp þetta málefni hér. Við erum nýkomin í gegnum septembermánuð, gulan septembermánuð, þar sem allir tóku höndum saman um að vekja athygli á þessu málefni. Þetta er, getum við sagt, málefni sem er þvert á samfélagið. Þarna skipta forvarnir miklu máli. Þarna   skiptir snemmtæk íhlutun miklu máli. Þarna skiptir stefna í ýmiss konar viðbrögðum á heilbrigðissviði máli. Ég nefni fíkniefnaþjónustu, þjónustu við fólk í  ýmiss konar fíkn. Við erum með mjög víðtæka áætlun í vinnu og forvörnum á þessu sviði. Við erum með fjölmörg öflug félagasamtök, sem hv. þingmaður kom inn á og ég kom inn á hér; Píeta samtökin sem stóðu fyrir fundi og nýlegri rannsókn, mjög athyglisverðri — ég komst því miður ekki á þann fund — þar sem þessar niðurstöður voru kynntar.

En af því að hv. þingmaður spurði hvað sá er hér stendur ætlaði að gera þá hef ég  núna nýverið sett aukið fjármagn til embættis landlæknis til að festa stöðu fulltrúa sem heldur utan um sjálfsvígsáætlunina til að setja aukinn þunga í að fylgja henni eftir. Sú áætlun er í fjölmörgum liðum, mjög öflug áætlun sem haldið er utan um hjá embætti landlæknis.


Ræðumaður: Willum Þór Þórsson

Hæstv. forseti. Ég ítreka þakkir til hv. þingmanns um þetta brýna málefni. Já, já, ég treysti mér alveg til að gera slíka samninga og ég get bara staðfest það hér að með samvinnu við Samtök fyrirtækja í velferðarþjónustu og stofnanir þá hefur okkur tekist að brúa þetta bil sem hefur orðið af því að það skortir hér uppbyggingu. En þó ætla ég að taka það fram hér, af því að hv. þingmaður talar um að það sé ekkert í gangi, að á höfuðborgarsvæðinu eru 250 rými á framkvæmdaáætlun til ársins 2026. Boðaþing í Kópavogi 64 rými, Hamrar í Mosfellsbæ 44 rými, Mosavegur hefur því miður dregist — og já, ég tek undir með hv. þingmanni og ég hef farið þá leið með hæstv. fjármála- og efnahagsráðherra að reyna að leita eftir samningi við aðila sem geta þá komið aðeins hraðar með lausn varðandi hjúkrunarrými.


Ræðumaður: Willum Þór Þórsson

Hæstv. forseti. Ég vil byrja á því að þakka hv. þm. Þorgerði Katrínu Gunnarsdóttur fyrir að taka upp þetta mál hér í fyrirspurn til mín. Þetta er risastórt mál., þetta er brýnt mál og það er ekki tilviljun að þetta fær mikið vægi í stjórnarsáttmála ríkisstjórnar undir vinnuheitinu Gott að eldast. Það tengist þessari umræðu um hjúkrunarheimilin. Þurfum við að gera betur í uppbyggingu hjúkrunarheimila? Já. Það var sett gríðarlega mikið fjármagn á fjárlög undanfarin ár sem ekki hefur, því miður, tekist að koma í vinnu og tekist að nýta, það hafa orðið tafir. Við erum með framkvæmdir í gangi á Hornafirði, á Húsavík, í Reykjanesbæ og víðar um stækkun og fjölgun rýma. Síðasta stóra rýmið sem var opnað var á Sléttuvegi í Reykjavík. Það hafa því miður orðið tafið þar. Árlega er lögð fram framkvæmdaáætlun til fimm ára um byggingu og endurnýjun hjúkrunarrýma.

Ég hef í samvinnu við hæstv. fjármála- og efnahagsráðherra skoðað að fara nýjar leið til að flýta fyrir ferlinu og auglýst eftir rýmum hér á höfuðborgarsvæðinu þar sem við erum farin að finna svolítið fyrir vöntun. Það hefur leitt af sér tvö verkefni en þau eru ekki á dagskrá fyrr en eftir tvö ár þannig að við höldum áfram í þeirri leit, það er mjög brýnt. Að sama skapi verðum við að gera betur á öllum sviðum. Við vorum á mjög góðum fundi með Landspítalanum einmitt í gær sem fékk yfirskriftina Treystum böndin og það snýr að samspili allra þátta, samspili stofnana og ég get farið yfir það í seinna andsvari um það aukna samspil sem hefur skilað miklum árangri, sérstaklega fyrir spítalann en auðvitað fyrst og fremst fyrir fólkið sem þarf þjónustuna


Ræðumaður: Jóhann Friðrik Friðriksson

Virðulegi forseti. Hér tala stjórnarandstöðuþingmenn um eitthvert munaðarlaust fjárlagafrumvarp. Það er þingræði í þessu landi og fjárlagafrumvarpið er bara í ferli. Ég treysti að sjálfsögðu ríkisstjórnarflokkunum og fjárlaganefnd til að klára það. Mér finnst þetta orðið ansi mikið leikrit, ég verð að viðurkenna það, og kemur mér verulega á óvart. Gefum ráðherra og ráðherrum hér færi á því að svara þeim spurningum sem fram undan eru. Ég vænti þess að þau munu fagna því og svara þeim skýrt og greinilega.


Ræðumaður: Ingibjörg Isaksen

Heyr, heyr.Virðulegi forseti. Mér fannst ég knúin til að koma hingað upp því að mér finnst þessi umræða sem hér á sér stað bara ótrúleg, satt best að segja. Hér er einstaklingur sem er enn að sinna starfi sínu. Jú, hann hefur sagt starfi sínu lausu opinberlega en það hefur ekki átt sér stað það ferli samt sem áður. Þannig að enn sem komið er er hann hér fjármálaráðherra og mér finnst ósköp eðlilegt að hann sitji hér og standi fyrir svörum. Mér finnst það bara styrkleikamerki að hann mæti hér í dag til að standa fyrir svörum. Ég velti fyrir mér hvort umræðan hér inni sé með þessum hætti vegna þess að stjórnarandstaðan er hreinlega bara svekkt þegar hún sér hvað ríkisstjórnin stendur styrkum fótum.


Ræðumaður: Ingibjörg Isaksen

Virðulegi forseti. Ég mæli hér fyrir tillögu til þingsályktunar um einföldun á ferli umsókna um sérstök útgjöld. Tillaga þessi er byggð á tillögu sem lögð var fram á 153. löggjafarþingi, um einföldun og ferli umsókna um sérstök útgjöld vegna barns, en er nú endurflutt með uppfærðri greinargerð.

Tillagan hljóðar svo:

„Alþingi ályktar að fela dómsmálaráðherra að flýta þróun rafrænna samskipta og einfalda ferli umsókna hjá sýslumanni um sérstök útgjöld. Áhersla verði lögð á að auðvelda aðgengi milli ríkisaðila að upplýsingum og gögnum vegna umsókna um sérstök útgjöld.“

Flutningsmenn tillögunnar eru auk mín hv. þingmenn Lilja Rannveig Sigurgeirsdóttir, Þórarinn Ingi Pétursson og Björn Leví Gunnarsson.

Umsóknir um sérstök útgjöld geta verið erfitt og íþyngjandi ferli. Flutningsmenn telja að í samræmi við tækniframfarir ætti umsækjandi samhliða því að leggja fram kröfur um sérstök útgjöld að geta veitt sýslumanni heimild til gagnaöflunar hjá öðrum stjórnvöldum sem málið varðar. Til grundvallar þessum hugmyndum má leggja hina almennu rannsóknarreglu stjórnsýsluréttar, markmið hins opinbera um betri þjónustu og aukið réttaröryggi.

Kröfur hins opinbera til borgara um framlagningu fylgiskjala við málsmeðferð í málum barna eru umtalsverðar og íþyngjandi, sérstaklega á tímum þar sem stafrænar lausnir og rafræn stjórnsýsla fer vaxandi. Kerfið ætti ekki að vera til þess að ýta undir að fólk hreinlega gefist upp áður en lagt er af stað, heldur að aðstoða fólk við að sækja sér sjálfsögð réttindi. Af þessum sökum leggja flutningsmenn til að flýta ætti og hraða þróun rafrænna samskipta og auðvelda aðgengi milli ríkisaðila að upplýsingum og gögnum vegna umsókna. Sem lið í þeirri vinnu telja flutningsmenn mikilvægt að skoða hvort hægt sé að aflétta frumkvæðisskyldu málsaðila við öflun opinberra fylgiskjala og færa þá skyldu yfir á ríkið eða auka heimildir stjórnvalda til þess að staðfesta tilvist og efni upplýsinga í gegnum vefinn island.is. Samhliða verði tryggt að sýslumannsembættunum sé gert kleift að afla viðkomandi gagna með stafrænum hætti, eftir atvikum fyrir milligöngu Stafræns Íslands.

Til að útskýra betur á mannamáli um hvað þetta mál snýst þá má heimfæra þetta á það þegar einstaklingur fer í greiðslumat hjá banka. Þar er hakað í box þar sem þú veitir bankanum leyfi til að fletta þér upp á t.d. Creditinfo svo að bankinn hafi allar skulda- og eignaupplýsingar þínar á hreinu fyrir greiðslumatið. Þetta kerfi mætti innleiða hjá fleiri opinberum aðilum, t.d. sýslumanni. Ef einstaklingur ætlar að sækja um sérstakt framlag frá fyrrverandi maka, t.d. vegna tannréttinga barna þeirra, þarf til að mynda að skila inn útfylltu eyðublaði hjá sýslumanni með reikningum og kvittunum fyrir útlögðum kostnaði, fá yfirlit frá Sjúkratryggingum Íslands sem sýnir greiðsluþátttöku og yfirlýsingu tannlæknis um framvindu meðferðar. Ef ekki liggur fyrir samningur á milli og óska þarf úrskurðar þá þurfa einmitt líka að liggja fyrir launaseðlar undanfarið ár og eins skattskýrsla sem gefin er út af Skattinum og stimpluð á hverri einustu síðu. Þarna væri voðalega gott ef möguleiki væri á að haka í box um að einstaklingurinn veitti leyfi til að sýslumaður gæti flett þessum upplýsingum upp og m.a. greitt þá fyrir þá þjónustu.

Tvær umsagnir bárust um tillöguna þegar hún var lögð fram á 153. löggjafarþingi, frá sýslumanninum á höfuðborgarsvæðinu annars vegar og Persónuvernd hins vegar. Í umsögn sýslumanns segir, með leyfi forseta:

„Ítrekað er að sýslumaður er mjög hlynntur öllum breytingum sem kunna að einfalda málsmeðferð hjá sýslumönnum. Þá er sérstaklega tekið fram að öll sömu sjónarmið eiga við um ýmis önnur mál sem rekin eru hjá sýslumönnum, bæði samkvæmt barnalögum en eins samkvæmt öðrum lögum t.d. lögum um ættleiðingar, nr. 130/1999. Eðlilegt er að allar breytingar hvað þetta varðar taki einnig til annarra mála en beiðnir um sérstök útgjöld.“ — Því er þingsályktunartillagan uppfærð hér.

Við vinnslu málsins þarf að taka tillit til þeirra athugasemda sem bárust frá Persónuvernd um málið. Nauðsynlegt er að tryggt verði að hverjar þær breytingar sem kunna að vera gerðar við samþykkt þessarar tillögu á lögum og/eða reglugerðum fullnægi kröfum laga nr. 90/2018, um persónuvernd og vinnslu persónuupplýsinga, og reglugerðar (ESB) 2016/679. Meðal annars þarf að tryggja skýrar heimildir til vinnslu persónuupplýsinga, bæði almennra og viðkvæmra, og að heimildirnar afmarkist aðeins við upplýsingar sem nauðsynlegar eru fyrir framgang málsins. Þá þarf að tryggja að öryggi upplýsinganna sé tryggt frá fyrsta degi, ekki síst ef kemur til vinnslu í rafrænum upplýsingakerfum eða öðrum stafrænum lausnum.

Áform um breytingar á réttarfarslöggjöf varðandi stafræna miðlun gagna og stafræna birtingu eru í umsagnarferli í samráðsgátt stjórnvalda en með þeim breytingum er áætlað að breyta réttarfarslöggjöf á þann hátt að hún standi ekki í vegi fyrir að unnt sé að miðla gögnum stafrænt á milli stofnana réttarvörslukerfisins. Flutningsmenn telja að framangreind áform muni aðeins styrkja tillögu þessa frekar enda eiga stafrænar umbætur ávallt að hafa það að markmiði að kerfi verði einfaldari í notkun og notendavænni.

Hef ég nú lokið máli mínu hvað varðar þessa þingsályktunartillögu og vona að hún fái framgang og góða málsmeðferð í sinni nefnd.


Ræðumaður: Jóhann Friðrik Friðriksson

Virðulegi forseti. Ég er þungt hugsi eftir kjördæmavikuna. Ég hef heyrt í bændum víðs vegar um landið. Einn mikilvægasti grunnatvinnuvegur landsins er landbúnaður. Mér er sagt að lítið sé að frétta af endurskoðun búvörusamninga en þeim er ætlað að tryggja fæðuöryggi og efla innlenda landbúnaðarframleiðslu, styrkja og fjölga stoðum landbúnaðar á grunni sjálfbærrar nýtingar í þágu loftslagsmála, umhverfis, náttúruverndar og fjölbreytni í ræktun. Það er alveg klárt að huga verður að tollvernd og sambærilegum stuðningi við landbúnaðinn eins og á sér stað í löndunum í kringum okkur. Miklar verðhækkanir á aðföngum eru staðreynd og háir vextir og verðbólga hafa gríðarleg áhrif á bændur en reksturinn er oft mjög skuldsettur. Það hljóta allir að skilja að sterkur íslenskur landbúnaður er allra hagur, líka neytenda. Við höfum verið minnt á mikilvægi fæðuöryggis í tengslum við þjóðaröryggi, ekki bara í kjölfar heimsfaraldurs heldur einnig vegna stríðsátaka. Við verðum að efla fæðuöryggi á Íslandi og setja sérstakan stuðning við það í endurskoðun búvörusamninga.

Forseti. Bændur eru ein lægst launaða stétt landsins. Meðalaldur bænda er hár og nýliðun er mjög erfið. Það er nánast ómögulegt í sumum tilfellum fyrir bændur að koma búrekstri sínum til nýrrar kynslóðar. Auðvitað fagna ég auknum stuðningi við kornrækt en það breytir ekki stöðu annarra í greininni. Útgjöld stjórnvalda til landbúnaðar standa nokkurn veginn í stað, sýnist mér, á næstu árum að öllu óbreyttu. Höldum við virkilega að við séum bættari með landbúnaðinn á Íslandi á hnjánum? Búvörusamningar eru til 10 ára og því mikilvægt að vel til takist. Vaxtaumhverfið er að drepa greinina. Bændur standa ekki undir þeirri fjárfestingu sem farið hefur verið í og hvatt hefur verið til á undanförnum árum.

Virðulegi forseti. Þetta er vonlaust án þess að við stígum inn í. Stjórnvöld verða að stíga fastar inn í og standa með bændunum í landinu.


Ræðumaður: Þórarinn Ingi Pétursson

BændablaðsinsVirðulegur forseti. Ég ætla að eyða þessum tveimur mínútum í að ræða stöðu bænda í dag hér á þessu landi. Fyrirsögn á forsíðu hljóðar svo, með leyfi forseta:

„Búrekstur nautgripabænda verulega þyngst.“

Það er svo að verð á afurðum hefur ekki haldið í við hækkanir á aðföngum og þessar miklu vaxtahækkanir sem hafa verið. Það er orðið svo að stór hluti þeirra bænda sem hafa staðið í fjárfestingum eiga verulega þungt um vik þessi misserin og það blasir við hjá mörgum  ákveðið svartnætti, við skulum bara orða það þannig. Staðan er grafalvarleg hvað þetta varðar.

Það er ekkert einkamál bænda að standa vörð um fæðuöryggi þjóðarinnar. Fæðuöryggi þjóðarinnar er sameiginlegt verkefni ríkis og bænda. Nýliðun er því miður orðin orð sem maður heyrir allt of sjaldan. Það að gerast bóndi í dag er því miður bara ekki aðlaðandi verkefni. Það er ekki aðlaðandi fyrir ungt fólk að takast á við allar þær skyldur sem fylgja því að vera í búskap og þurfa síðan fyrir utan hefðbundinn vinnudag að fara í aðra vinnu til þess eins að geta framfleytt fjölskyldu sinni. Við þessu verðum við að bregðast með ýmsum ráðum og það eru væntanlega til mörg ráð. En fyrst þurfum við að setjast niður með bændum og fara yfir stöðuna, hvað er til ráða, því að ef ekkert verður að gert þá mun fara illa og við eigum eftir að sjá á eftir þeirri matvælaframleiðslu sem við stundum í dag.


Ræðumaður: Sigurður Ingi Jóhannsson

Virðulegur forseti. Andsvar er kannski stórt orð, ætli þetta sé ekki meira meðsvar. Mig langaði bara að koma hérna upp undir lokin á þessari umræðu og taka undir með hv. þingmanni. Mörgu af því sem kom fram í þessari fyrstu flugstefnu okkar hefur okkur auðnast að koma á dagskrá og þetta er ákaflega mikilvægur hluti af því, þ.e. menntunarhlutinn. Það þarf að átta sig á því hversu mikilvægur  fluggeirinn er á Íslandi og hversu stórt umfang hann hefur í hlutfalli við aðrar þjóðir, og þar af leiðandi atvinnugreinin í heild sinni, sem er auðvitað umtalsvert meira  en við þekkjum á nánast nokkru öðru byggðu bóli.

Svo vil ég líka nefna, af því að hv. þingmaður fjallaði í fyrri ræðu sinni um að útgjöldin vegna varaflugvallargjaldsins væru lægri heldur en væntar tekjur, að þetta er eitthvað sem kemur mér á óvart og ég held að það sé ekki raunin. En við skulum bara fara betur yfir það og koma upplýsingum til þingmannsins og eins til nefndarinnar ef þarf.

Síðan vildi ég nefna hérna einn punkt sem margir ræddu, að þetta væri óljóst, þ.e. það væri ekkert að marka 15 ára áætlanir. Það er auðvitað þannig að við erum að tala um samgöngur sem eru gríðarlega umfangsmiklar og stórar og sum verkefni eins og Fjarðarheiðargöng taka sjö ár í framkvæmd, Sundabrautin fimm ár og kannski er undirbúningstíminn að þeim jafn langur og framkvæmdatíminn þannig að þetta eru kannski 15 ár og mikilvægt að hafa þann tíma undir. Síðan erum við með fimm ára fjármálaáætlanir sem breytast árlega og svo erum við með eins árs fjárlög sem taka af skarið um það hvaða peninga við höfum á hverjum tíma. Það er því ekkert skrýtið að það sé einhver óvissa um það hvað gerist eftir 13, 14, 15 ár.

Svo vildi ég bara í lokin þakka fyrir meira og minna jákvæðar umræður um samgönguáætlun og heilt yfir málefnalegar.


Ræðumaður: Líneik Anna Sævarsdóttir

Virðulegi forseti. Hér ræðum við samgönguáætlun fyrir árin 2024–2038 ásamt fimm ára aðgerðaáætlun fyrir árin 2024–2028. Nú er þessi áætlun lögð fram í einu skjali. Þar er stefnan í samgöngumálum sett og helstu markmið sem vinna skal að. Áætlunin tekur mið af annarri stefnumörkun stjórnvalda, svo sem byggðaáætlun og fjarskiptaáætlun, og í henni er fjallað um fjáröflun til samgöngumála, en eins og ég hef ítrekað sagt úr þessum ræðustól hafa samgöngur áhrif á alla. Þær eru stærsta byggðamálið en jafnframt heilbrigðismál, menntamál, velferðarmál, atvinnumál, umhverfismál og menningarmál. Skipulag og uppbygging samgangna ræður mjög miklu um samfélagsþróun, bæði til lengri og skemmri tíma. Hér þarf því að vanda til verka. Grundvöllur sjálfbærra byggða og sveitarfélaga um land allt eru öflugar og tryggar samgöngur innan og milli sveitarfélaga.

Hér næ ég aðeins að koma inn á örfá atriði en í samgöngumálum er oft stutt á milli gleði og vonbrigða eins og hér hefur ítrekað komið fram í dag. Í þeirri áætlun sem hér er lögð fyrir þingið eru stigin mörg mjög mikilvæg skref en vissulega markast næstu ár af því efnahagsástandi sem við glímum nú við og því er farið hægar í nýjar vegaframkvæmdir en ég hefði kosið við bestu aðstæður. Það er samt alltaf gleðiefni að sjá verkefnin sem eru í vinnslu og áfangana sem hafa náðst síðan við ræddum samgönguáætlun síðast hér í salnum.

Mig langar að nefna nokkur verkefni úr síðustu áætlun sem komin eru til framkvæmda, t.d. veg til Borgarfjarðar eystri, en með því hefur síðasti þéttbýliskjarni landsins fengið vegtengingu með bundnu slitlagi. Það sér fyrir endann á framkvæmdum við flugstöð og flughlað á Akureyri. Nýtt slitlag er komið á Egilsstaðaflugvöll. Tengivegafé hefur nýst til að ljúka við lagningu bundins slitlags á Upphéraðsvegi þannig að nú er hægt að keyra hringinn frá Egilsstöðum um Löginn á bundnu slitlagi. Þá eru framkvæmdir við stofnvegi úr höfuðborginni í gangi, margt hefur gerst á Vestfjörðum og einbreiðum brúm á hringveginum fækkar jafnt og þétt.

Það eru mér samt líka ákveðin vonbrigði að sum þeirra verkefna sem áttu að vera hafin samkvæmt áætlunum og uppfærðum áætlunum sem hér voru samþykktar munu dragast enn um sinn. Við höldum samt áfram jafnt og þétt, en vissulega erum við ekki að verða uppiskroppa með verkefni í vegamálum og verðum það raunar mjög seint á Íslandi.

Eins og fram hefur komið í umræðunni hér í dag fjallar samgönguáætlun um margt annað en lagningu vega, hún fjallar um flug, hafnir, höfuðborgasáttmálann, jarðgöng, reiðvegi, hjólastíga, loftslagsmál, viðhald eigna, sjóvarnir, vegþjónustu og fleira og fleira. Ég ætla sérstaklega að geta þess hvað ég er ánægð með varaflugvallargjaldið og hvað það mun breyta miklu um uppbyggingu flugvallanna og vil draga það fram að þess er sérstaklega getið að festa eigi loftbrúna í sessi sem er að nýtast íbúum landsbyggðarinnar mjög vel og vil ég leggja áherslu á að hún verði ekki aðeins fest í sessi heldur líka þróuð áfram.

Virðulegi forseti. Nú ætla ég að venda mínu kvæði í kross og beina sjónum að áskorunum í samgöngumálum á Austurlandi til að draga fram að það þarf að halda jafnt og þétt áfram framkvæmdum þar eins og í öðrum landshlutum. Til að Austurland blómstri enn frekar þarf góðar samgöngur og til að sameiningar sveitarfélaga skili þeim ávinningi sem stefnt er að þarf miklu betri samgöngur en í dag. Í nýsamþykktu svæðisskipulagi Austurlands 2022–2044 er dregin saman og sett fram sameiginleg stefna sveitarfélaganna í landshlutanum um framtíðarsýnina. Það er mikilvægt verkfæri við forgangsröðun samgönguframkvæmda þótt forgangsröðunin verði seint hafin yfir allan vafa. Bráðnauðsynleg samgönguverkefni á Austurlandi eru mörg dýr en þar verða líka til mikil verðmæti fyrir þjóðarbúið og þau geta orðið enn meiri.

Fyrst vil ég nefna Austfjarðagöng. Í samgönguáætlun, sem samþykkt var með öllum greiddum atkvæðum 12. júní 2020, var samþykkt að fara í þessi göng og í nefndaráliti með þeirri samgönguáætlun segir, með leyfi forseta:

„Meiri hlutinn leggur áherslu á að jarðgangagerð á Austurlandi skilar ekki fullum ávinningi nema verkefnið verði unnið sem samfelld heild sem skilar hringtengingu vega í landshlutanum. Því þarf seinni áfanginn, göng milli Seyðisfjarðar og Norðfjarðar, að fylgja í kjölfar Fjarðarheiðarganga. Raunar gæti vinna við göngin milli Seyðisfjarðar og Norðfjarðar hafist áður en vinnu við Fjarðarheiðargöng er að fullu lokið. Meiri hlutinn leggur því áherslu á að rannsóknum og undirbúningi við hringtenginguna ljúki sem fyrst svo að hægt verði að hefja framkvæmdir um leið og fjármagn er fyrir hendi.“

Það voru því vonbrigði að nú er ekki lagt upp með verkefnið sem eina heild. Ekki síst eru það vonbrigði í ljósi veðursins sem gekk yfir í lok mars á þessu ári og í rauninni greiningar í skýrslu [Rannsóknarmiðstöðvar] Háskólans á Akureyri þar sem kom viðauki út við þá skýrslu snemma á þessu ári þar sem farið var yfir ábata af þessum göngum ásamt öðrum. En það sem er fyrst og fremst mikilvægt núna er að það takist að fara hratt í að hefja vinnu við jarðgangaáætlunina og það verði sem fyrst hafist handa við Fjarðarheiðargöng því að dragist upphaf framkvæmda þar tefjast ekki aðeins aðrar framkvæmdir á Austurlandi heldur allar jarðgangaframkvæmdir í landinu.

Þá er það Suðurfjarðarvegur. Vegurinn milli Reyðarfjarðar og Breiðdalsvíkur er með hættulegustu köflum á hringveginum. Þar eru langir kaflar sem ekki uppfylla öryggisstaðla, sérstaklega í sunnanverðum Fáskrúðsfirði og í fjarðarbotnum þar sem jafnframt eru fjórar einbreiðar brýr, allar með óviðunandi burðarþol, sem skapa margþættar hindranir fyrir atvinnulífið á svæðinu. Ég fagna því sérstaklega að nú er fyrsti hlutinn, vegurinn um Reyðarfjarðarbotn, kominn inn á fyrsta tímabil áætlunar. Þar er mikil krafa um að byrja sem fyrst og mikilvægt að í framhaldinu verði hver kaflinn tekinn fyrir af öðrum.

Vegur um Öxi hefur verið á dagskrá lengi. Farið var í vinnu við undirbúning á árunum 2007 og 2008 en verkinu var svo frestað 2009 vegna efnahagshruns. Þegar verkið kom aftur inn á áætlun var orðin tíu ára seinkun og nú stefnir í að það verði 20 ára seinkun. Vegurinn eins og hann er uppfyllir ekki öryggisstaðla og því er ekki talið forsvaranlegt að halda honum opnum yfir veturinn þó að heimamenn treysti sér til að keyra hann. Þannig lengist leiðin milli Djúpavogs og Egilsstaða um 70 km yfir veturinn. Það að byggðarlögin séu nú í sama sveitarfélagi gerir kröfu um betri samgöngur en 152 km ferð aðra leið.

Aðrar brýnar framkvæmdir á Austurlandi eru fjölmargar. Vegur upp af Efri-Jökuldal upp að Stuðlagili hefur verið að þokast áfram með sérstakri fjárveitingu og fjármagni úr tengivegapotti samgönguáætlunar og heldur væntanlega þannig áfram. Það eru svo fjölmargir vegir á Héraði og Fjörðum sem íbúar aka daglega til vinnu og skóla sem þarf að viðhalda og koma á bundnu slitlagi. Lagarfljótsbrúin er á langtímaáætlun og val á nýju brúarstæði stendur yfir, líka í ljósi endurbóta á flugvellinum. Jarðgöng milli Vopnafjarðar og Héraðs eru nauðsynleg og eru til frekari skoðunar samkvæmt tillögunni. Sérstök fjárveiting er ætluð til að breikka eða skipta út einbreiðum brúm. Á hringveginum eru 30 einbreiðar brýr. 11 þeirra eru á Austurlandi en tvær á Norðurlandi, fyrir utan þessar fjórar brýr á Suðurfjarðarveginum eru sjö í gamla Djúpavogshreppnum. Þessum brúm megum við ekki gleyma. Það þarf líka að bæta tenginguna á mörkum landshlutans, eins og komið hefur verið inn á hér, með brú á Jökulsá á Fjöllum og úrbótum í Hvalnesskriðum eða göngum undir Lónsheiði.

Allar samgöngubætur eru liður í að bæta samkeppnishæfni landsins og einstakra landshluta. Þær eru grundvöllur frekari verðmætasköpunar og velferðar og því mjög varhugavert að líta á tiltekna samgönguframkvæmd sem verkefni fyrir tiltekna byggð. Hún er hagsmunir allra landsmanna.

Ég hefði gjarnan viljað fara yfir fleiri verkefni, t.d. á Norðurlandi eystra, en allmargir þingmenn hafa komið inn á þau verkefni hér og kannski fer ég bara seinna í ræðu um þau. En til að við komumst áfram veginn núna er brýnt að ljúka vinnu innviðaráðuneytisins með fjármála- og efnahagsráðuneytinu við endurskoðun á tekjuöflunarkerfi ríkisins af ökutækjum í umferð og útfærslu veggjalda þar sem það á við. Og, virðulegi forseti, þetta verður ekki of oft sagt: Þetta er brýnasta verkefnið núna, að finna út hvernig við ætlum að fjármagna allar þessar brýnu framkvæmdir sem fram undan eru.


Ræðumaður: Þórarinn Ingi Pétursson

Ég þakka hv. þingmanni fyrir að koma þessum mjög svo góðu skilaboðum á framfæri. Það er ekki í kot vísað þegar Njáll Trausti Friðbertsson er annars vegar þegar kemur að samgöngumálum. Það hefði kannski verið gott fyrir hv. þingmann sem hér stendur að taka enn betri umræðu þegar við vorum á kjördæmarúnti hér fyrir viku síðan eða svo og ég þakka hv. þingmanni kærlega fyrir.


Ræðumaður: Þórarinn Ingi Pétursson

Virðulegur forseti. Ég vil byrja á því að þakka hæstv. innviðaráðherra fyrir að mæla hér fyrir tillögu þingsályktunartillögu um samgönguáætlun fyrir árin 2024–2038 ásamt fimm ára aðgerðaáætlun fyrir árin 2024–2028. Þegar maður flettir í gegnum þetta mikla rit   hugsar maður: Jú, það er hægt að gera mun meira, af hverju við ekki búin að þessu o.s.frv.? En við megum heldur ekki gleyma því að það er búið að gera mjög mikið á undanförnum árum í samgöngumálum. Hæstv. innviðaráðherra hefur verið vakinn og sofinn yfir verkefnunum  hér og þar og alls staðar um landið en vissulega getum við gert mun meira. En það er  vitaskuld bara  um takmarkaða fjármuni að ræða í hverju sinni og við megum ekki eyða um efni fram. Það gleður mig mjög að fletta í gegnum þetta af því að það eru mörg brýn og góð verkefni sem koma hér fram í samgönguáætlun. Ég ætla að leyfa mér, virðulegur forseti, að dvelja bara í mínu kjördæmi, Norðausturkjördæmi,  í þessari ræðu og impra á nokkrum góðum framkvæmdum sem þar eru.

Fyrst vil ég nefna mikið baráttumál sveitunga minna í Bárðardal sem snýr að Bárðardalsveg vestari, mjög mikilvæg framkvæmd. Vissulega eru ekki margir íbúar í Bárðardal en þetta er mikil samgöngubót  sem fram undan er þarna því að um þennan veg er feikileg umferð þrátt fyrir mjög fáa íbúa. Það er mikill ferðamannastraumur um Bárðardal, ferðamenn á leið að  Aldeyjarfossi, ferðamenn á leið upp á Sprengisand o.s.frv. Undanfarin ár hefur vegurinn verið, ja, því sem næst óökufær marga mánuði á ári og er ekki óalgengt að íbúar Bárðardals séu boðnir og búnir og eru reglulega í einhverjum útköllum og að bjarga ferðamönnum hingað og þangað með sprungið dekk, búnir að missa hásingar og annað undan bílnum.

En það er kannski sá veruleiki sem er mjög víða um landið. Það svo sem er þessi innviðaskuld sem við tölum um nú oft um,  að hún sé til staðar, og það eru allir meðvitaðir um það. Ég veit að hæstv. innviðaráðherra er sennilega sá ráðherra og sá þingmaður sem er hvað mest meðvitaður um að hvað hægt er að gera hingað og þangað um landið. En ég get nefnt fleiri vegi sem er svo sem  ekki  talað um í þessari áætlun. Má þar nefna t.d. veg um Útkinn í Þingeyjarsveit, veg um Dalsmynni í Þingeyjarsveit. Það eru víða þessir vegir sem hægt er að fara í en við þurfum að forgangsraða verkefnum.

Þegar kemur að forgangsröðun verkefna þá verð ég bara að fagna því sérstaklega að við eru með Fjarðarheiðargöng nr. 1 í jarðgangaáætlun og ég held að sé óhætt að segja við þingmenn í Norðausturkjördæmi komum til með að sameinast um það að berjast fyrir því að svo verði og það verði ekki einhverjar tafir á þeirri framkvæmd því að mikilvægi þess fyrir sveitarfélagið Múlaþing, og ég tala nú ekki um svæðið, Seyðisfjörð, tenginguna þarna á milli, er gríðarlegt  með öllum þeim ferðamannastraumi sem þar er sömuleiðis, sem kemur með ferjunni.

Verkefnin eru svo víða sem við getum horft til. Mig langar að nefna tvær brýr í Norðausturkjördæmi sem eru á Jökulsá á Fjöllum. Þær eru ekki hér í áætlun en þetta eru brýr sem vissulega eru komnar til ára sinna, brýr sem hugsanlega myndu ekki koma til með að standast alvöru vatnavöxt, þ.e. ef það verða jarðhræringar í Vatnajökli o.s.frv., sem verður vonandi ekki alveg á næstunni. En spurningin er líka: Hvað getum við byggt sterkar brýr til að þola þau ósköp ef þau verða? En það er orðið svo að þessar brýr eru, við skulum segja að þær séu barn síns tíma; bogabrýr sem hanga í víravirki á einu stærsta og illvígasta vatnsfalli landsins. Ég held að við ættum að horfa til þess í náinni framtíð og  fylgjast með því hvað við getum gert þar. Ég tek það fram að þetta er ekki inni í þessari áætlun. Svo er nú um fleiri verkefni mjög víða um landið en það er verið að vinna að góðum verkefnum mjög víða. Það er t.d. mjög gleðilegt að fara keyrandi um Vestfirði, af því að hv. þm. Eyjólfur Ármannsson var hér í ræðu áðan og ég held að hann hafi nú bara talið upp það sem miður hefur farið í samgöngumálum. En það þarf líka að minnast á það sem vel er gert og það sem búið er að gera og það eru gríðarlegar samgöngubætur sem hafa átt sér þar stað.

Við getum líka minnst á  mjög mikilvæga framkvæmd, þ.e. að  nú  er hægt að keyra á bundnu slitlagi frá Egilsstöðum á Borgarfjörð eystri. Það er virkilega gott og bara fallegur og góður vegur sem þar er. Því hefur verið lokið að koma á bundnu slitlagi inn Fljótsdal — nú er ég ekki alveg viss á áttunum,  hvernig þetta snýr þarna,  þannig að það er best að ég tali nú ekki um það, en ég myndi segja að þetta sé svona að norðanverðu í Fljótsdalnum, svo að það sé sagt.

En ég get ekki komið hérna upp öðruvísi  en að minnast á  þá uppbyggingu sem hefur orðið á flugvellinum á Akureyri. Ný flugstöð er að rísa, flughlaðið glæsilega er að verða tilbúið o.s.frv. Það eru hér í áætlun verkefni sem snúa  bæði að uppbyggingu á flugvellinum á Húsavík og Egilsstöðum. En ég tek undir með hv. þm. Berglindi Hörpu Svavarsdóttur, sem var hér áðan með góða ræðu sem snýr að Egilsstaðaflugvelli, að það hefur svo sem lítið gerst þar undanfarin ár. En ég vonast til þess að við getum  horft til þess í framtíðinni að þar verði enn frekari uppbygging. Þetta er jú varaflugvöllur og við þurfum þar að bæta í það sem snýr að flughlöðum og ýmsu sem snýr að þotum til að koma þarna að brautinni. Þarna er náttúrlega virkilega gott svæði til athafna en vissulega eru ákveðin skipulagsmál eftir sömuleiðis sem snúa þá að landeigendum og öðru sem á væntanlega eftir  að ganga frá sömuleiðis, ef ég þekki málið rétt. En það er víða og við þekkjum það alveg þegar á að fara í nýframkvæmdir á vegum í dreifbýli, hvort sem það er við jarðgöng eða nýframkvæmdir á vegum að það getur oft tafið allverulega  skipulagsmálin. Og þá er það ekki hægt að sakast eingöngu við ríkisstjórn og fjárveitingavaldið í þeim efnum því að það hafa oft komið upp ákveðin  erfið mál því tengdu þegar það kemur skipulagsmálunum þegar leggja á nýja vegi o.s.frv.

Virðulegi forseti. Það er ánægjulegt að fjalla hér um þessa ágætu þingsályktunartillögu um samgönguáætlun. Það hefur verið fróðlegt og gleðilegt að hlusta hér á fínar umræður í dag. Nú er ég ekki í umhverfis- og samgöngunefnd og kem ekki til með að vinna að þessu máli en ég held að það sé óhætt að segja að það á við um alla hv. þingmenn hér í þessu góða húsi að menn hafa allir skoðun á samgöngumálum.


Ræðumaður: Ágúst Bjarni Garðarsson

Virðulegur forseti. Ég vil byrja á að þakka hæstv. innviðaráðherra fyrir sína yfirferð og framsögu á þessari samgönguáætlun til 15 ára og svo  aðgerðaáætlun til fimm ára. Það er kannski rétt að byrja á því að segja að ég, eins og aðrir hv. þingmenn hér inni,  var að koma úr kjördæmaviku sem var í síðustu viku þar sem við fórum um kjördæmi hér á suðvesturhorninu. Þar var ýmislegt rætt en það er eitt sem var sameiginlegt með öllum fundunum og það er að alls staðar var rætt um samgöngumál. Ég ætla aðeins að koma inn á það hér á eftir. Ég ætla að setja  fókusinn  aðallega á tvennt, þ.e.  þær framkvæmdir sem eru tilgreindar og hefur verið farið í í kjördæminu á síðustu árum og eru fram undan og svo auðvitað sérstaklega  samgöngusáttmálann, aðeins að fara inn á hafnirnar og þá sérstaklega varðandi hvaða framtíðarsýn við höfum fyrir næstu stórskipahöfn. Ég sakna þess aðeins að það sé komið inn á það með einhverjum hætti  í þessu viðamikla plaggi. Svo langar mig aðeins að koma inn á jarðgangaáætlunina og hugmyndir að nýrri og annars konar gjaldtöku, sem ég tel að sé nauðsynlegt svo að við getum flýtt hér mjög  framkvæmdum sem eru þjóðhagslega mikilvægar.

Að þessu sögðu þá vil ég auðvitað segja að hér  erum við með fyrir framan okkur markmið um að samgöngur séu öruggar, hagkvæmar og umhverfislega sjálfbærar, auk þess sem þær stuðli að jákvæðri  byggðaþróun. Lykilviðfangsefnin eru 15, sem hér eru  talin upp, í samgöngumálum á Íslandi á næstu árum. Þar erum við með þetta eðlilega og góða markmið sem ég veit að hæstv. innviðaráðherra hefur haft ofarlega og í raun og veru efst á blaði, leyfi ég mér að segja, síðustu ár, þ.e. fækkun slysa í samgöngum. Það hefur verið forgangsmál hjá núverandi hæstv. innviðaráðherra. Svo erum við með  þetta sem ráðherrann hefur tiltekið, þ.e. uppsafnaða þörf í samgönguinnviðum. Það er ný og annars konar fjármögnun í samgöngum svo við getum flýtt mikilvægum samgönguverkefnum.

Svo er auðvitað annað sem kemur þarna inn og er  orðað með öðrum hætti en það eru þær áskoranir sem við stöndum frammi fyrir, eins og varðandi orkuskiptin og slíkt. En þarna eru líka  mál sem eru mín hjartans mál, eins og þarfir fatlaðs fólks í samgöngum. Það eru mál sem við þurfum stöðugt að vera að velta fyrir okkur, hvernig við getum tryggt það að allir geti notið eðlilegra samgangna, hvort sem við lítum bara á einkabílinn eða á almenningssamgöngur.

Hér er góð markmið að finna sem ég veit að munu fá góða og eðlilega umfjöllun í um. og sam., umhverfis- og samgöngunefnd. Það eru ýmis mál sem  koma fram í aðgerðaáætluninni en ég  vil  einna helst nefna hérna það sem fram kemur í aðgerðaáætlun og markmiðum um greiðar samgöngur, lið 1.3. Ég hef minnst á þetta atriði og er sérstaklega ánægður að sjá það hér inni. Ég hef minnst á þetta við bæði hæstv. umhverfis-, orku- og loftslagsráðherra og hæstv. innviðaráðherra, þ.e. aðgengismál í orkuskiptum. Ég fagna þessu mjög. Þetta er aðgerð eða markmið 1.3 og með leyfi forseta vil ég  lesa hér upp það sem fram kemur í greinargerðinni:

„Mótaðar verði hönnunarleiðbeiningar vegna hleðslustöðva fyrir bifreiðar með hliðsjón af fullu aðgengi í samræmi við ábendingar í skýrslu starfshóps um stöðu fatlaðs fólks í samgöngum.“

Þetta er sérstaklega mikilvægt og snýr að því að við þurfum að tryggja það svo að við lendum ekki í þeirri stöðu hér eftir fáein ár að það sé ákveðinn hópur í samfélaginu sem komi og geti ekki og hafi ekki aðgang að hleðslustöðvum og geti þar af leiðandi ekki tekið þátt í þessu mikilvæga verkefni sem orkuskiptin eru.

Ég vil auk þess þakka — og ég held að það sé alveg rétt að gera það vegna þess að þær framkvæmdir sem við höfum fengið á suðvesturhorninu á síðastliðnum árum eru mjög mikilvægar. Ég leyfi mér  að nefna mjög brýnar framkvæmdir, þ.e. annars vegar tvöföldun Reykjanesbrautar frá Kaldárselsvegi að nýjum mislægum gatnamótum við Krýsuvíkurafleggjara, sem er mjög brýn framkvæmd og mikilvæg og var framkvæmd hér á síðasta kjörtímabili. Nú er verið að hefjast handa við  að   klára þann vegarkafla, þ.e. að tvöfalda  þann vegarkafla sem er frá Krýsuvíkurafleggjara hjá þessum nýju mislægum gatnamótum og að Hvassahrauni. Þetta er, eins og við vitum öll, eina leiðin eða því sem næst, þetta er aðalleiðin fyrir ferðamenn inn og út úr landinu og skiptir gríðarlega miklu máli að þarna sé öryggi haft í fyrirrúmi.

Svo vil ég benda á aðra framkvæmd hér. Auðvitað er hægt að taka ýmislegt til af því sem hefur verið gert en þetta eru þær stærstu framkvæmdir sem ráðist hefur verið í og fyrir það ber að þakka vegna þess að þær eru mjög mikilvægar þjóðhagslega  og snerta okkur öll með einum eða öðrum hætti. Eins og við þekkjum eru miklar umferðarteppur á þessum stað samt sem áður á meðan við erum ekki búin að ljúka þeim, og það er hluti af þessum samgöngusáttmála, þ.e. frá gatnamótunum að Lækjargötu og að — hvað skal segja? Ég  man nú ekki nafnið, herra forseti, en þetta er sem sagt frá Lækjargötu og að bara Ikea, ég held að flestir þekki nú og viti hvar Ikea er staðsett. En það er auðvitað mikil umferðarteppa sem þar myndast og brýnt að leysa úr því. En þangað til er mikilvægt að hraða sem mest framkvæmdum sem og tryggja öryggi um svokallaðan flóttamannaveg, sem er Elliðavatnsvegur eða Vífilsstaðavegur að Kaldárselsvegi. Við sjáum það, sérstaklega að morgni og seinni partinn að þá liggur umferðarþunginn þar í gegn og það er mikilvægt að sá kafli sé tryggður hvað varðar öryggissjónarmið.

Að lokum, af því að ég sé, herra forseti, að tíminn er alveg að renna frá mér, þær eru fljótar að líða, þessar tíu mínútur, þá vil ég nefna hérna sérstaklega og fjalla aðeins um samgöngusáttmálann sem er mjög mikilvægur. Umræðan hefur síðustu daga og vikur kannski farið aðeins út í kostnaðarþáttinn í honum. En mér finnst mjög mikilvægt, og ég held að við eigum að vera á þeim stað, að ræða hann þannig að í fyrsta skipti tókst það að öll sex sveitarfélögin á höfuðborgarsvæðinu settust niður ásamt ríkisvaldinu og komu sér saman um forgangsröðun verkefna til næstu ára þannig að þar myndast  heilt samgöngukerfi, hvort sem litið er til almenningssamgangna, gangandi, hjólandi  eða þegar kemur að vegaframkvæmdum.

Ég myndi gjarnan vilja eyða meiri tíma, og hefði kannski átt að gera það, í þennan samgöngusáttmála,  en mér finnst mjög mikilvægt að fókusinn og  umræðan sé á þessum stað.


Ræðumaður: Ingibjörg Isaksen

Virðulegi forseti. Ég vil byrja á því að þakka hæstv. ráðherra fyrir yfirferð hans hér á samgönguáætlun, afar mikilvægt plagg og gott að það sé komið fyrir þingið og því verður vísað til hæstv. umhverfis- og samgöngunefndar þar sem ég einmitt sit. Ég ætla ekki að fara í einhver tiltekin verkefni í máli mínu, þótt ég fari kannski í eitt og eitt, heldur renna aðeins yfir stóru myndina og mun væntanlega nýta tækifærið innan nefndarinnar til að taka sérstök sveitarfélög og sérstök svæði fyrir.

Gert er ráð fyrir á 15 ára tímabili samgönguáætlunar að 909 milljörðum verði varið til samgangna, þar af um 263 milljörðum á fyrsta fimm ára tímabil áætlunarinnar. Til viðbótar, eins og fram hefur komið í máli manna á undan, eru verkefni sem verða fjármögnuð með öðrum hætti. Þá erum við að tala um jarðgangaáætlun, samvinnuverkefni og samgöngusáttmálann.

Framkvæmdatöflur fyrstu fimm ár samgönguáætlunarinnar mótast af því svigrúmi sem fjármálaáætlunin veitir hverju sinni. Nú er ljóst að eitt af meginverkefnum fjármálaáætlunar næstu ára, til ársins 2028, er að draga úr þenslu í þjóðfélaginu og halda aftur af ríkisútgjöldum. Þar af leiðandi eru forsendur framkvæmda í samgönguáætlun miðaðar við fjármálaáætlun þar sem miðað er við að sporna gegn þessari verðbólgu og frekari hækkun vaxta með auknu aðhaldi og frestun framkvæmda. Því er alveg augljóst að það er mikilvægt að klára þær stóru framkvæmdir sem nú þegar eru hafnar og að ekki verði byrjað á neinum stórum framkvæmdum næstu þrjú árin a.m.k. að öllu óbreyttu.

Hvað vegasamgöngur varðar hefur Vegagerðin áætlað að árlega þurfi að verja um 15 milljörðum til viðhalds þjóðvega til að halda í við niðurbrot. Í tillögunni er lagt til að framlög til viðhalds vega verði samtals 68 milljarðar á tímabilinu 2024–2030. Hæstv. ráðherra fór yfir áðan í máli sínu að einbreiðum brúm á hringveginum verði fækkað til muna og í rauninni eytt út á tímabilinu og þörfin fyrir slíkt er víða, ekki eingöngu á hringveginum heldur víða um sveitir. Það skiptir samfélög gríðarlegu máli í mikilvægri tengingarvinnu við nærsamfélög að brýr séu í lagi og það getur skipt sköpum að tengingar standist þær kröfur sem þróun samfélagsins setur. Við sjáum það núna með stækkandi samfélagi, fjölbreyttara samfélagi og fjölbreyttari atvinnutækifærum víða um land að kröfurnar hafa breyst. Við fáum fréttir um það að mjólkurbílar, þungaflutningar, vinnutæki o.fl. komist ekki yfir þær brýr sem eru í viðkomandi sveitarfélagi og því fagna ég að hér sé verið að ráðast í framkvæmdir hvað varðar brýr og legg áherslu á að því verði haldið áfram þegar hringveginum er náð.

Aðeins yfir í vetrarþjónustu sem skiptir gríðarlega miklu máli á okkar landi, Íslandi, og sér í lagi í byggðarlögum þar sem samgönguleiðir eru ekki greiðfærar fleiri daga á ári. Þar þarf að bæta í svo vel megi við una. Með góðri vetrarþjónustu er stuðlað að auknu hagræði og tækifærum fyrir bæði starfsfólk, fyrirtæki og íbúa svæða. Ég held að margir sem búa ekki við slíkar aðstæður átti sig ekki á því að áreiðanlegar samgöngur allt árið um kring skipta alveg gríðarlega miklu máli og eru eins og margt annað í þessari áætlun lykilþáttur í eflingu vinnusóknarsvæða. Sterk svæði efla þróun atvinnulífs og stöðu og að því leyti getur fólk sótt vinnu til fleiri staða en það býr á sem eykur fjölbreytileika og tækifæri. Vetrarþjónustan er ekki aðeins mikilvæg fyrir vöruflutninga milli svæða heldur á til að mynda uppbygging ferðaþjónustunnar einnig mikið undir því að þetta sé í lagi. Víða um land treysta ferðaþjónustuaðilar sem sjá hag sinn í að bjóða upp á heilsársþjónustu á það að vegum sé haldið opnum og greiðfærum og ég veit að hæstv. ráðherra er fullkunnugt um þetta. Náttúruperlur sem draga að ferðamenn eru líka oftar en ekki staðsettar þannig að akstursleiðir að þeim þarf að halda opnum yfir vetrartímann. Við erum stanslaust að byggja ferðaþjónustuna þannig upp að hún sé heilsársþjónusta alls staðar á landinu og höfum við tekið eftir því að ferðaþjónustutímabilið er farið að lengjast í báðar áttir. Því er afar mikilvægt að það sé hugað að þessu.

Mig langar að nefna einn veg, Öxi, sem er gott dæmi um veg sem er mikilvægt að bæta þjónustu á en hann er sá vegur dreifbýlis hérlendis þar sem flest slys verða miðað við ekna kílómetra. Vegurinn er einmitt eitt af þeim flýtiverkefnum sem á að ráðast í og hann væri annars ekki á dagskrá á næstu árum, en núna er verkefnið komið á dagskrá og mikilvægt að gæta þess að það fari af stað. Þetta er gríðarlega mikilvægt og tengir saman svæði og var, ef mig minnir rétt, eitt af þeim verkefnum sem var rætt um að ætti að ráðast í þegar var verið að tala um sameiningar sveitarfélaga. Þegar stjórnvöld gefa það út að þetta sé ein af þeim forsendum er mikilvægt að staðið sé við það.

Ríkisstjórnin hefur sett fram áform um að flýta fleiri framkvæmdum við uppbyggingu arðbærra samgönguinnviða á komandi árum sem fjármagnaðar verða að hluta eða öllu leyti með umferðar- eða veggjöldum, en veggjöld gætu skilað allt að 0,4% af landsframleiðslu í sértekjum árið 2033. Kostnaður við innviðauppbyggingu í vegasamgöngum er um 30–40 ár af veg- og flýtigjöldum. Árleg fjárfesting í vegasamgöngum á tíu ára tímabili verður ef að líkum lætur 1,1–1,7% af landsframleiðslu. Fjárfestingarstigið má segja að sé svipað því sem gerðist í Noregi á síðasta áratug. Innheimta veggjalda mun hjálpa til við að fjármagna þá innviðauppbyggingu sem við stefnum að í þessari áætlun og þá er ég að tala um jarðgöng, flýtiverkefni og samgöngusáttmálann. Það er líka mikilvægt að við fáum fram með hvaða hætti þessi veggjöld verða og mig langar að brýna okkur öll hérna inni til að sú gjaldtaka verði sanngjörn hvað varðar landsbyggðina. Það er afar mikilvægt að það sé haft í huga þar sem er oft um langan veg að fara á milli atvinnusvæða m.a.

Í tillögunni að samgönguáætlun er sett fram jarðgangaáætlun til 30 ára sem ég fagna mikið. Mig langar áður en ég vík að þeirri umræðu aðeins að fara yfir möguleikann á ferjuáætlun. Við erum með ferjur hérna á landinu og nú ætla ég að hætta mér út í það að telja þær upp. Við erum með Herjólf, við erum með Baldur og síðan erum við með ferjuna út í Hrísey og út í Grímsey, Sæfara. Hann hefur einmitt farið í slipp og mér skilst að þessar ferjur séu að fara í slipp að meðaltali á tveggja ára fresti sem er vel en afar mikilvægt að það sé horft til þess tímaramma sem hægt er að taka viðkomandi skip í slipp þannig að það hafi ekki áhrif á ferðaþjónustutímabilið, t.d. í Grímsey þar sem er stólað á þessar samgöngur í og úr eyjunni. Ég veit að Vegagerðin og íbúar Grímseyjar hafa átt í góðu samtali vegna þessa og það er unnið að úrbótum hvað varðar upplýsingagjöf og annað. Að þessu sögðu er líka mikilvægt, af því að þessar ferðir kosta mikið og það þarf að fara yfir þarfagreiningar, að það séu veittar vissar fjárveitingar til að fara í þessa forvinnu þannig að hún bíði ekki bara og sé öll eftir þegar búið er að taka ákvörðun um að fara í nýja ferju, heldur sé búið að fara í þessa þarfagreiningu og skoða hvaða stærð skips og hvaða þjónustu þarf að bjóða upp á og afl og eitthvað svoleiðis sem ég þekki ekki nægilega vel.

En yfir að jarðgangaáætluninni. Hér er lögð til forgangsröðun næstu tíu jarðganga á Íslandi ásamt fjórum öðrum jarðgangakostum til nánari skoðunar. Þessi jarðgöng eiga það öll sameiginlegt að vera lykilþáttur í að treysta búsetuskilyrði og veita umferð fram hjá hættulegum og óáreiðanlegum fjallvegum oft og tíðum. Um er að ræða flest jarðgöng sem hafa komið til umfjöllunar hér í þinginu og víðar á síðustu árum. Jarðgöng eru víða eina leiðin til að tryggja góðar heilsársvegasamgöngur milli byggða. Göng tengja atvinnusvæði, styrkja byggðaþróun og bæta umferðaröryggi og má einnig segja að þau auki lífskjör og styrki samkeppnishæfni landshluta með betra aðgengi að þjónustu. Það er því einkar mikilvægt að fá fram jarðgangaáætlun af þessu tagi sem byggir á forgangsröðun út frá því þar sem þörfin er brýnust. Í þessu ljósi er mikilvægt að við áttum okkur á því að stundum eru aðstæður breytilegar og það þarf stundum að breyta af leið. Í þessari samgönguáætlun eru taldir upp Vestfirðir, Tröllaskagi og Austfirðir sem þau svæði sem brýnast er að ráðast í. Staðan í dag er með þeim hætti að einungis ein göng eru tilbúin en undirbúningstími jarðgangaframkvæmda er langur og því er mikilvægt að fjármagni sé ráðstafað jafnt og þétt til undirbúnings næstu ganga þannig að við séum tilbúin með öll gögn og hægt sé að ráðast í næstu göng og svo koll af kolli.

Aðeins að varaflugvallargjaldinu tíðrædda. Það gerir okkur mögulegt að byggja upp Akureyrarflugvöll og Egilsstaðaflugvöll sem fullnægjandi varaflugvelli fyrir Keflavíkurflugvöll ásamt því að gera nauðsynlegar úrbætur á Reykjavíkurflugvelli. Það er töluverð uppsöfnuð viðhaldsþörf þarna og einnig á að ráðast í nýja flugstöð við Reykjavíkurflugvöll, sem er afar mikilvægt. Með því er a.m.k. verið að sýna fram á það, að mínu mati, að þar eigi flugstöðin að vera  um ókomna tíð.

Ég ætla mér líka að fara í leiðsögutækni o.fl. og hætta mér út á ókunnar slóðir en ég geymi það kannski til seinni umræðu og þakka kærlega fyrir.


Ræðumaður: Stefán Vagn Stefánsson

Virðulegur forseti. Mig langar í nokkrum orðum að ræða um þessa ágætu samgönguáætlun sem hér liggur fyrir fyrir árin 2024–2038 og aðgerðaáætlun frá 2024–2028. Um er að ræða yfirgripsmikla þingsályktunartillögu þar sem m.a. forgangsröðun í vegasamgöngum, hafnarframkvæmdum og flugvöllum er sett niður. Ljóst er öllum að þau verkefni sem bíða á þessu sviði eru gríðarlega umfangsmikil og þeir fjármunir sem í áætlunina eru settir duga ekki til þess að fara í allar þær framkvæmdir sem þörf er á hringinn í kringum landið. Hins vegar er stigið stórt skref í þá átt að koma mjög brýnum og arðbærum verkefnum á dagskrá.

Samgöngur eru ein af forsendum þess að landið sé allt í byggð. Mikilvægi þess verður seint of oft sagt. Samgöngur milli landshluta, tenging byggðakjarna, tenging landsvæða og tenging dreifbýlis við þéttbýli er grunnþáttur í því að landsbyggðin geti þrifist. Öruggar flugsamgöngur þar sem vegalengdir eru miklar frá höfuðborginni eru ein af forsendum byggðafestu þeirra svæða. Aðgengi íbúa og fyrirtækja að þjónustu, verslun og síðast en ekki síst heilbrigðisþjónustu þarf að vera tryggt allt árið um kring. Halda þarf áfram uppbyggingu ferjusiglinga þar sem þeirra er þörf og ánægjulegt að sjá að þess ber glöggt merki í þessari áætlun.

Hafnarmannvirki og uppbygging þeirra eru byggðum landsins lífsnauðsynlegar. Útflutningur og hafsækin starfsemi hefur aukist verulega á síðustu árum og má þar nefna hafnirnar í Þorlákshöfn, Njarðvík og á Sauðárkróki. Eins er fyrirhuguð uppbygging á fjölmörgum höfnum á sunnanverðum Vestfjörðum þar sem aukning hefur orðið hvað mest á liðnum árum með auknu sjókvíaeldi. Fjárfesting í höfnum mun efla grundvöll atvinnulífs um allt land og skapa ný tækifæri til atvinnuþróunar.

Vegagerðin hefur áætlað að uppsöfnuð viðhaldsþörf á þjóðvegakerfinu sé á bilinu 70–80 milljarðar. Isavia hefur áætlað að uppsöfnuð þörf í flugvallakerfinu sé um 20 milljarðar. Þetta eru verulegir fjármunir, virðulegur forseti. Til framtíðar er því nauðsynlegt að fjárfesting í samgönguinnviðum verði nægjanleg til þess að tryggja öryggi og að samgöngukerfið geti komið til móts við þarfir þjóðar og þróun okkar mörgu atvinnuvega alls staðar um landið og ferðaþjónustunnar sömuleiðis. Með fjárveitingu þeirri sem lögð er til á tímabilinu má að öllum líkindum leggja bundið slitlag á um 525 km. Lagt er til að skipting fjárins fari eftir umferð og lengd tengivega á hverju svæði án bundins slitlags. Heimilt er einnig að nota fjárveitingu til að framkvæma á héraðsvegum sem gegna hlutverki tengivega og eftir atvikum einnig á umferðarlitlum stofnvegum. Ég vil í þessu samhengi aðeins ítreka mína skoðun á þessu máli. Ég held að það sé mjög mikilvægt þegar Vegagerðin er að meta þessa vegi að það sé horft til fleiri þátta en bara umferðarþunga. Það skiptir máli að það sé horft til íbúasamsetningar, þ.e. hvernig búin eru eða bæirnir sem eru við viðkomandi veg, er um skólaakstur að ræða, er atvinnustarfsemi eða þess háttar, þannig að ég held að við þurfum aðeins að horfa á þetta með breiðara sjónarhorni en við höfum gert hingað til.

Samvinnuverkefnin um Hornafjarðarfljót, Ölfusá, Öxi, Reynisfjall og Sundabraut og tvöföldun Hvalfjarðarganga eiga það sameiginlegt að skapa mikinn samfélagsábata með styttri ferðatíma. Eins og hæstv. ráðherra kom inn á í sinni opnunarræðu hefur félagsfræðilegt mat á Sundabraut sýnt fram á gríðarlegan samfélagslegan ábata sem er metinn á allt að 186–236 milljarða eftir útfærslu. Það eru gríðarlegir fjármunir og ég vil bara ítreka það og hvetja hæstv. ráðherra til að halda því verkefni áfram, Sundabrautinni, og reyna að hraða því eins og kostur er, enda held ég að hér sé eitt arðbærasta samfélagslega verkefni í vegaframkvæmdum á landinu sem hægt er að fara í. Þetta er ekki bara fyrir höfuðborgarsvæðið eða Vesturland. Þetta mun nýtast bæði okkur sem búum á Norðurlandi og eins Vestfjörðum þannig að það er gríðarlega mikilvægt að þetta verkefni nái fram að ganga.

Virðulegur forseti. Það eru margir mikilvægir jarðgangakostir um allt land og líklegast er þörfin brýnust á Vestfjörðum, Tröllaskaga og Austfjörðum. Fjármögnuð langtímaáætlun þar sem 14 mikilvægustu jarðgangakostir landsins koma til framkvæmda á næstu 30 árum í stað 80 eða 100 mun gjörbylta lífskjörum og styrkja til muna samkeppnishæfni landshluta með betra aðgengi að þjónustu. En það er ekki nægjanlegt að byggja nýja vegi og laga þá sem fyrir eru heldur þarf að þjónusta þá. Vetrarþjónustan er samfélögunum á landsbyggðinni er gríðarlega mikilvæg og mikilvægt að sú vinna sem nú er í gangi varðandi endurskoðun á vetrarþjónustu Vegagerðarinnar endurspegli vilja og þarfir íbúa og atvinnulífs á hverju svæði fyrir sig. Vetrarþjónustan er ekki bara mikilvæg fyrir vöruflutninga. Áreiðanlegar samgöngur allt árið um kring skipta alla vegfarendur máli og eru lykilþáttur í að efla vinnusóknarsvæði. Sterk vinnusóknarsvæði efla atvinnuþróun og af því leiðir að fyrirtækin geta leitað mannauðs af stærra svæði en bara því byggðarlagi sem þau eru í. Þetta á líka við, virðulegur forseti, um þau svæði sem við höfum verið að ræða hér um og hvetja til sameininga. Það er algerlega ljóst að það er ekki hægt að ætlast til að sveitarfélög sameinist öðruvísi en að samgöngur á milli þeirra svæða séu tryggar. Slíkar sameiningar munu aldrei takast nema við getum nýtt þjónustukjarnana og tækifæri sem í sameiningunni felast þannig að það er mjög mikilvægt að það sé horft m.a. til þess og horfi ég nú til Vestfjarða í því efni í þessari ræðu minni.

Mig langar aðeins að ræða hér um einn þátt sem kemur fram í þessari þingsályktunartillögu sem er samfélagslegur kostnaður af umferðarslysum. Hann er metinn á um 40–60 milljarða kr. Það er því gríðarlega mikilvægt að vinna að auknu umferðaröryggi með öllum þeim ráðum sem til eru. Framkvæmd umferðaröryggisáætlunar er á forræði innviðaráðuneytisins en ábyrgð verkefna liggur hjá ráðuneytinu ásamt Vegagerðinni, Samgöngustofu og ríkislögreglustjóra. Eftirlitið er í höndum lögreglu en Vegagerðin ber ábyrgð á úrbótum á vegum og sér um uppsetningu og rekstur hraðamyndavéla, fræðslu og forvarna hjá Samgöngustofu.

Mig langar aðeins að minna á að fyrir nokkrum árum var samstarfsverkefni Vegagerðarinnar og lögreglunnar sem fólst í því að Vegagerðin greiddi lögreglunni ákveðið mikið fyrir tíma sem var eytt í umferðarlöggæslu og ég get vitnað um það hér í þessum stól að niðurstaðan af því verkefni var gríðarlega góð og við höfum sýnt það og sannað að aukin löggæsla á vegum landsins getur lækkað slysatíðni um tugi prósenta. Ég held að það sé eitt sem við eigum að horfa vel í varðandi þennan þátt, samtal Vegagerðarinnar og lögreglunnar. Ég held að þar séu mikil tækifæri og sömuleiðis varðandi fræðslu í skólum og framhaldsskólum. Ég held við eigum að byrja hreinlega í grunnskólum. Þetta er eitthvað sem því miður hefur ekki verið nægilega vel sinnt á undanförnum árum og eru mikil tækifæri í því. Ég er sannfærður um að ef við myndum fara í slíkt átak myndi það skila okkur margföldum fjárhagslegum kostnaði fyrir utan þann sára kostnað og þá angist sem fylgir því að lenda í slysi eða eiga ástvini sem lenda í slysi.

Virðulegur forseti. Tími minn er nú á enda. Ég hefði getað haldið töluvert lengur áfram. Mig langar aðeins í lokin að tala um Reykjavíkurflugvöll. Þar er verið að undirbúa núna að endurnýja flugstöðina sem ég held að sé gríðarlega mikilvægt til þess að tryggja þennan flugvöll áfram í Vatnsmýrinni. Þar viljum við hafa hann. Ég bendi á það í því samhengi að nýi Landspítalinn, sá glæsilegi sem hér er að rísa, er þar af ástæðum sem eru m.a. að flugvöllurinn er í Vatnsmýri. Það er gríðarlegt hagsmunamál fyrir íbúa landsbyggðarinnar, öryggismál sem ég er afskaplega glaður að sjá að er tekið af skarið með núna, að tryggja núverandi stöðu hans í Vatnsmýri.


Ræðumaður: Sigurður Ingi Jóhannsson

Virðulegur forseti. Í þessum verkefnum sem við vinnum að í samgönguáætlun og reyndar líka hjá Betri samgöngum þá eru fjögur, ég hef einhvern tíma nefnt fimm, hönnunarstig: skilgreining, frumdrög, forhönnun og verkhönnun. Þau fara frá því að vera með allt að 70% óvissu niður í 15%, mínus 5–15% þannig að verkefnin breytast. Ég er einfaldlega samgönguráðherra en ekki umferðarsérfræðingur. Það eru umferðarsérfræðingar sem leggja til hugmyndir um það hvernig hægt sé að koma fyrir fleiri bílum og hvaða leiðir séu til þess. Ein leiðin er Sæbrautarstokkur. Ég treysti þeim af því að ég hef ekki vit til þess að halda öðru fram þó að ég sé samgönguráðherra. Sjálfsagt getur nefndin fengið upplýsingar hjá þessum aðilum sem eru að véla um þetta, teikna og hanna og setja inn í umferðarlíkön um það hvernig hlutirnir ganga fyrir sig til þess að fá betri upplýsingar og skilja þá af hverju það er nauðsynlegt að hafa Sæbrautarstokk til að taka við þeirri umferð sem þar birtist. Ég einfaldlega trúi þessum sérfræðingum sem við erum með í vinnu til þess að gera það.

Mig langaði bara að koma örstutt inn á það sem hv. þingmaður var að tala um flugstöðina í Reykjavík. Isavia er auðvitað að byggja flugstöðina á Akureyri og á þessar flugstöðvar. Ef Isavia fær það verkefni að gera þetta þá finna þeir bara bestu leiðina til þess og ef það eru einhverjir aðilar sem eru tilbúnir til að gera það með hagkvæmari hætti en Isavia er örugglega hægt að skoða það. Ég er sammála hv. þingmanni um að þetta er verkefni sem er þess eðlis. Það hafa hins vegar engir staðið í röð til að gera það hingað til enda er húsið hálfgerð hörmung að sjá og þjónustar ekki fólk með almennilegum hætti, sem ég held að við báðir getum verið sammála um.


Ræðumaður: Sigurður Ingi Jóhannsson

Frú forseti. Ég þakka hv. þingmanni fyrir sína ræðu. Hann kom aðeins inn á hluti sem mér fannst nauðsynlegt að skýra strax. Ég hef heyrt hv. þingmann halda því fram áður að hann skilji ekkert í því hvaða samhengi sé á milli Sundabrautar og Sæbrautarstokks. Þá langar mig að útskýra það í mjög einföldu máli. Það hefur alla tíð verið ákveðin forsenda að koma þeirri umferð sem kæmi í gegnum Sundabraut, þegar hún kæmi inn á Sæbrautina, einhvern veginn fyrir og það að koma Sundabrautinni á núna í núverandi vegakerfi þar sem ekki væri stokkur eða mislæg gatnamót eða eitthvað annað til að taka við þessari umferð, væri ógerlegt. Þess vegna hangir þetta saman og þess vegna er verið að reyna að raða þessum verkefnum þannig í tímaröð að þau taki við. Það sama gildir auðvitað um viðbragðshúsið, öryggishúsið sem átti að byggja þarna. Það þýðir ekkert að byggja hús þar sem ekki er komist út á greiðfæran aðalveg til að geta bjargað fólki, ekki satt, hv. þingmaður? Mér finnst þetta nokkuð augljóst. Hv. þingmaður má þá útskýra fyrir fólki að það sé ekkert mál að fá 40.000 bíla inn á Sæbrautina ofan í það sem gerist núna og það hafi engin áhrif. Ég held að það sé nokkuð augljóst að Sæbrautarstokkurinn og Sundabrautin hanga saman og eru forsenda hvort annars, það er nokkuð augljóst.

Síðan langar mig að nefna, af því að hér hefur aðeins verið fjallað um gjaldtökuna og hún sé þreföld: Hún er auðvitað ekki þreföld þó að það séu þrír ólíkir flokkar, gjaldtakan er auðvitað nokkuð einsleit. Jarðgöng eru að meira og minna leyti úti á landi. Samgöngusáttmálinn er meira og minna hér á höfuðborgarsvæðinu, eðlilega, þetta er samgöngusáttmáli höfuðborgarsvæðisins. Samvinnuleiðirnar eru síðan þar sem umferðin er hvað mest og nýlegur þungi og mikilvægt að flýta verkefnum. Allt þetta og þessi breyting með orkuskiptunum, úr bensín- og dísilgjaldi, er verkefni sem er hjá verkefnastofu sem er sameiginlegt verkefni þriggja ráðuneyta. Nákvæmlega hvenær tillagan kemur og verkefnið inn þori ég ekki að fullyrða. En þetta er ekki mismunandi gjaldtaka. Hún er einmitt gerð til þess að það sé samræmi og það greiði allir inn í það sama hvar þeir keyra á landinu.


Ræðumaður: Sigurður Ingi Jóhannsson

Frú forseti. Það var tvennt sem mig langaði aðeins að koma inn á í ræðu hv. þingmanns. Það er bara rétt að brýrnar yfir Skjálfandafljót og Laxá  eru barn síns tíma og þurfa auðvitað að komast hraðar á dagskrá. Ég nefndi það í inngangsræðu minni að núverandi rammi til framkvæmda fyrstu fimm árin er í anda fjármálaáætlunar. Ef við sjáum fyrir okkur að það skapast meira svigrúm þá er þetta auðvitað eitt af þeim verkefnum sem hljóta að koma til álita að reyna að flýta.

En svo vildi ég aðeins segja nokkur orð um annars vegar Öxi og PPP eða samvinnuleiðarverkefnin. Ég held að allir séu sammála um það, alveg sama hvað menn sögðu fyrir tíma Hvalfjarðarganga, að það gekk upp. Það módel var frábært. Af hverju ekki að nota það aftur á Íslandi? Það er rétt að þegar við fórum af stað vorum við kannski með heldur minni verkefni, eins og Hornafjarðarfljót og Öxi. Ég hef reyndar nýlega hitt aðila sem segja að Öxi sé alveg dæmigert verkefni til að fara í þær fjárfestingar. Á móti má segja að ef við horfum  á forgangsröðun þeirra verkefna sem við þurfum að vera í þá myndi Öxi ekki komast á topp-fimm árin. En ef við ætlum að flýta því þá verðum við að geta horft á þessa leið og það er það sem við höfum verið að gera. Og ef það gengur eftir þá mun Öxi fara af stað. Þannig að ég treysti því að það geti gengið eftir og að sá aukni áhugi fjárfesta, ekki síst lífeyrissjóða og þeirra sjóða sem þeir hafa komið að, auki líkurnar á að það verði að veruleika.


Ræðumaður: Sigurður Ingi Jóhannsson

Frú forseti. Ég er sammála hv. þingmanni. Það er mikilvægt og það er nú eiginlega tilgangurinn með því að byggja upp hafnirnar að þær verði sjálfbjarga og komist í það að fá tekjur fyrir sjálfsaflafé. Mig langaði að koma aðeins inn á tvennt, örstutt. Það var annars vegar um flugmálin. Eftir varaflugvallargjaldið fáum við peninga til að byggja upp bæði flughlöðin og akbrautir á Akureyri og Egilsstöðum. Síðan hefur svo sem enginn staðið í röð eftir að byggja upp almennilegt hús hérna í Reykjavík þannig að það er svo sem bara verkefnið hjá okkur á sama hátt og ýmislegt annað sem ríkið þarf að gera. Ef það koma einhverjir aðilar og það er valkostur að gera það þá er sjálfsagt að skoða það. En þetta varaflugvallargjald á auðvitað að tryggja öryggi, það á að geta tryggt það að flugvellirnir geti sinnt áætlana-, sjúkra- og almennu flugi. Og hver getur haldið því fram að þessi flugstöð í Reykjavík geti sinnt almennu flugi eins og hún lítur út í dag? Það er alla vega alveg á mörkunum. Þannig að ég held að þetta sé eitt af því sem við þurfum að horfa á. Við þurfum líka að horfa á fleira. Orkuskiptin í flugi, þar þurfum við að vera á undan. Það er von á fyrstu kennsluflugvélunum núna 2024 og við þurfum þá að vera tilbúin að takast á við það.

Svo langaði mig að koma aðeins inn á þessa fjármögnun á vegakerfinu. Ef ég man þetta rétt, og ég bið hv. þingmann og þingheim að skamma mig ekki ef ég fer ekki alveg nákvæmlega rétt með tölurnar, er stærðargráðan eitthvað í kringum 50 milljarðar. Ef hún hefði verið sú sama og var í upphafi aldarinnar værum við komin í einhverja 80 milljarða í dag. Þannig að ef við hugsum um þá fjármögnun sem við erum að fara inn í með notkunargjöldum í höfuðborgarsáttmálanum, í samvinnuverkefnunum, í jarðgöngunum og á sama tíma að auka einhverjar tekjur ríkissjóðs í gegnum þetta kerfi, þá er þetta talsvert svigrúm ef við erum að hugsa um sams konar álögur á bíleigendur og voru í upphafi aldarinnar.


Ræðumaður: Sigurður Ingi Jóhannsson

Virðulegur forseti. Ég þakka hv. þm. Vilhjálmi Árnasyni fyrir fína ræðu. Ég er sammála þingmanninum um að samgöngumál eru kannski stærstu velferðarmálin. Þetta snýst oft og tíðum bara um lífsgæði. Öryggi er auðvitað bara hluti af því að líða vel, að þora að fara um vegi og komast hratt og örugglega en líka að geta gert það á heilbrigðan hátt. Það skiptir líka máli.

Ég er sammála hv. þingmanni um að það er mikilvægt að átta sig á því að samgönguáætlun er svo víðfeðm. Reiðvegirnir, það var t.d. skýrsla sem var unnin þar sem kom fram að við þyrftum kannski að fara að horfa aðeins til lengri tíma hvernig við ætlum að byggja upp og að við getum ekki gert allt akkúrat núna en þurfum að horfa þá til lengri tíma.

Hv. þingmaður nefndi styrkvegina og landvegina, það gildir það sama þar. Tengivegirnir, þar vildi ég svo gjarnan hafa miklu meiri fjármuni úr að spila en 2,5 milljarðar eru auðvitað umtalsvert meira en þessar 900 milljónir sem við vorum að dreifa á öllu Íslandi til margra ára. En ég er sammála hv. þingmanni að ef við hefðum úr að spila meiru gætum við gert það betur.

Varðandi síðan Hafnabótasjóð þá ætla ég að nota tækifærið og koma að þeim málum sem ég náði ekki í ræðu minni. Þar eru 7,7 milljarðar á fyrsta tímabilinu 2024–2028 og þeim er forgangsraðað, m.a. með hliðsjón af mikilvægi fyrir samgöngukerfið, viðhaldsþörf, öryggi sjófarenda og hagkvæmni. Áætlaður framkvæmdakostnaður í höfnunum innan grunnnetsins eru 12,5 milljarðar en utan um 1,7. Þannig að þið sjáið að grunnnetið skiptir máli í því hvernig við erum að flokka þetta. Í þessum tölum eru hins vegar ekki Faxaflóahafnir, Fjarðabyggðarhafnir, Hafnarfjarðarhöfn og Kópavogshöfn, af því að þessir fjórir hafnarsjóðir fjármagna að fullu sínar framkvæmdir með eigin aflafé. Þetta skiptir gríðarlegu máli. Það hefur tekist hjá okkur á síðustu árum að geta fullnægt þessari uppbyggingu í höfnunum. Það hefur skipt alveg gríðarlegu máli þar sem það hefur gengið eftir. Þess vegna er gaman að hafa nægilega fjármuni úr að spila á því sviði.


Ræðumaður: Sigurður Ingi Jóhannsson

Virðulegur forseti. Okkur hefur aðeins seinkað og það hefur dregist að leggja fram frumvörp eða hugmyndir um það hvernig þessi nýja tekjuöflun á að eiga sér stað. Það er verkefnastofa, ég kom inn á það, sameiginlega með iðnaðarráðuneytinu, fjármálaráðuneytinu og forsætisráðuneytinu sem er að störfum og er að skoða annars vegar þessa breytingu þar sem við erum að fara úr bensín- og dísilgjöldum yfir í annars konar fyrirkomulag, og er reyndar fyrsti áfanginn að koma inn í fjárlögin á næsta ári, en það tengist þá líka hvernig við fjármögnum flýti- og umferðargjöld innan samgöngusáttmálans, hvernig við munum fjármagna einhvers konar notkunargjöld í jarðgöngum, hvernig við greiðum fyrir flýtingu samvinnuleiðanna. Ég held að það sé í sjálfu sér alveg nóg og við eigum ekki að fara að taka einhverja peninga af öðrum og ætla ég heldur ekki að saka hv. þingmann um að vilja hækka skatta þótt það sé nú oft sá svipur á Samfylkingunni þegar hún kemur hérna upp og leggur það  til. — Oft. En þá held ég að sú áskorun eigi bara að standa okkur nær í samgönguáætluninni að forgangsraða auknum fjármunum í sífellt meira mæli í það og að sætta okkur við að þegar við erum að byggja upp þá kostar það líka að eiga. Þetta gildir auðvitað líka um húsnæðið okkar og alla mygluumræðuna sem við þekkjum þar.

Ég held með þessi samvinnuleiðaverkefni að það sé algerlega nýtileg leið á Íslandi. Hvalfjarðargöngin gengu frábærlega en svo bara gleymdu menn að nota þetta. En þegar við fórum af stað fyrst vorum við með lítil verkefni, við vorum langt úti á landi og það voru allir hræddir. Það þóttust allir vilji vera með en svo voru þeir hræddir. Þetta voru svolítið viðsjárverðir tímar hvað varðar vexti og breytingar á þeim, sem hafa svo sannarlega orðið. Ég heyri ekki annað en að það sé raunverulegur áhugi t.d. hjá lífeyrissjóðunum okkar að koma að þessu og ég heyri ekki annað en að við munum finna leiðir. Þær leiðir eru til hjá öðrum löndum. Danir hafa t.d. farið einhverja ríkisábyrgðarleið vegna þess að það verður að vera valkostur ef þú færð ekki nægilega góð tilboð að þú getir farið ríkisleiðina að fjármagninu. Það er það sem við erum að gera með heimildinni inn í fjárlög og annað, að hreinlega sýna fram á að þótt við séum ekki nákvæmlega komin með leiðina þá eru til leiðir.




Ræðumaður: Sigurður Ingi Jóhannsson

Virðulegur forseti. Ég þakka hv. þingmanni fyrir ræðuna. Það var margt áhugavert sem þar kom fram og nokkrar spurningar sem ég ætla að reyna komast yfir að svara. Varðandi jarðgangaáætlunina þá byggir hún í raun og veru á heildstæðri greiningu á öllum jarðgangakostum á Íslandi þar sem þeim var forgangsraðað til lengri tíma. Þeir voru metnir með tilliti til fýsileika, kostnaðar sem og félagshagfræðilegs ábata. Vegagerðin gaf út yfirlitsáætlun árið 2021 um þá sem hafa helst verið til umræðu og skoðunar, sem var grunnurinn. Rannsóknamiðstöð Háskólans á Akureyri vann síðan í framhaldinu mat á arðsemi, umferðaröryggi, tengingu svæða og byggðaþróun fyrir þessa kosti. Vegagerðin lagði svo fram tillögu að forgangsröðun með hliðsjón af markmiðum samgönguáætlunar um greiðar samgöngur, öruggar samgöngur, hagkvæmar samgöngur, umhverfislega sjálfbærar samgöngur og jákvæða byggðaþróun. Auðvitað var einnig tekið tillit til hversu brýnt vandamálið er sem viðkomandi jarðgöng leysa. Svo er auðvitað í gildi samgönguáætlun þar sem Fjarðarheiðargöng eru fyrst. Þau eru einu jarðgöngin sem eru í raun og veru búin að fara í gegnum umhverfismat og eru þar af leiðandi tilbúin til útboðs. Þau taka hins vegar mjög langan tíma, kosta ákveðna fjármuni. Ég er sammála hv. þingmanni að við eigum að geta rætt kosti og galla forgangsröðunar. Við höfum, held ég, úr nægu að spila þar, þessum valkostum sem þarna eru.

Mig langaði líka aðeins að nefna varðandi viðhaldsþörfina upp á 70–80 milljarða að þá þyrftum við væntanlega að hækka viðhaldið á vegunum um nokkra milljarða til að ná til baka á einhverju tímabili þessum 70–80 milljörðum, sem ég held að sé nokkurn veginn sú tala sem hefur verið nefnd. Varðandi hins vegar þessa 20 milljarða sem flugvallarskuldin er þá sjáum við fyrir okkur að með nýju varaflugvallargjaldi  munum við ná því til baka á kannski 15 árum sem við höfum búið til í skuld á síðastliðnum 10–12 árum. Ég held að þar séum við einfaldlega í nokkuð góðum málum. En það er talsvert verk að vinna á vegunum. — Nú komst ég ekki í PPP-verkefnin og flýti- og umferðargjöldin en ég geri það kannski í seinna andsvari.


Ræðumaður: Sigurður Ingi Jóhannsson

Virðulegur forseti. Eins ég nefndi hérna í andsvari fyrr, ef við hefðum umtalsvert meiri fjármuni úr að spila í samgöngumálum þá gæti maður auðvitað sagt já við öllum góðum hugmyndum hv. þingmanna þegar þær koma úr þeirra kjördæmi. Varðandi malarvegaspurninguna í fyrra andsvari þá er það auðvitað bara hluti af því skipulagi sem samgönguáætlun lýtur að. Ég nefndi að við værum með í tengivegapottinn um 2,5 milljarða, vorum lengi vel bara með innan við milljarð á öllu Íslandi. Það þýðir að við munum taka um 619 km á þessum 15 árum og þar til viðbótar 200–300 km á stofnbrautum þannig að það verða yfir 800–850 km, ef ég man rétt. Varðandi síðan jarðgöngin þá segir í núgildandi samgönguáætlun að það eigi að vera a.m.k. ein í gangi í einu. Hér er verið að leggja fram jarðgangaáætlun til 30 ára þar sem er ekkert því til fyrirstöðu að bjóða út fleiri en ein göng í einu, menn geta raðað þeim inn og ég nefndi að framkvæmdirnar þyrftu að vera á bilinu 12–15 milljarðar á ári á tímabilinu til þess að við næðum þessu á 30 árum. Hinn valkosturinn er að gera þetta á hundrað árum og gera bara ein til tvenn í einu.


Ræðumaður: Sigurður Ingi Jóhannsson

Frú forseti. Ég þakka hv. þingmanni fyrir spurningarnar sem voru reyndar fjölmargar. Þingmaðurinn má ekki skamma mig fyrir að hafa verið ráðherrann sem kom Teigsskógi í gang. Hann fór í gang. Það er verið að leggja veginn. Hefði þingmaðurinn komið hérna upp og haldið þessa ræðu fyrir 20 árum um að ekkert væri gert á Vestfjörðum, jafnvel fyrir 15 og hugsanlega 10, þá hefði ég haft skilning á því. En við höfum sannarlega verið að gera alls konar hluti hér á síðustu árum og á þessum fyrstu fimm árum eru, held ég, 9 milljarðar að fara til uppbyggingar í vegamálum á Vestfjörðum. Það má alveg velta vöngum yfir því hvort það sé hægt að gera betur og fara þá í einhverja stærri uppbyggingu. Það verður hins vegar flókið að gera það öðruvísi en að taka þá fjármuni af einhverjum öðrum og forgangsraða framkvæmdum frá öðrum. Ég veit ekki hvort hv. þingmaður er að leggja það til. Það má hins vegar alveg velta fyrir sér hvort hægt sé að skoða uppbyggingu á Vestfjörðum með einhverjum sérstökum hætti. Hér hefur verið rætt um samgöngusáttmálann, flýtiverkefni, jarðgangagerð og eitthvað slíkt. En það er auðvitað stærri umræða og þingið þyrfti að koma að þeirri forgangsröðun. En ég hef svo sem orðað þetta við þá sem hafa verið háværastir í umsögnum um nauðsyn framkvæmda á Vestfjörðum. Ég held að við höfum verið að gera nokkuð vel en ég er sammála þingmanninum að það þarf að gera enn meira. En það gildir hins vegar ekki bara um Vestfirði, það er því miður víðar á landinu sem við eigum eftir að gera talsvert meira.


Ræðumaður: Sigurður Ingi Jóhannsson

Frú forseti. Því miður þá verð ég aftur að vera ósammála hv. þingmanni, því að samgöngusáttmáli höfuðborgarsvæðisins snerist einmitt um það að tengja, að ná þessari heildarhugsun um að menn séu ekki að gera eitthvað í sínu sveitarfélagi eða að sveitarfélagamörkin komi í veg fyrir að stígar tengist eða vegir tengist eða að það sé sams konar sýn á það hvernig fólk eigi að geta flutt á milli hverfa. Þannig að ég vil halda því fram að þar séum við akkúrat að ná býsna góðum árangri. Og með þessari auknu áherslu sem þar hefur verið sett núna á síðustu mánuðum í hjóla- og göngustíga þá veit ég bara að það er að ganga mjög vel og það mun ganga enn betur.

Varðandi síðan  almenningssamgangarekstur sveitarfélaga þá er það ekki þetta sem ég heyri frá Ísafirði, Akureyri, Egilsstöðum og öðrum sveitarfélögum að þau séu að kvarta yfir því að þau geti ekki rekið almenningssamgöngur og reka þau þó jafnvel ókeypis strætóa. En ég heyri það hins vegar talsvert hér og við höfum verið í viðræðum við sveitarfélögin á höfuðborgarsvæðinu. Verkefnið hefur verið þar.  En við höfum verið tilbúin til þess að taka þetta samtal við sveitarfélögin hérna á höfuðborgarsvæðinu og það er engin vafi á því að það mun skila árangri fyrir alla.


Ræðumaður: Sigurður Ingi Jóhannsson

Frú forseti. Ég vil segja við ágætan hv. þingmann að ef hann hefði lesið umhverfisskýrsluna sem fylgir þessu þá myndi hann ekki hafa haldið þessa fyrirspurnaræðu hér því að við erum að gera mjög margt metnaðarfullt, mjög margt. Samgöngusáttmálinn í heild sinni er það auðvitað. Stuðningur við almenningssamgöngur er það líka. Ég vil bara minna hv. þingmann á að það er ekki ríkið sem rekur almenningssamgöngur, það eru sveitarfélögin. Við erum að greiða talsvert fé þar til en við erum líka tilbúin til að setjast niður og höfum verið í viðræðum við sveitarfélögin á höfuðborgarsvæðinu um að koma jafnvel enn sterkar að þeim rekstri. Þannig að það vantar ekki metnaðinn hjá okkur. Orkuskiptin munu auðvitað líka skila mjög miklu.

Varðandi hjólastígana, sem hv. þingmaður nefndi sem einhvern sérstakan lapsus hjá okkur, þá er akkúrat í samgöngusáttmálanum sennilega búið að tvöfalda eða þrefalda þær áherslur sem þar voru upphaflega og gríðarleg uppbygging sem annars vegar er búin eða er fyrirhuguð á þessum hluta samgöngusáttmálans sem hefur gert það að verkum að þeir fjármunir sem við erum síðan með í samgönguáætlun eru þá að nýtast til hjóla- og göngustíga annars staðar á landinu í svona „fifty/fifty“-verkefnum á móti sveitarfélögunum. Þannig að ég held við séum að gera vel þar líka.

Það er hins vegar þannig að það verður ekki nóg að gert fyrr en að orkuskiptin eru gengin nægilega hratt í gegn, þ.e. að við séum komin meira og minna á nýja orkubíla og hætt að brenna dísil og bensíni. Þó að það séu ekki nema sjö ár til 2030 þá eru það þó sjö ár og það er býsna langur tími, alla vega í pólitík.


Ræðumaður: Sigurður Ingi Jóhannsson

Virðulegur forseti. Ég vildi svo gjarnan geta sagt bara já við þessu öllu saman og haft miklu meiri fjármuni úr að spila. En það var einmitt málið sem ég var að reyna að útskýra, að  með því að fara í jarðgangaáætlun og samgöngusáttmálann og þetta þá yrði samt meira svigrúm. Ef  við hefðum ekki farið í það þá yrði svigrúmið enn minna og þá væri enn lengra í þessar nauðsynlegu framkvæmdir sem hv. þingmaður endaði á að spyrja út í. En við erum að reyna að forgangsraða þeim, annars vegar með samvinnuflýtiverkefnunum og svo að reyna að koma þeim eins framarlega og hægt er. Það er alveg áskorun.

Svo vil ég bara segja um vetrarþjónustuna, og það var það sem ég nefndi í inngangi mínum, að það er áskorun að við erum með of lítið af fjármunum. Þegar við byrjuðum að ryðja Ísland allt árið var mokað tvisvar í viku á Þingvöll, það byrjaði þannig. Rúturnar voru fastar í fimm daga. Það var ágætur vegur en við mokuðum bara tvisvar. Síðan höfum smátt og smátt aukið þetta, en þetta er alveg áskorun og þetta er sama áskorunin á Dettifoss. Ég er ekkert feiminn við að segja það hérna við þingið sem er með fjárveitingavaldið að við erum að setja of lítið í vetrarþjónustu og við erum að setja of lítið í viðhald.




Ræðumaður: Sigurður Ingi Jóhannsson

Virðulegur forseti. Það er rétt hjá hv. þingmanni að á mörgum liðnum árum, eða í það minnsta frá efnahagshruninu, höfum við notað allt of lítið af fjármunum. Okkur tókst kannski í fjárfestingarátaki í Covid að ná þessu hlutfalli af landsframleiðslu upp svona á þolanlega stað. Í sögulegu langtímamarkmiði þá höfum við notað allt of lítið af fjármunum á síðastliðnum 12–13 árum sem síðan hefur kallað á það að við höfum sett of lítið af fjármunum í viðhald. Á þeim tíma sem ég hef verið í ráðuneytinu erum við líklega búin að meira en tvöfalda fjármuni til viðhalds, farin úr einhverjum 5–6 milljörðum í 11–12, en þeir þyrftu að vera komnir í 15 því annars mun innviðaskuldin vaxa. Við þurfum að auka vetrarþjónustuna og ég hef sagt að það sé einfaldlega áskorun í þessari samgönguáætlun að þessir tveir liðir séu undirfjármagnaðir.

En síðan vil ég segja að með því að búta þetta upp og fara að hugsa aðeins út fyrir boxið með því að setja hér jarðgangaáætlun og hér samgöngusáttmálann og hér flýtileiðirnar, samvinnuleiðirnar þar sem Sundabrautin er langstærst, og síðan samgönguáætlun, þá mun okkur loks takast að ná að setja þetta hlutfall af fjárfestingu í ásættanlegt hlutfall, ef við horfum t.d. á hvað Noregur hefur verið að gera síðastliðin tíu ár. En það er ekki fyrr en allt þetta er komið saman og þá erum við að tala um kannski 50–70 milljarða framkvæmdir á ári en ekki 15–25, eins og samgönguáætlunin kallar á. Við náum ekki að halda utan um það að byggja upp í jarðgöngum, í flýtiverkefnunum, í samgöngusáttmálanum, auk þess bara að byggja upp samgöngukerfið í heild sinni, öðruvísi en að fara þarna út fyrir boxið, að hugsa og taka inn gjaldtöku sem hluta af fjárfestingu.




Ræðumaður: Sigurður Ingi Jóhannsson

Hæstv. forseti.  Ég mæli fyrir þingsályktunartillögu um samgönguáætlun fyrir árin 2024–2038. Samgönguáætlun er nú lögð fram í einu lagi til 15 ára ólíkt því hefur áður verið, þ.e. hingað til hefur verið stefnumótandi áætlun til 15 ára og aðgerðaáætlun fyrir fyrstu fimm ár. Hér kemur ein til 15 ára þar sem fyrstu fimm árin eru sérstaklega skilgreind.

Samgönguáætlun er nú lögð fram eftir að hafa verið í fyrsta sinn unnin eftir svokölluðum sporbaug stefnumótunar Stjórnarráðsins. Stefnumótunarferlið hófst í byrjun árs 2021 með vinnslu grænbókar, stöðumats um málaflokkinn ásamt tillögum að valkostum til framtíðar. Því næst var unnin hvítbók, en í henni birtust drög að stefnu málaflokksins. Við vinnslu beggja bóka voru haldnir opnir fundir í hverjum landshluta þar sem fram fóru umræður um áherslumál hvers þeirra og þátttakendum gafst færi á að koma áherslum sínum og skoðunum á framfæri. Bæði grænbókin og hvítbókin fóru í opið samráð í samráðsgátt stjórnvalda og að endingu fóru drög að þingsályktun um samgönguáætlun einnig í samráðsgátt nú í sumar.

Samgönguáætlun er lögð fram með hliðsjón af fjármálaáætlun fyrir árin 2024–2028 þar sem meginverkefnið er að draga úr þenslu í þjóðfélaginu og þar með halda aftur af ríkisútgjöldum. Aukist svigrúm mun það hafa jákvæð áhrif á ramma samgönguáætlunar þar sem um arðbær verkefni er að ræða og forgangsröðun framkvæmda, viðhald, þjónustustig vetrarþjónustu, almenna þjónustu sem og almenningssamgöngur.

Við vinnslu áætlunarinnar var tekið tillit til niðurstaðna verkefnahópa um árangursmat umferðaröryggisaðgerða og áhrif loftslagsbreytinga á samgöngur og forsendur aðlögunar að þeim. Einnig niðurstöður fimm mismunandi starfshópa sem fjölluðu um eftirfarandi málefni: Stöðu barna og ungmenna í samgöngum, öryggi lendingarstaða, smáfarartæki, stöðu fatlaðs fólks í samgöngum og stöðu reiðvegamála. Þá var einnig horft til stöðugreiningar á samgöngum og jafnrétti.

Ég vil nýta tækifærið og þakka öllum þeim sem sendu inn umsögn um samgönguáætlun á vinnslustigi hennar. Fjöldi athugasemda barst og voru þær langflestar bæði greinargóðar og upplýsandi og hafa sumar þeirra áhrif á þá tillögu sem lögð er hér fram en aðrar munu nýtast síðar svo sem í næstu endurskoðun samgöngu- og fjármálaáætlana.

Stefnumótun samgönguáætlunar byggist á þeim markmiðum að samgöngur séu greiðar, öruggar, hagkvæmar og umhverfislega sjálfbærar auk þess sem þær stuðli að jákvæðri byggðaþróun. Unnið skal að 15 lykilviðfangsefnum í samgöngumálum á Íslandi til að unnt verði að ná settum markmiðum. Lykilviðfangsefni næstu ár verða áfram öryggi og fækkun slysa sem og uppbygging, viðhald og þjónusta samgöngumannvirkja. Þá skal þróun samgangna mæta þörfum samfélagsins þar sem áhersla er á umhverfis- og loftslagsmál, breyttar ferðavenjur, ólíkar þarfir barna, ungmenna og fatlaðs fólks í samgöngum sem og nýsköpun og þróun í samgöngumálum.

Sú stefna, áherslur og aðgerðir sem í þessari samgönguáætlun birtast fela í sér mikil tækifæri til framfara fyrir bæði almenning og atvinnulíf og munu efla samkeppnishæfni einstakra landshluta og landsins í heild.

Í tillögunni er skilgreint grunnnet samgangna sem eru þau samgöngumannvirki sem bera meginþunga samgangna. Uppbygging grunnnetsins, viðhald þess og rekstur eru því í forgangi við ráðstöfun fjármuna. Í því eru um 5.000 km af vegum sem m.a. tengja allar byggðir með yfir 100 íbúa, 37 umferðamestu hafnirnar, 13 flugvellir sem áætlunarflug er flogið á, ferjuleiðir og gáttir við útlönd.

Fjárhagsrammi fyrstu fimm ára áætlunarinnar tekur mið af fjármálaáætlun 2024–2028. Þá eru lagðar fram tillögur að framkvæmdum um nýja brú yfir Ölfusá, jarðgangaáætlun og dýpkun utan við Hornafjarðarós sem eru utan ramma fjármálaáætlunar — áskorun fyrir þingið að fjalla um.

Á fimmtán ára tímabili áætlunarinnar er gert ráð fyrir að varið sé um 909 milljörðum kr. af fjárlögum til málaflokksins í heild. Lagt er til að stærstum hluta verði varið til vegamála, eða um 710 milljörðum. Á fyrsta fimm ára tímabilinu, 2024–2028, er gert ráð fyrir að 263 milljörðum verði ráðstafað til samgöngumála og þá í heild sinni, bæði til fjárfestinga og stofnana, viðhalds og þjónustu.

Vert er að nefna að hluti tillagna í samgönguáætluninni er settur fram með fyrirvara. Ástæður þess eru annars vegar þær að niðurstöðu viðræðuhóps um samgöngusáttmála sem vinnur að uppfærslu á forsendum sáttmálans er að vænta á haustmánuðum, næstu vikum. Hins vegar er unnið að heildstæðri endurskoðun á tekjuöflun ríkisins af farartækjum og umferð á vettvangi sameiginlegrar verkefnastofu innviðaráðuneytisins, fjármála- og efnahagsráðuneytisins og forsætisráðuneytisins. Fjármögnun samgöngusáttmála, samvinnuverkefna og jarðgangaáætlunar mun taka mið af niðurstöðum þessarar verkefnastofu.

Á fyrstu fimm árunum fara tæpir 206 milljarðar til Vegagerðarinnar, rúmir 21,5 milljarðar  til flugvalla, tæpir 14 milljarðar  til Samgöngustofu, tæpir 7,7 milljarðar  til Hafnabótasjóðs og tæpir 0,9 milljarðar  til rannsóknarnefndar samgönguslysa.  Mesta breyting á framlögum frá fyrri samgönguáætlunum er til flugvalla, en þar er gert ráð fyrir að upptaka varaflugvallagjalds muni auka til muna svigrúm til framkvæmda. Með því móti verður mögulegt að ráðast í mikilvægar framkvæmdir á varaflugvöllunum á Akureyri, Egilsstöðum og í Reykjavík. Þá munu framlög til framkvæmda og viðhalds flugvalla um land allt aukast til muna.

Um árabil hefur fjárfesting í viðhaldi þjóðvega hér á landi verið lægri en talið er nauðsynlegt svo ástand þeirra hraki ekki. Samhliða hefur umferðarálag, bæði í fjölda ökutækja og þyngd, aukist hratt sem enn eykur á viðhaldsþörfina. Vegagerðin hefur áætlað að árlega þurfi að verja um 15 milljörðum kr. til viðhalds þjóðvega til þess að halda í við niðurbrot. Í tillögunni er lagt til að framlög til viðhalds vega verði samtals 68 milljarðar á tímabilinu 2024–2028.  Framlög til hafna um land allt eru nokkuð hærri en í síðustu áætlun. Samtals verður 7,7 milljörðum varið til málaflokksins á fyrsta tímabili samgönguáætlunarinnar.

Við erum vön því í þessum sal að ræða kostnað við uppbyggingu samgönguinnviða í krónum og aurum. Það er ekki síður mikilvægt að við beinum sjónum að hinni hliðinni, ábata samfélagsins. Fjárfesting í samgönguinnviðum er fjárfesting í samfélaginu og sýnir trú á framtíð þess. Hún styrkir grundvöll búsetu og eykur samkeppnishæfni. Landsmenn allir njóta ávaxtanna með beinum og óbeinum hætti.  Þess vegna er mikilvægt að í samgönguáætlun sé unnið að því að ábati samfélagsins verði sem mestur.

Gangi áform þessarar þingsályktunartillögu að samgönguáætlun eftir munu leiðir styttast, svo sem með nýrri Hornafjarðarbrú, nýrri Ölfusárbrú, Sundabraut, Axarvegi, á Vestfjarðavegi í Gufudalssveit auk auðvitað þeirra jarðganga sem ráðast á í. Ábati samfélagsins af slíkum verkefnum er talinn í styttingu á ferðatíma, fækkun slysa og minni umhverfisáhrifum. Í krónum og aurum mælist hann í milljörðum og verður varanlegur um leið og ný mannvirki opna fyrir umferð. Þess vegna skiptir það máli að flýta þessum verkefnum. Þá mun malarvegum fækka. Á næstu fimmtán árum verður lagt bundið slitlag á 619 km af tengivegum og 212 km af stofnvegum utan hálendis, eða á samtals 831 km af vegum sem í dag eru malarvegir. Einbreiðum brúm á hringveginum verður útrýmt. Þar að auki mun einbreiðum brúm í vegakerfinu fækka um 79.    Loks munu 80 km af stofnvegum verða breikkaðir og akstursstefnur aðskildar með vegriði.  Þessi uppbygging mun stuðla að fækkun slysa og um leið draga úr þeim mikla kostnaði sem þau valda samfélaginu. Þá dregur stytting leiða og aukið bundið slitlag úr umhverfisáhrifum samgangna og kostnaði vegfarenda vegna slits ökutækja, eldsneytis og tíma.

Í áætluninni er lögð áhersla á það að koma á samvinnu milli einkaaðila og hins opinbera við uppbyggingu innviða og tryggja þannig að þjóðhagslegur ábati þeirra skili sér hraðar en ella. Samvinnuverkefnin, Hornafjarðarfljót, Ölfusá, Öxi, Sundabraut og tvöföldun Hvalfjarðarganga, eiga það sameiginlegt að skapa mikinn samfélagslegan ábata með styttri ferðatíma, að ógleymdum vegi um láglendi Mýrdals og göngum í gegnum Reynisfjall.

Félagshagfræðilegt mat á Sundabraut hefur m.a. sýnt fram á gríðarlegan samfélagslegan ábata upp á 186–236 milljarða eftir útfærslu, auk þess sem heildarakstur á höfuðborgarsvæðinu gæti minnkað um 150.000 km á hverjum sólarhring við opnun Sundabrautar. Í tillögunni er fjármagn til undirbúnings Sundabrautar tryggt, en gert er ráð fyrir að framkvæmdir við brautina hefjist árið 2026 og að hún opni fyrir umferð 2031. Unnið er að því að framkvæmdir og fjármögnun Sundabrautar verði samvinnuverkefni ríkis og einkaaðila.

Í þessari samgönguáætlun er gert ráð fyrir því að innheimta veggjalda muni standa undir fjármögnun í heild eða að hluta framkvæmda við framkvæmdir samgöngusáttmála höfuðborgarsvæðis, nýjan veg og brú yfir Hornafjarðarfljót, Axarveg, nýjan veg og brú yfir Ölfusá, Sundabraut og jarðgöng samkvæmt jarðgangaáætlun. Áformuð gjaldtaka samvinnuverkefna mun taka mið af ábata verkefnanna og þeim greiðsluvilja sem hann skapar.

Með samgöngusáttmála höfuðborgarsvæðisins sameinuðust ríki og sveitarfélögin á höfuðborgarsvæðinu um framtíðarsýn og markmið fyrir samgöngur á svæðinu. Markmið samgöngusáttmála eru að auka lífsgæði á höfuðborgarsvæðinu með því að stuðla að greiðum, skilvirkum, hagkvæmum og öruggum samgöngum á höfuðborgarsvæðinu en einnig að stuðla að því að ná loftslagsmarkmiðum stjórnvalda um sjálfbært, kolefnislaust borgarsamfélag, stuðla að auknu umferðaröryggi, og tryggja skilvirka framkvæmd og umgjörð verkefnisins. Nú er unnið að uppfærslu á forsendum samgöngusáttmála og gerð viðauka við hann. Í tillögunni er því gerður fyrirvari á framkvæmdatöflu sáttmálans. Viðbúið er að niðurstöður viðræðuhóps ríkis og sveitarfélaga um málið munu hafa áhrif á hana.

Í tillögu að samgönguáætlun er sett fram jarðgangaáætlun til 30 ára. Lögð er til forgangsröðun næstu tíu jarðganga á Íslandi ásamt fjórum öðrum jarðgangakostum til nánari skoðunar. Jarðgöngin eiga öll það sameiginleg að vera lykilþáttur í að treysta búsetuskilyrði um land allt og veita umferð fram hjá hættulegum og óáreiðanlegum fjallvegum. Um er að ræða flest jarðgöng sem komið hafa til umfjöllunar á síðustu árum. Stefnt er að því að allir jarðgangakostir komi til framkvæmda á næstu 30 árum og eru sett fram áform um árlega fjárfestingu, utan fjárhagsramma, á bilinu 12-15 milljarðar í jarðgangagerð til ársins 2038. Fjármögnun þeirrar fjárfestingar er hluti af heildstæðri endurskoðun tekjuöflunar af farartækjum og umferð.

Þjóðvegir landsins eru samtals um 13.000 kílómetrar og á undanförnum árum hefur stöðug aukning umferðar og ekki síst aukin umferð þungra ökutækja á þjóðvegum aukið þörf á fjárfestingu, bæði nýframkvæmdum, viðhaldi og þjónustu. Sem dæmi má nefna að það stefnir í 7% aukningu á umferð um hringveginn á þessu ári samanborið við árið 2022 og umferð á höfuðborgarsvæðinu á fyrstu níu mánuðum ársins hefur aukist um 4,7% frá áramótum miðað við sama tímabil árið á undan.

Í samgönguáætlun eru lagðar fram margar mikilvægar vegaframkvæmdir sem leiða til vegstyttinga og fækkunar einbreiðra brúa sem er hvort tveggja í þágu öryggis og umhverfis eins og ég nefndi áður. Meðal helstu vegaframkvæmda í tillögu að samgönguáætlun 2024–2038 eru lokaáfangar við tvöföldun Reykjanesbrautar, framkvæmdir við Suðurlandsveg og Kjalarnesveg þar sem akstursstefnur verða aðskildar. Þá skal nefna stórfellda uppbyggingu á Skógarstrandavegi, Vestfjarðavegi, Vatnsnesvegi, Norðausturvegi um Brekknaheiði og Skjálfandafljót, Bárðardalsvegi og á hringvegi um Suðurfirði og Lagarfljót, um Lón og við Skaftafell. Stefnt er að fækkun einbreiðra brúa um land allt. Nú er unnið að framkvæmdum við hringveg um Hornafjarðarfljót þar sem einbreiðum brúm fækkar um þrjár. Þá verður á næsta ári unnið að framkvæmdum utan hringvegar á Vestfjarðavegi og Bárðardalsvegi vestri um Öxará þar sem einbreiðum brúm mun fækka um níu.

Haldið verður áfram með átak í lagningu bundins slitlags á tengivegi út gildistíma áætlunarinnar með 2,5 milljarða kr. framlögum á ári. Áfram verður unnið að uppbyggingu á hjóla- og göngustígum um land allt, en framlög til stígakerfa á höfuðborgarsvæðinu eru hluti samgöngusáttmálans. Loks verður áfram hugað að uppbyggingu reiðstíga ásamt því að mótuð verður stefna um uppbyggingu og viðhald þeirra.

Í samgönguáætlun er áhersla á öryggi í samgöngum til að dregið verði úr slysum og afleiðingum þeirra slysa sem verða. Álag á vegi landsins hefur aukist gríðarlega og mikilvægt að haldið sé áfram á þeirri braut að aðskilja akstursstefnur á umferðamestu vegum landsins og fækka einbreiðum brúm.  Áfram er unnið að metnaðarfullu markmiði um að öryggi í samgöngum á Íslandi verði á meðal þess sem best gerist hjá nágrannaþjóðunum og ekki verra en hjá þeim fimm bestu. Gerðar eru öryggisáætlanir um flug, siglingar og umferð sem Samgöngustofa heldur utan um. Sérstök umferðaröryggisáætlun fyrir árin 2024–2038 sem og öryggisáætlun sjófarenda 2024–2038 eru fylgiskjöl með samgönguáætlun.  Áætlað er að umferðarslys og óhöpp kosti samfélagið milli 40 og 60 milljarða árlega. Mikil og góð greiningarvinna er unnin á gögnum um slys og brugðist við í árlegri framkvæmdaáætlun umferðaröryggisáætlunar sem unnin er í samvinnu ráðuneytisins, lögreglunnar, Vegagerðarinnar og Samgöngustofu.

Eitt af brýnustu verkefnum næstu ára er svo að draga svo úr neikvæðum áhrifum samgangna að þau falli innan marka sjálfbærrar þróunar án þess þó að kostir góðra samgangna skerðist. Samdráttur í losun gróðurhúsalofttegunda frá vegasamgöngum er einn af lykilþáttunum í að árangur náist í loftslagsmálum. Árið 2022 orsökuðu vegasamgöngur um þriðjung losunar gróðurhúsalofttegunda á beinni ábyrgð Íslands og var stærsti einstaki losunarflokkurinn.

Orkuskipti í samgöngum skapa mikil tækifæri í atvinnuþróun og í tillögunni er t.d. dregið fram að endurnýjun á ferjum ríkisins er brýn og að á fyrri hluta tímabilsins þurfi að undirbúa og hanna það skip sem næst verður endurnýjað og huga að útskiptum á orkugjöfum. Lögð er fram orkuskiptaáætlun í ferjum.

Ég kemst því miður ekki yfir að fjalla hérna aðeins um almenningssamgöngur, sem ég geri kannski síðar, og um markmið um greiðar samgöngur og aðeins nánar um flugmálin og siglingamálin. Ég mun reyna að koma að því í svörum til einstakra þingmanna eða undir lok umræðunnar.


Ræðumaður: Ágúst Bjarni Garðarsson

Virðulegur forseti. Þrátt fyrir fréttir morgunsins og ákvörðun hæstv. fjármála- og efnahagsráðherra, ákvörðun sem ég ber virðingu fyrir, þá blasa við okkur áskoranir í efnahagsmálum, áskoranir sem við þurfum að takast á við. Hér er verðbólga, hér eru vextir háir. Það er allt að hækka, við finnum það hvert sem við förum, lánin okkar, matarkarfan, tryggingarnar o.s.frv., en það eru ýmis merki á lofti um að við séum þó að stefna í rétta átt. Húsnæðismarkaðurinn er annað. Nú koma tíðindi af því að við þurfum jafnvel að byggja enn meira en fyrri áætlanir gerðu ráð fyrir. Þetta er annað verkefni sem við þurfum að takast á hendur og verkefnin eru ærin. Ofan á þetta koma kjarasamningar. Þetta er brýnt mál, mjög brýnt. Verðbólgan mun lækka, vextir munu lækka og til þess að svo megi verða þá þarf pólitískan stöðugleika, ekki óstöðugleika. Við verðum að halda áfram að vinna, stjórnmálin hér, ríkisstjórnin og Alþingi allt, við verðum að taka höndum saman í þessu mikilvæga verkefni, að ná hér niður verðbólgu og vöxtum vegna þess að það er allra hagur, hvort sem litið er til fólksins í landinu eða fyrirtækja. Svo er það alveg ljóst að á einhverjum tímapunkti í þessu þá munu verkin dæma og ég er alveg viss um það að þegar þau verk eru skoðuð til hlítar þá fær núverandi ríkisstjórn góða dóma.


Ræðumaður: Ingibjörg Isaksen

Virðulegi forseti. Ég held að við séum öll hér inni ásamt þjóðinni allri bara að melta fréttir morgunsins og að íhuga hver næstu skref verða. Svo ég útskýri aðeins okkar hlið þá er það mín sýn að þegar þessi sala var ákveðin og var samþykkt hér í þinginu þá hafi allir gert það út frá bestu vitund og bestu upplýsingum og ráðleggingum sem við höfðum á þeim tíma. Hins vegar er það þannig að valdi fylgir vissulega ábyrgð og kann ég að meta það og virði fjármálaráðherra  meira fyrir að hafa stigið til hliðar núna í morgun og axlað þessa ábyrgð á sölu bankans. En að því sögðu er afar mikilvægt við sölu ríkiseigna að það ríki gagnsæi og að allar upplýsingar séu uppi á borðum og að við ávinnum okkur aftur traust almennings þegar kemur að sölu ríkiseigna því að þar er svo sannarlega verk að vinna.


Ræðumaður: Ásmundur Einar Daðason

Virðulegi forseti. Ég mæli hér fyrir tillögu til þingsályktunar um framkvæmdaáætlun á sviði barnaverndar. Tillagan felur í sér fimm ára áætlun sem fjallar um tímabil sem hefst á þessu ári, 2023, og nær til 2027. Áætlunin er byggð á 5. gr. barnaverndarlaga og er þetta í fimmta sinn sem lögð er fram á Alþingi tillaga til þingsályktunar um framkvæmdaáætlun á grundvelli laganna.

Við gerð áætlunarinnar var haft virkt og víðtækt samráð við helstu hagsmunaaðila um áhersluatriði og forgangsröðun verkefna. Til að undirbúa verkefnið var skipaður starfshópur með fulltrúum mennta- og barnamálaráðuneytisins, Barna- og fjölskyldustofu, Gæða- og eftirlitsstofnun velferðarmála, Sambands íslenskra sveitarfélaga, Félagsráðgjafafélags Íslands, Reykjavíkurborgar og Akureyrarbæjar. Með starfshópnum vann jafnframt ráðgjafahópur sem settur var á fót til að tryggja að sem flest sjónarmið hagsmunaaðila yrðu tekin til athugunar. Þá var í fyrsta sinn haft samráð við börn við gerð framkvæmdaáætlunar í barnavernd.

Virðulegi forseti. Með nýrri framkvæmdaáætlun í barnavernd er blásið til stórsóknar í þjónustu fyrir börn og fjölskyldur þeirra. Áætlunin er metnaðarfull og hefur það að markmiði að auka og bæta þjónustu við börn og fjölskyldur. Í áætluninni er líka lögð áhersla á aukið samstarf við fjölskyldur, börn, nærumhverfi barna og milli kerfa sem hafa aðkomu að málefnum barna. Markmiðið með nýrri framkvæmdaáætlun er að styrkja stoðir barnaverndarkerfisins svo það sé betur í stakk búið til að sinna sínum mikilvægu verkefnum.

Í nýrri framkvæmdaáætlun er horft til þess að byggja upp úrræði sem nýtast öllum börnum, óháð bakgrunni eða búsetu. Þá verður horft til þess að úrræðin myndu nýtast í meðferðarvinnu með ólíkum vanda, hvort sem um heimilisofbeldi, vanrækslu, uppeldisvanda, fíknivanda eða annars konar áskoranir er að ræða.

Það er meginmarkmið barnaverndarlaga að tryggja börnum viðunandi uppeldisskilyrði og að veita börnum sem búa við óviðunandi aðstæður og börnum sem stofna heilsu sinni og þroska í hættu nauðsynlega aðstoð. Framkvæmdaáætlun þessi er á sviði barnaverndar og því afmarkast verkefnin samkvæmt skilgreiningu barnaverndarlaga. Við gerð áætlunarinnar var þó sérstaklega horft til nýrra laga um samþættingu þjónustu í þágu farsældar barna og gildissviðs þeirra. Segja má að áætlunin feli í sér innleiðingu farsældarlaganna til þess að tryggja vernd barna sem standa hvað verst í samfélaginu.

Áætlunin er umfangsmikil og er í henni gert ráð fyrir að áhersla sé lögð á tíu aðgerðir, sem ýmist eru á ábyrgð mennta- og barnamálaráðuneytis, Barna- og fjölskyldustofu eða Gæða- og eftirlitsstofnunar velferðarmála. Allar aðgerðirnar hafa verið kostnaðarmetnar og rúmast innan fjárheimilda sem eru hjá mennta- og barnamálaráðuneyti eða umræddum stofnunum.  Ég ætla hér að fara stuttlega yfir þessar aðgerðir.

Í fyrsta lagi er um að ræða heildarendurskoðun á barnaverndarlögum. Fyrri hluti heildarendurskoðunar barnaverndarlaga var samþykktur hér á Alþingi sumarið 2021. Gert er ráð fyrir að á yfirstandandi kjörtímabili ljúki þessari heildarendurskoðun barnaverndarlaga og eftir atvikum endurskoðun annarra laga sem breyta þarf samhliða til að fá heildarsýn í málefnum barna hér á landi og þjónustu við þau. Þetta verkefni verður áfram unnið með þverpólitískri þing-mannanefnd um málefni barna og með stuðningi og í samstarfi við stýrihóp Stjórnarráðsins í málefnum barna þar sem sitja fulltrúar margra hlutaðeigandi ráðuneyta auk Sambands íslenskra sveitarfélaga.

Í öðru lagi er lagt til að byggð verði upp meðferðarúrræði utan meðferðarheimila. Hér er annars vegar horft til hagnýtrar fjölskyldumeðferðar í barnavernd, sem nær til barna frá fæðingu til 18 ára sem búa á ótryggum heimilum auk þess sem meðferðin tekur á hegðunarvanda barna. Hins vegar er litið til samþættrar hugrænnar atferlismeðferðar við ofbeldi gegn börnum. Um er að ræða meðferð sem er sérstaklega hugsuð fyrir börn sem hafa orðið fyrir ofbeldi af hendi foreldris og hefur reynst vel í nágrannalöndum okkar.

Í þriðja lagi fjallar framkvæmdaáætlunin um meðferðarfóstur. Sú aðgerð er sett fram til að bregðast við ákalli um meiri fræðslu og handleiðslu við fósturforeldra með það að markmiði m.a. að koma í veg fyrir fósturrof. Fósturrof er sérlega slæmt fyrir fósturbörn og getur haft varanlegar afleiðingar á þroska og vellíðan fósturbarna. Auk þess hafa fósturrof aukinn kostnað í för með sér bæði fyrir ríkissjóð og sveitarfélög.

Fjórða aðgerðin í framkvæmdaáætluninni fjallar um að efla og bæta verklag í barnaverndarþjónustu. Undir þessari aðgerð er mælt fyrir um innleiðingu á samræmdu verklagi í barnavernd þegar kemur að svokölluðum öryggismerkjum, en það er styrkleikamiðuð nálgun í barnaverndarstarfi sem miðar að því að leggja mat á áhættuþætti og verndandi þætti í lífi barns. Þetta er nálgun sem gengur út frá samvinnu og samráði við börn og fjölskyldur þeirra og samvinnu kerfa. Undir aðgerð fjögur er líka horft til þess að auka fræðslu fyrir börn um hlutverk barnaverndarþjónustu. Markmið þessarar aðgerðar er að börn þekki betur réttindi sín og geti þá leitað til barnaverndar þegar þess gerist þörf.

Fimmta aðgerð áætlunarinnar fjallar um gæðaviðmið fyrir barnaverndarþjónustu. Þar er lagt til að á tímabili áætlunarinnar verði unnið að gerð og útgáfu slíkra gæðaviðmiða. Gæði þjónustu í barnavernd eru m.a. háð getu og sveigjanleika barnaverndarstarfsmanna til þess að veita þessa þjónustu. Er því lagt til að svonefnd málavog verði innleidd til þess að meta álag á barnaverndarstarfsmenn.

Í sjötta lagi er í framkvæmdaáætluninni fjallað um verklag vegna móttöku og þjónustu við fylgdarlaus börn. Mikilvægt er að barnaverndarþjónusta geti veitt fylgdarlausum börnum fullnægjandi stuðning til þess að þau geti fótað sig vel í íslensku samfélagi. Auk þess eru fylgdarlaus börn talin vera í sérstaklega viðkvæmri stöðu þar sem þau eru m.a. útsett fyrir mansali og annars konar misbeitingu sé öryggi þeirra ekki tryggt. Því er brýnt að verklag við móttöku og þjónustu við fylgdarlaus börn sé endurskoðað og bætt til þess að endurspegla núverandi stöðu í málaflokknum.

Sjöunda aðgerðin fjallar um könnun alvarlegra atvika í tengslum við börn. Ár hvert býr hópur barna við aðstæður þar sem þau upplifa ýmiss konar ofbeldi eða vanrækslu og verða sum þeirra fyrir alvarlegum skaða af þeim sökum. Til þessa hefur ekki verið samræmd skráning yfir tíðni mála þar sem börn skaddast alvarlega eða láta lífið vegna ofbeldis eða vanrækslu og engum er falið lögum samkvæmt að kanna heildstætt mál þessara barna þvert á þau þjónustukerfi sem hafa afskipti af málum barna. Mikilvægt er að koma á fót sjálfstætt starfandi viðbragðshóp sem er falið að gera athugun á alvarlegum atvikum tengdum börnum. Þetta er í samræmi við það sem gert hefur verið í nágrannalöndum okkar sem sett hafa á fót teymi til að varpa ljósi á dauðsföll barna og koma með ábendingar um hvernig megi fækka þeim. Áherslan í slíkum teymum er á að þróa aðferðir til að bæta heilsu og öryggi barna, bæta samskipti milli stofnana, greina orsakir og viðbrögð við dauðsfalli og safna og birta upplýsingar um dauðsföll barna.

Í áttunda lagi fjallar framkvæmdaáætlunin um rannsóknir á sviði barnaverndar. Rannsóknir á sviði barnaverndar eru mikilvægar til þess að öðlast betri skilning á barnaverndarþjónustu á landinu og áhrifum ólíkra úrræða á líf barna og fjölskyldna þeirra. Mat á árangri barnaverndarúrræða er mikilvægt til þess að skilja með hvaða hætti megi bæta og þróa þjónustu auk þess sem rannsóknir gætu veitt greinargóðar upplýsingar um það sem betur mætti fara í barnaverndarstarfi. Slíkar upplýsingar eru einnig mikilvægar fyrir stefnumótun í málaflokknum.

Níunda aðgerð áætlunarinnar fjallar um húsnæði fyrir þjónustu í þágu farsældar barna. Annars vegar mælir framkvæmdaáætlunin fyrir um að unnið sé að uppbyggingu miðstöðvar fyrir þjónustu í þágu farsældar barna þar sem starfsemi Barna- og fjölskyldustofu, Ráðgjafar- og greiningarstöðvar og nýrrar þjónustustofnunar á sviði menntamála verður komið fyrir í sameiginlegu húsnæði eða svokallaðri Deiglu. Vonir standa til þess að um verði að ræða brautryðjandi verkefni og fyrirmynd fyrir nýtingu húsnæðis hjá ríkinu þar sem hagræði og samlegð, ekki síst út frá sjónarmiði barna og fjölskyldna, verði höfð að leiðarljósi. Hins vegar er í framkvæmdaáætluninni fjallað um meðferðarheimili á höfuðborgarsvæðinu fyrir unglinga sem glíma við alvarlegan hegðunar- og/eða vímuefnavanda, eða afplána óskilorðsbundna fangelsisdóma. Unnið hefur verið að þessu verkefni undanfarin ár og mikilvægt að fylgja því eftir enda mikil þörf fyrir slíkt úrræði. Gert er ráð fyrir að heimilið verði í þremur aðskildum hlutum þar sem rými verði fyrir sex til átta börn sem þurfa sérhæfða meðferð á meðferðarheimili vegna alvarlegs hegðunar- og/eða vímuefnavanda. Þá er m.a. gert ráð fyrir að heimilið geti tekið á móti unglingum á aldrinum 15 til 17 ára sem þurfa að afplána fangelsisdóma á forsendum meðferðarþarfar í stað fangelsis.

Tíunda og síðasta aðgerð framkvæmdaáætlunarinnar fjallar um eftirfylgni með áætluninni sjálfri og innleiðingu hennar. Þar er m.a. gert ráð fyrir að skipaður verði sérstakur eftirfylgnihópur með fulltrúum frá mennta- og barnamálaráðuneytinu, Sambandi íslenskra sveitarfélaga, Gæða- og eftirlitsstofnun velferðarmála og Barna- og fjölskyldustofu.

Virðulegur forseti. Ég hef nú gert grein fyrir meginatriðum tillögu til þingsályktunar um framkvæmdaáætlun á sviði barnaverndar til ársins 2027. Ég leyfi mér að leggja til að tillögunni verði að lokinni þessari umræðu vísað til hv. velferðarnefndar Alþingis.


Ræðumaður: Ásmundur Einar Daðason

Virðulegi forseti. Ég þakka hv. þingmanni fyrir brýninguna. Það er sameiginlegt verkefni okkar að bæta þjónustuna við börn og ungmenni og við erum að sjá árangur, m.a. í ákveðnum þáttum þegar kemur að biðlistum eins og inni á BUGL núna. Við þurfum að gera betur en við þurfum líka að velta fyrir okkur hvernig við getum aukið þjónustuna og það eiga þessi nýju lög að gera inni í skólakerfinu, í nærþjónustunni. Við drögum þannig jafnvel úr þörfinni fyrir að þurfa að fara á biðlista fyrir sérhæfð og þyngri úrræði með því að bregðast fyrr við. Við tökum því brýningu hv. þingmanns með okkur og ég hvet hv. þingmann til að halda áfram að láta í sér heyra í þessu efni.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir frábært andsvar og fyrirspurn og byrja á því að segja að ég þakka hv. þingmanni líka fyrir að deila sinni reynslu hér í ræðustól Alþingis. Varðandi það hvernig við þjónustum börn og ungmenni, þegar barn hættir að vera barn, verður ungmenni og fullorðinn einstaklingur, þá langar mig í fyrsta lagi að nefna að innan framhaldsskólakerfisins erum við jafnframt að taka samþættinguna á það stig að við viljum að þjónustan sé greið þar eftir 18 ára aldur með sama hætti.

Í lögum um samþættingu þjónustu í þágu farsældar barna er líka kveðið á um það að þegar barn nær fullorðinsaldri þá eigi að taka við og vera búið að vinna sérstaka áætlun um það hvernig þjónustan fylgi síðan áfram. Þó að það gerist ekki alveg í sömu kerfum og viðkomandi fær þjónustu fyrir 18 ára aldur þá eigi slík áætlun að vinnast og það eigi að fá alla aðila þar að borðinu, þar á meðal sveitarfélagið og þær stofnanir sem um ræðir.

Þetta er klárlega eitthvað sem við þurfum að bæta okkur í sem samfélag þannig að ég tek undir með hv. þingmanni að við þurfum bæði að vera tilbúin til að skoða það að gera áframhaldandi breytingar eða fylgja eftir því sem segir í lögunum við innleiðingu þeirra í öllum sveitarfélögum landsins. Þannig að já, ég deili skoðun með hv. þingmanni um mikilvægi þess að þetta sé gert. Lögin eiga til lengri tíma að tryggja það, en ég er handviss um að við erum ekki komin á þann stað í dag og því miður held ég og fullyrði það að við séum enn með börn sem eru að verða fullorðin og fá ekki þjónustu áfram þegar þau ná 18 ára aldri og því verðum við að breyta.


Ræðumaður: Ásmundur Einar Daðason

Virðulegi forseti. Á síðasta löggjafarþingi lagði ég fram frumvarp til laga um breytingu á ýmsum lögum í þágu barna (samþætting þjónustu o.fl.). Með frumvarpinu var lagt til að samræma ákvæði laga á málefnasviði mennta- og barnamálaráðuneytis við ákvæði laga um samþættingu þjónustu í þágu farsældar barna, sem samþykkt voru undir lok 151. löggjafarþings og tóku gildi í ársbyrjun 2022. Ekki náðist að afgreiða frumvarpið fyrir þinglok og er það lagt fram að nýju í óbreyttri mynd.

Virðulegur forseti. Lög um samþættingu þjónustu í þágu farsældar barna fela í sér grundvallarbreytingar á umgjörð samvinnu þeirra sem veita börnum og barnafjölskyldum þjónustu og eru afrakstur heildstæðrar vinnu sem hófst árið 2018. Með lögum um samþættingu þjónustu í þágu farsældar barna var í fyrsta skipti hér á landi lögfest skýr umgjörð sem er til þess fallin að tryggja að börn og foreldrar sem á þurfa að halda hafi aðgang að samþættri þjónustu ólíkra þjónustukerfa án hindrana. Þá miða lögin að því að skapa skilyrði til að unnt sé að bregðast við tilteknum aðstæðum eða erfiðleikum í lífi barns með viðeigandi stuðningi um leið og þörf krefur. Lögin leysa ekki af hólmi gildandi lög um einstaka þjónustuþætti og lá fyrir við samþykkt þeirra að mikilvægt væri að endurskoða ákvæði annarrar löggjafar þar sem fjallað er um þjónustu í þágu barna, með sama markmið að leiðarljósi. Frumvarp það sem ég mæli fyrir hér í dag er mikilvægur liður í þeirri vinnu.

Að auki miðar frumvarpið að því að auka vægi réttinda barna og tryggja betra samræmi þeirra lagabálka sem um ræðir við ákvæði samnings Sameinuðu þjóðanna um réttindi barnsins sem lögfestur var hér á landi með lögum nr. 19/2013.

Undir málefnasvið mennta- og barnamálaráðuneytis fellur mikilvæg þjónusta sem veitt er á vegum ýmissa aðila í leik-, grunn- og framhaldsskólum, frístundaheimilum, félagsmiðstöðvum og á vettvangi íþrótta- og æskulýðsstarfs. Um þessa starfsemi gilda nokkrir mismunandi lagabálkar og er markmiðið með frumvarpinu að endurskoða ákvæði þeirra í því skyni að tryggja aukið samræmi sem og að árétta skyldur og ábyrgð þeirra aðila sem koma að því að veita börnum og fjölskyldum þeirra þjónustu. Það er einnig í samræmi við atriði sem fram komu á nýafstöðnu farsældarþingi sem hátt í 1.100 manns tóku þátt í þar sem fram fór víðtækt samtal fagfólks, þjónustuveitenda, stjórnvalda, barna og aðstandenda um farsæld barna, en þingið er mikilvægur liður í stefnumótun og áætlanagerð í innleiðingu laganna um farsæld barna.

Með frumvarpinu er lagt til að gerðar verði breytingar á fimm lagabálkum á málefnasviði mennta- og barnamálaráðuneytis, nánar tiltekið lögum um leikskóla, lögum um grunnskóla, lögum um framhaldsskóla, íþróttalögum, og æskulýðslögum.

Meginefni frumvarpsins má skipta í eftirfarandi þætti:

Í fyrsta lagi eru með frumvarpinu lagðar til nauðsynlegar breytingar sem miða að því að samræma hugtakanotkun.

Í öðru lagi eru lagðar til breytingar sem lúta sérstaklega að stefnumótun og áætlanagerð. Í lögum um samþættingu þjónustu í þágu farsældar barna er lögð rík áhersla á heildstæða stefnumótun þegar kemur að málefnum barna, einkum er lýtur að þjónustu. Í þeim lögum sem lagt er til að gerðar verði breytingar á með frumvarpi þessu er að finna fjölmörg ákvæði um stefnumótun. Mikilvægt er að við þá stefnumótun og almenna áætlanagerð sem tengist þjónustu í þágu farsældar barna sé litið til þess að tryggja aukna samfellu þvert á þjónustukerfi og málefnasvið með heildarsýn og sameiginleg markmið að leiðarljósi. Með frumvarpinu eru einnig lagðar til breytingar sem hafa það að markmiði að tryggja aukna aðkomu barna og nemenda að stefnumótun í samræmi við ákvæði samnings Sameinuðu þjóðanna um réttindi barnsins og tilmæli barnaréttarnefndar Sameinuðu þjóðanna til íslenskra stjórnvalda þar að lútandi.

Í þriðja lagi felur frumvarpið í sér ákveðnar breytingar sem miða að því að tryggja snemmtækan stuðning. Skólakerfið sem og íþrótta- og æskulýðsvettvangurinn gegna lykilhlutverki þegar kemur að því að efla þjónustu í þágu barna og bjóða viðeigandi stuðning um leið og þörf krefur og er mikilvægt að sú löggjöf sem um þá starfsemi gildir sé í fullu samræmi við lög um samþættingu þjónustu í þágu farsældar barna.

Í fjórða lagi eru með frumvarpinu lagðar til breytingar er lúta að skyldum þeirra aðila sem veita þjónustu í þágu barna og í fimmta lagi eru lagðar til breytingar sem miða að því að skýra hlutverk tengiliða, málstjóra og stuðningsteyma og tengsl starfa þessara aðila við störf starfsfólks annarra þjónustukerfa á málefnasviði ráðuneytisins. Með lögum um samþættingu þjónustu í þágu farsældar barna er lögð ákveðin skylda á tengiliði og málstjóra þjónustu í þágu farsældar barna, þ.m.t. til að veita foreldrum og börnum leiðsögn um þjónustu sem er í boði, aðstoð við að fá aðgang að tiltekinni þjónustu og upplýsingar um skipulag hennar. Með frumvarpinu eru lagðar til breytingar í því skyni að tryggja aðkomu þessara aðila á viðeigandi stöðum.

Í sjötta og síðasta lagi eru lagðar til breytingar sem miða að því að samræma ákvæði laganna við ákvæði samnings Sameinuðu þjóðanna um réttindi barnsins. Er þar einkum litið til ákvæðis 12. gr. sáttmálans um þátttöku barna. Miða þær breytingar sem lagðar eru til með frumvarpi þessu sérstaklega að því að auka aðkomu og vægi þátttöku barna við stefnumótun, líkt og ég fór yfir hér áðan.

Virðulegi forseti. Frumvarp þetta er liður í heildarendurskoðun á þjónustu í þágu farsældar barna og varðar hagsmuni barna og fjölskyldna þeirra í víðu samhengi. Flest börn verja stærstum hluta úr sínum degi innan skólakerfisins. Mikilvægt er að lög um leik-, grunn- og framhaldsskóla endurspegli þær áherslur og markmið sem lög um samþættingu þjónustu í þágu farsældar barna grundvallast á. Til þess að markmið laganna náist þurfa allir aðilar sem koma að veitingu þjónustu við börn og fjölskyldur þeirra að vinna saman og þar er skólakerfið og íþrótta- og æskulýðsvettvangur ekki undanskilinn. Líkt og ég hef farið hér yfir miða þær breytingar sem lagðar eru til á gildandi lögum að því að skýra betur tengsl og samspil þeirra lagabálka sem um ræðir og skapa þannig forsendur til að lög um samþættingu þjónustu í þágu farsældar barna komist að fullu til framkvæmda.

Virðulegi forseti. Í stjórnarsáttmála ríkisstjórnarinnar frá nóvember 2021 er fjallað um úrræði fyrir börn og barnafjölskyldur og að þau verði endurskipulögð í samræmi við lög um þjónustu í þágu farsældar barna. Mikilvægur liður í þeirri vinnu er endurskoðun úrræða og þjónustu innan skólakerfisins og í því skyni hefur mikil vinna átt sér stað innan mennta- og barnamálaráðuneytisins við mótun nýrrar löggjafar um skólaþjónustu. Áformað er að leggja fram frumvarp þar að lútandi á yfirstandandi löggjafarþingi. Líkt og fram kemur í frumvarpinu sem ég mæli hér fyrir í dag er mikilvægt að skoða þær tillögur sem hér eru lagðar fram með þá vinnu í huga.

Virðulegi forseti. Í stjórnarsáttmála ríkisstjórnarinnar er jafnframt lögð áhersla á að aðbúnaður og réttindi barna á Íslandi séu ávallt í fyrirrúmi. Samþykkt þessa frumvarps sem ég mæli hér fyrir hefur jákvæð áhrif á réttindi barna og stuðlar að því að íslensk stjórnvöld uppfylli í auknum mæli skyldur sínar samkvæmt samningi Sameinuðu þjóðanna um réttindi barnsins sem lögfestur var hér á landi fyrir tíu árum síðan með lögum nr. 19/2013.

Virðulegi forseti. Að lokinni þeirri umræðu sem mun verða hér á eftir legg ég til að frumvarpinu verði vísað til hv. allsherjar- og menntamálanefndar Alþingis.


Ræðumaður: Ingibjörg Isaksen

Virðulegi forseti. Við erum hér að ræða um frumvarp til laga um miðstöð menntunar og skólaþjónustu og hér er verið að mæla fyrir því í annað sinn, var gert líka á vorþingi. Í millitíðinni hefur það tekið örlitlum breytingum, jákvæðum breytingum þar sem verið er að skýra enn frekar hlutverk þessarar nýju stofnunar. Þetta frumvarp hér er einn liður og mjög mikilvægur liður þegar kemur að heildstæðri stefnumótun um farsæld barna og þarna er verið að horfa á heildstæða þjónustu þvert á skólastig þar sem við erum að ræða um leik-, grunn- og framhaldsskóla og skólaþjónustu fyrir börn allt að 18 ára og eldri. Svo má eflaust velta því fyrir sér hér hvort það gæti verið framtíðarsýn að skólaþjónustan næði einmitt líka til eldri nemenda, eldri en 18 ára, sem ég myndi telja að væri afar mikilvægt.

Nú þegar hafa verið gerðar góðar breytingar á mikilvægum stofnunum sem þjónusta börn og þeirra fjölskyldur, svo sem á Barna- og fjölskyldustofu og Ráðgjafar- og greiningarstöð, og áfram skal haldið með börnin okkar að leiðarljósi. Frumvarpið sem við ræðum hér í dag snýr að breytingum á skólakerfinu og það er ekki sjálfsprottið heldur er hér verið að svara ákalli alls staðar að af landinu og í raun má segja að skólar og skólaþjónusta og þeir aðilar sem hafa verið að sinna þessari þjónustu víðs vegar um land hafi verið að kalla eftir þessu en þörf hefur verið á aukinni þjónustu við menntakerfið. Þá helst þetta frumvarp í hendur við frumvarp til laga um heildstæða skólaþjónustu sem er í undirbúningi. Miðstöð menntunar og skólaþjónustu er ætlað að sinna verkefnum sem styðja við gæðastarf og kemur hún til með að styðja, efla og samhæfa menntun, skólaþjónustu og annað skólastarf í landinu. Við hljótum að vera öll sammála um mikilvægi þessara breytinga.

Með nýrri stofnun er verið að byggja upp aðferðir og úrræði fyrir skóla og má þar nefna gæðaviðmið, sem eru afar mikilvæg, verkferla, verkfæri, matstæki og önnur tæki fyrir skólana að nýta til að uppfylla þau skilyrði sem sett eru. Þessu hefur verið kallað eftir og ég er viss um það að margir sem starfa innan skólakerfisins muni taka þessari nýju nálgun fagnandi. En einnig er afar mikilvægt að setja á gæðaviðmið hvað varðar útgáfu námsgagna, bæði sem stofnunin getur unnið eftir og fyrir þá sem kunna að vilja gefa út námsefni.

Í dag stöndum við frammi fyrir mörgum áskorunum í menntakerfinu og í rauninni bara í samfélaginu öllu út frá breyttu landslagi og í því samhengi vil ég m.a. nefna fjölgun nemenda með annað móðurmál en íslensku og það er afar mikilvægt að horfa til þeirra þegar kemur að því hvernig námsefni við viljum bjóða nemendum upp á. En fyrir okkur sem þjóð þá skiptir máli að allir eigi jafnan rétt á menntun, því að þetta er mikið jöfnunartæki sem við höfum í skólakerfinu, og að sú menntun sé tryggð með sambærilegum hætti.

Miðstöð menntunar og skólaþjónustu getur stutt við skólaþjónustu sveitarfélaga og þá aðila sem sinna skólaþjónustu og þar með starfsfólkið við að sinna og aðstoða börnin okkar og hér er að finna góð verkfæri til að breyta og auka við gæði skólakerfisins í landinu, m.a. að það séu til leiðbeinandi verkferlar fyrir skóla hvað varðar innra mat og framfylgd á því. Hérna er einmitt stofnun sem kemur til með að styðja við betri menntun á landinu öllu og á sama tíma verður til þekkingarmiðstöð sem allir geta leitað til því að öll viljum við jú sjá að börnin okkar sýni framfarir, alveg sama hvar þau eru í menntakerfinu og í lífinu öllu. Hér er verið að finna bestu leiðirnar til þess einmitt að aðstoða skóla til þess að leiðbeina börnunum okkar og starfsfólki til að ná árangri. Þannig að ég fagna þessu mikið og er alveg viss um það að með þessu þá skilum við börnunum okkar og ungmennum enn sterkari og öflugri út í samfélagið.


Ræðumaður: Ásmundur Einar Daðason

Virðulegur forseti. Ég er algjörlega sammála hv. þingmanni um þessar ábendingar um mikilvægi þess að efla frumkvæði og efla sköpun og að það sé grunnur hvers einstaklings sem fer í gegnum skólakerfið að við sköpum þannig hugarfar þar sem það er rammað inn, m.a. í ýmsum átaksverkefnum og fleiri þáttum sem við gerum, en sérstaklega þegar kemur að námskránni, rammað inn með hvaða hætti við sjáum fyrir okkur að eigi að vera útkoman úr hverju og einu skólastigi þegar nemandinn fer í gegnum það. Það sem okkur hefur hins vegar skort er síðan hvernig við komum því áfram frá stjórnvaldinu þegar námskráin er sett og síðan inn í hverja skólastofu,  þjónustum það, bæði skólastjórnendur, kennarana,  námsgögnin. Hvernig  ætlum við að fylgja eftir því sem við ákveðum að eigi að vera útkoma skólakerfisins? Hvernig ætlum við  að þjónusta allan skólann í daglegum verkefnum við innleiðingu á því? Það hefur verið skortur á því í íslensku skólakerfi og það erum við að leggja til hér með nýrri stofnun, að hún fái m.a. það hlutverk að vera lykilaðili í því þjónustuhlutverki. Það getur síðan tekið breytingum og mun taka breytingum og þarf að taka breytingum hverjar áherslurnar og áskoranirnar eru hverju sinni við þjónustu við skólakerfið. En þarna erum við að hugsa það heildstætt fyrir öll þrjú skólastigin, leik-, grunn- og framhaldsskóla, að þessi stofnun fái það miðlæga hlutverk að vera sá aðili sem kemur orðum í athafnir.


Ræðumaður: Ásmundur Einar Daðason

Virðulegi forseti. Ég þakka hv. þingmanni fyrir þetta andsvar. Áður en ég fer út í umfjöllun um frumkvæði og sköpun í skólakerfinu þá vil ég segja að þegar sagt er að þessi lög séu keimlík núverandi stofnun þá er ég alls ekki sammála því vegna þess að hér erum við í rauninni að fjalla um að byggja upp þjónustustofnun en ekki stjórnsýslustofnun. Eðli máls samkvæmt fjallar þetta um sama málaflokkinn sem eru menntamálin. Við erum að tala um málaflokkana sem þarna eru undir en eru í grunninn algerlega eðlisólíkar stofnanir.

Síðan vil ég segja að  það sem snýr að því að efla frumkvæðið eða sköpun hjá grunnskólabörnum eða bara nemendum almennt í leik-, grunn- og framhaldsskóla  er gríðarlega mikilvægt. Hlutverk þessarar nýju stofnunar á m.a. að vera það að þjónusta skólakerfið við að ráðast í ákveðnar breytingar. Það er mjög víða unnið frábært starf í menntamálum. Þegar kemur m.a. að frumkvæði og sköpun hjá grunnskólabörnum í einstaka bekkjum, hjá einstaka kennurum, hjá einstaka skólum, hjá einstaka sveitarfélögum er unnið algerlega frábært starf en það þarf aðila í skólakerfið sem m.a. hefur það hlutverk og verkefni að þjónusta og aðstoða aðra skóla, önnur svæði við að taka upp slíka vinnuhætti, miðla því sem vel gengur, takast á við áskoranir þegar kemur að innleiðingu. Í mínum huga erum við dálítið upptekin af því þegar við erum að tala um menntamál hvað stendur í námskránni okkar en síðan erum við ekki eins upptekin af því að aðstoða skólana við að innleiða síðan námskrárnar og þær áherslur sem við setjum hverju sinni. Það á m.a. að vera verkefni þessarar nýju stofnunar,  þ.e. að þjónusta aðilana við að ná því fram. Frumkvæði og sköpun eru eitt þessara verkefna og ég held að svona stofnun, með þessari uppbyggingu, sé algerlega lykillinn að því að ná fram slíkum breytingum.


Ræðumaður: Ásmundur Einar Daðason

Virðulegi forseti. Rökin eru einfaldlega þau, eins og ég rakti í fyrra andsvari og í framsöguræðu minni, að það er mat, ekki bara ráðuneytisins heldur þeirra aðila sem hafa komið að vinnslu þessa máls, bæði innan hagsmunasamtaka kennara, innan hagsmunasamtaka sveitarfélaga og í fjölda skýrslna sem hafa verið lagðar fram, að það sé enginn aðili með þjónustuhlutverk skilgreint í dag. Menntamálastofnun er í grunninn stjórnsýslustofnun en ekki þjónustustofnun. Við teljum að út frá m.a. menntastefnunni og þeirri aðgerð þar sem er að setja upp heildstæða skólaþjónustu og auka þjónustu við menntakerfið, sé niðurstaðan sú að mikilvægt sé að setja upp sérstaka þjónustustofnun. Með því að gera það þá er bara eðli stofnunarinnar allt annað. Menntamálastofnun er í dag stjórnsýslustofnun sem er samkvæmt lögum skilgreind sem stjórnsýslustofnun — af því að þingmaðurinn hristir hausinn — sem hefur verið að taka að sér einstaka þjónustuhlutverk, það er rétt, eins og lestrarátakið og fleira. Það er niðurstaða okkar sem höfum unnið að þessu, að það sé mikilvægt að koma upp slíkri þjónustustofnun og það er niðurstaða okkar líka að breytingarnar séu það miklar að það sé skynsamlegt, og ekki bara skynsamlegt heldur nauðsynlegt, að hún sé stofnuð frá grunni með þeim hætti sem hér er gert. Mig og hv. þingmann getur deilt á um það. Það er mögulegt við vinnslu málsins í nefndinni að fara ofan í þær greiningar sem hafa verið unnar í ráðuneytinu og það erum við tilbúin til að vinna og gera með nefndinni.


Ræðumaður: Ásmundur Einar Daðason

Virðulegi forseti. Ég þakka hv. þingmanni fyrir þetta andsvar. Ég vil segja  það hér í upphafi að við sjáum fyrir okkur, verði þetta frumvarp að lögum, talsvert miklar breytingar á uppbyggingu stofnunarinnar. Það var niðurstaða sérfræðinga ráðuneytisins að breytingarnar væru það miklar að þær kölluðu á slíka uppstokkun eins og við erum að leggja til hér, bæði með flutningi verkefna frá ráðuneyti til stofnunarinnar og öfugt. En líka og ekki hvað síst vegna þess að við erum að tala um heildstæða þjónustu sem á að vera  þvert á skólastig, leik-, grunn- og framhaldsskóla. Þannig að ný stofnun verður með talsvert ólíkt hlutverk  miðað við það sem núverandi Menntamálastofnun er með.

Það var niðurstaða mennta- og barnamálaráðuneytisins og greiningar búa að baki því, sem er hægt að kalla fram í vinnslu nefndarinnar, sem kölluðu á þessa breytingu. Ég vil  líka segja að í þessari frumvarpsgerð þá erum við líka að vinna þétt með — það er svona hluti af stærri breytingum sem tengjast menntastefnunni, eins og ég nefndi hér áðan, þar sem ég held að við þurfum að stórauka þjónustuhlutverkið og þá eftir atvikum flytja stjórnsýsluhlutverkið frá stofnuninni. Sú vinna hefur líka verið unnin í mjög þéttu samstarfi bæði við Samtök íslenskra sveitarfélaga og Kennarasamband Íslands.

Ég skil vel athugasemd hv. þingmanns. Þetta er eðlilega eitt af því sem við veltum fyrir okkur þegar við höfum verið í þessari vinnu, hvort nauðsynlegt sé að leggja fram frumvarp með þessum hætti og mitt mat og mat ráðuneytisins er að svo sé.


Ræðumaður: Ásmundur Einar Daðason

Virðulegi forseti. Ég mæli hér fyrir frumvarpi til laga um Miðstöð menntunar og skólaþjónustu, á þskj. 241. Frumvarpið var lagt fram á síðasta löggjafarþingi sem frumvarp til laga um Mennta- og skólaþjónustustofu en náði ekki fram að ganga. Frumvarpið er nú lagt fram bæði með breyttu heiti og í breyttri mynd. Breytingarnar felast einkum í því að skýra verkefni nýrrar stofnunar, m.a. með hliðsjón af umsögnum sem bárust allsherjar- og menntamálanefnd Alþingis við vinnslu málsins á síðasta þingi. Þá hafa verið gerðar breytingar sem eiga að styðja við samvinnu stofnana á málefnasviðinu.

Virðulegi forseti. Frumvarp þetta er einn liður í heildstæðri stefnumótun sem er bæði tengd menntastefnu til 2030 og innleiðingu sem tengd er farsæld barna sem hefur verið unnið að í ráðuneyti mínu í samstarfi við þingmannanefnd um málefni barna og stýrihóp Stjórnarráðsins í málefnum barna og í víðtæku samráði við sveitarfélögin, félagasamtök og fagfólk, foreldra og börn. Farsæld barna felst í menntun þeirra og tekur þessi vinna öll mið af gildandi menntastefnu til ársins 2030 sem samþykkt var sem þingsályktun hér á Alþingi og unnin í víðtæku samráði við hagsmunaaðila.

Í menntastefnunni felast margar aðgerðir sem eiga að styðja við framúrskarandi menntun alla ævi. Þar á meðal eru áform um heildstæða skólaþjónustu sem styður við nám og farsæld barna og ungmenna, en undirbúningur nýrra heildarlaga um skólaþjónustu stendur nú yfir. Þá er unnið að umbótum á sviði námsmats og námsgagna, auknum stuðningi við nemendur með fjölbreyttan tungumála- og menningarbakgrunn svo einhver dæmi séu nefnd. Í ráðuneyti mennta- og barnamála er jafnframt unnið að aðgerðum sem koma fram í þingsályktun um Barnvænt Ísland – framkvæmd barnasáttmála Sameinuðu þjóðanna. Þar á meðal er aukin áhersla á aðgengi að upplýsingum um stöðu og líðan barna og ungmenna og greiningu á þeim. Í því skyni hefur innan ráðuneytis mennta- og barnamála verið unnið að mælaborði á landsvísu sem birti upplýsingar sem hafðar verði til hliðsjónar við forgangsröðun eða fjármögnun verkefna og stefnumótun stjórnvalda.

Virðulegi forseti. Menntamálastofnun var stofnuð á grunni Námsgagnastofnunar og Námsmatsstofnunar. Til viðbótar við þau verkefni sem stofnanirnar sinntu voru ýmis stjórnsýsluverkefni flutt til nýrrar Menntamálastofnunar sem voru áður hjá þáverandi mennta- og menningarmálaráðuneyti, þar á meðal að safna, greina og birta upplýsingar um menntamál og að hafa eftirlit með og meta árangur af skólastarfi. Bæði í aðdraganda lagasetningarinnar um Menntamálastofnun og í skýrslum sem unnar hafa verið um stofnunina hefur verið bent á ákveðna veikleika í grundvelli hennar. Unnar hafa verið tillögur að breytingum á hlutverki stofnunarinnar og verkefnum sem væru í betra samræmi við stefnumótun í menntamálum til lengri tíma. Meðal annars hefur verið bent á að leggja þurfi áherslu á víðtækt forystuhlutverk stofnunarinnar varðandi skólaþróun og hlutverk hennar við að veita skólakerfinu ráðgjöf. Ákall hefur verið um aukinn stuðning við skólakerfið frá stofnunum ríkisins á sviði menntamála, m.a. til að stuðla að sömu tækifærum til náms um allt land.

Virðulegi forseti. Frumvarpi þessu er ætlað að bregðast við þessari stöðu. Það felur í sér heildarlög um nýja stofnun, Miðstöð menntunar og skólaþjónustu, brottfall laga um Menntamálastofnun og breytingar á ýmsum lögum á sviði menntamála. Nýrri stofnun, Miðstöð menntunar og skólaþjónustu, er ætlað að vera þekkingarmiðstöð í íslensku skólastarfi. Hún verði miðlægur stuðningur við framkvæmd og þróun skólastarfs á grundvelli bestu mögulegu þekkingar og stuðli þannig að betri menntun hér á landi.

Í frumvarpinu er fjallað um verkefni Miðstöðvar menntunar og skólaþjónustu í fjórum liðum en jafnframt er sérstaklega tekið fram að stofnunin, undir yfirstjórn ráðuneytisins, forgangsraði verkefnum sínum.

Í fyrsta lagi fær stofnunin það hlutverk að styðja, efla og samhæfa menntun, skólaþjónustu og annað skólastarf. Gert er ráð fyrir að verkefnum stofnunarinnar verði forgangsraðað eftir þörfum skólakerfisins, t.d. þörf fyrir sérfræðiráðgjöf í þágu einstakra nemendahópa, eins og nemenda með fjölbreyttan tungumála- og menningarbakgrunn.

Í öðru lagi er í frumvarpinu lagt til að Miðstöð menntunar og skólaþjónustu taki við verkefnum Menntamálastofnunar þegar kemur að námsgögnum. Ekki er gert ráð fyrir grundvallarbreytingum á þessu verkefni að svo stöddu en vinna við endurskoðun á fyrirkomulagi útgáfu námsgagna stendur nú yfir og gert ráð fyrir frekari lagabreytingum á þessu löggjafarþingi þegar niðurstaða þeirrar vinnu sem nú er í gangi liggur fyrir.

Í þriðja lagi er í frumvarpinu lagt til að Miðstöð menntunar og skólaþjónustu fái það verkefni að byggja upp og halda utan um aðferðir og úrræði fyrir skóla sem styðja við skólastarf og skólaþjónustu, þar á meðal gæðaviðmið, verkferla, verkfæri, matstæki og önnur tæki til skimana og athugana á einstaklingum eða hópum. Í þessu felst m.a. að Miðstöð menntunar og skólaþjónustu fái það hlutverk að byggja upp og halda utan um námsmat í grunnskólum, svo dæmi sé nefnt.

Í fjórða lagi er lagt til að ný stofnun styðji innleiðingu stefnumótunar stjórnvalda á sviði menntunar og farsældar barna og ungmenna og aðalnámskráa. Með því eru væntingar um markvissari eftirfylgni með stefnumótun á sviði menntamála, þar á meðal menntastefnu til 2030. Í frumvarpinu er jafnframt lagt til að öll söfnun, greining og miðlun upplýsinga um börn og ungmenni á sviði mennta- og fræðslumála verði í höndum ráðuneytisins, en samkvæmt gildandi lögum annast Menntamálastofnun nú söfnun, greiningu og birtingu upplýsinga um menntamál. Eins og áður kom fram er nú unnið að því að efla verulega söfnun, greiningu og miðlun upplýsinga um allt sem tengist farsæld barna innan ráðuneytis mennta- og barnamála og tölfræði um menntun og fræðslumál er hluti af því. Með því er ætlunin m.a. að heildstæð mynd fáist af árangri breytinga sem gerðar eru í menntakerfinu.

Virkt eftirlit er mikilvægur þáttur í því að fylgja eftir gæðum skólastarfs. Í frumvarpinu er lagt til að mennta- og barnamálaráðuneyti taki alfarið við eftirliti með skólastarfi, en í núgildandi lögum er ábyrgð á eftirliti tengdum stjórnsýsluverkefnum að nokkru leyti skipt milli ráðuneytisins og Menntamálastofnunar. Innan mennta- og barnamálaráðuneytisins er hafin vinna við að endurskoða eftirlit með skólastarfi, m.a. hvort rétt sé að koma því og tengdum leyfisveitingum fyrir í eftirlitsstofnun sem eftir atvikum sinni jafnframt eftirliti með öðrum málaflokkum. Ef slíkar hugmyndir verða að veruleika munu þær kalla á frekari lagabreytingar.

Ég hef hér reifað helstu atriði frumvarpsins en ítarlegar er gerð grein fyrir verkefnum nýrrar stofnunar og flutningi verkefna í frumvarpinu. Ljóst er að verkefni Miðstöðvar menntunar og skólaþjónustu eru verulega frábrugðin starfsemi Menntamálastofnunar. Greiningarverkefni, ytra mat og ýmis stjórnsýsluverkefni, sem hafa verið veigamikil þáttur í starfsemi Menntamálastofnunar, flytjast til mennta- og barnamálaráðuneytisins þar sem þau verða endurskipulögð. Endurskoða þarf forgangsröðun og áherslur þegar kemur að verkefnum sem verða flutt frá Menntamálastofnun til Miðstöðvar menntunar og skólaþjónustu.

Miðstöð menntunar og skólaþjónustu verður ný stofnun, þjónustustofnun en ekki stjórnsýslustofnun, sem byggja þarf upp frá grunni. Í frumvarpinu felst því að lög um Menntamálastofnun verða felld brott og stofnunin lögð niður. Þessar miklu breytingar leiða jafnframt til þess að hvorki er unnt að flytja störf hjá Menntamálastofnun yfir í nýja stofnun, og eftir atvikum til ráðuneytisins, með yfirtöku ráðningarsamninga, né bjóða starfsfólki forgang að nýjum störfum. Verða öll störf hjá Menntamálastofnun því lögð niður og ný störf hjá Miðstöð menntunar og skólaþjónustu og mennta- og barnamálaráðuneyti auglýst laus til umsóknar.

Hvað varðar fjárhagsáhrif frumvarpsins er gert ráð fyrir því að breytingarnar rúmist innan fjárheimilda en að uppskipting verkefna kalli á tilfærslur fjárheimilda Menntamálastofnunar til Miðstöðvar menntunar og skólaþjónustu og mennta- og barnamálaráðuneytis eins og nánar er gerð grein fyrir í frumvarpinu.  Virðulegi forseti. Eins og ég hef komið inn á standa fyrir dyrum stórar kerfisbreytingar í skólakerfinu. Mikilvægt er að hefja uppbyggingu þekkingarmiðstöðvar á landsvísu sem tekur mið af núgildandi regluverki en er á sama tíma í stakk búin til að takast á við ný og breytt verkefni í samræmi við vilja Alþingis hverju sinni, þar á meðal þær breytingar sem kunna að felast í nýjum heildarlögum um skólaþjónustu. Ég vil að öðru leyti vísa til greinargerðar þeirrar er fylgir með frumvarpinu en þar er ítarlega fjallað um og gerð grein fyrir efni þess.

Að lokinni þessari umræðu legg ég til að frumvarpinu verði vísað til 2. umræðu og hv. allsherjar- og menntamálanefndar.


Ræðumaður: Hafdís Hrönn Hafsteinsdóttir

Virðulegi forseti. Það er ekkert launungarmál að það þarf að vera traust á kerfinu til þess að við getum skoðað það að halda áfram með varfærnum og skynsamlegum hætti að selja eignir ríkisins sem ekki eru hluti af innviðakerfi landsins. Einnig þarf að gæta að því að sala ríkiseigna sé ekki háð geðþóttaákvörðunum. Þegar stærri mál koma upp eða eru á teikniborðinu er brýnt að slíkt fari fyrir ríkisstjórn og þingið þar sem það er rætt til hins ýtrasta, öllum mögulegum vanköntum velt upp og farsæl lausn fundin sem breið sátt er um. Við þurfum að meta hverju sinni hvaða hagsmunir eru undir varðandi sölu á ríkiseignum og hvernig við hyggjumst ráðstafa þeim fjármunum sem úr þeirri sölu koma. Ríkið á eignir sem eflaust er hægt að selja en aðrar sem við í Framsókn munum aldrei sætta okkur við að verði seldar. Hvað okkur í Framsókn varðar kemur t.d. ekki til greina að selja eignir á borð við Landsvirkjun. Að ýmsu í sölum undanfarinna ára hefur verið vel staðið en annað kom einnig til sem þurfti greinilega að vinna betur. Það er mikilvægt að ræða þessi mál og að ágóði af sölu ríkiseigna renni til innviðauppbyggingar á borð við samgöngur. En rauði þráðurinn í þessu öllu saman er þó að mikilvægir innviðir í eigu ríkisins eru ekki til sölu og verða það ekki á vakt Framsóknar.


Ræðumaður: Ingibjörg Isaksen

Frú forseti. Það má segja að það sé ansi sérstök umræða sem við eigum hér í dag. Það er um ansi víðfeðman málaflokk að ræða, ríkiseignir, sem þverar málaflokka, ef svo má að orði komast, málaflokka sem snerta alla landsmenn. Það sem væntanlega vakir fyrir málshefjanda í dag er kannski jafnvel að draga stefnu Sjálfstæðisflokksins fram þegar kemur að sölu ríkiseigna. Kannski er þá ágætt líka að fara yfir áherslur okkar í Framsókn.

Þegar kemur að sölu ríkiseigna teljum við afar mikilvægt að ríkið eigi að halda eignarhlut sínum í lykilinnviðum samfélagsins, svo sem eins og Landsvirkjun, svo að eitthvað sé nefnt, ásamt þeim innviðum sem eru mikilvægir með tilliti til öryggis og hagsældar um allt land. Ég tel ekki réttlætanlegt að við látum skammvinna hagsmuni í væntum söluhagnaði ráða ríkjum þegar um er að ræða brothætta þjónustu, sér í lagi þar sem ríkir fákeppni, þar sem um er að ræða mikilvægan hornstein í neytendavernd fyrir alla landsmenn.

Þá er afar brýnt í þessu samhengi að leggja áherslu á að brugðist sé við þeim sjónarmiðum sem fram hafa komið í umræðu síðustu misseri sem snúa að því að auka gagnsæi þegar kemur að umsýslu með ríkiseignir. Þar skiptir verulegu máli að við alþingismenn, sem kjörnir erum til starfa fyrir þjóðina í landinu, höfum greinargóðar og handbærar upplýsingar um fyrirhuguð áform framkvæmdarvaldsins. Í því ljósi tel ég brýnt að sérstök áhersla verði á aukið upplýsingaflæði um öll þau söluferli sem fyrirhuguð eru.

Að lokum vil ég þó nefna að við höfum vissulega tækifæri til að losa um innviði og eignir í eigu ríkisins en það er skýrt í mínum huga að þeim fjármunum verði að beina til innviðauppbyggingar og þá sérstaklega til samgöngumála.


Ræðumaður: Sigurður Ingi Jóhannsson

Virðulegi forseti. Það er dálítið ódýrt að halda því fram að það séu vanáætlanir í samgönguáætlun. Samkvæmt þeirri sem nú kemur fram eru t.d. fimm stig hönnunar. Það birtist í samgönguáætluninni. Á fyrsta stiginu, á skilgreiningarstiginu, sem eru þá þær framkvæmdir sem verða framkvæmdar eftir tíu eða 15 ár, er allt að 70% óvissa. Hún er tilgreind og þingmenn geta kynnt sér hana. Síðan fer hún smátt og smátt minnkandi eftir því sem lengra líður á hönnunarferlið og menn vita nákvæmlega hvað þeir eru að fara að gera. Það sem var með samgöngusáttmálann var að hann var fyrst og fremst stórar hugmyndir. Þær hugmyndir sem hafa stækkað hvað mest eru svokallaðir stokkar; svokallaður Sæbrautarstokkur, svokallaður Garðabæjarstokkur, hugmyndir um jarðgöng í Hafnarfirði og eitthvað slíkt, sem eru þær framkvæmdir sem hafa langsamlega mest vaxið að verðlagi. Allt hefur hins vegar vaxið um 30% því að samgönguvísitalan hefur gert það.

Ég vil halda því fram, og það eru til skýrslur um það, að áætlanir Vegagerðarinnar séu býsna góðar miðað við aðrar áætlanir okkar Íslendinga. Og þær eru orðnar miklu betri í dag en þær voru fyrir nokkrum árum.


Ræðumaður: Sigurður Ingi Jóhannsson

Virðulegur forseti. Ég þakka hv. þm. Bryndísi Haraldsdóttur fyrir að taka þetta mikilvæga mál hérna upp og fá  tækifæri til þess að ræða þetta hérna í sölum Alþingis. Það er einfaldlega þannig að það er rétt sem kemur fram hjá þingmanninum að miðað við þær aðstæður sem hafa skapast á síðustu árum hefur ótrúlega lítill hluti farið til framkvæmda hér á þessu svæði, enda var gerður samningur 2011 milli sveitarfélaganna á höfuðborgarsvæðinu við ríkið um að í stað þess að fara í stofnframkvæmdir á þessu svæði til 10 ára, til ársins 2021, myndi ríkið setja sirka milljarð á ári til að styrkja almenningssamgöngur.

Þegar ég kom í ráðuneytið var mér því ljóst að hér væri að byggjast upp gríðarlegur vandi sem yrði ekki leystur öðruvísi en með því að langstærsti hlutinn af því framkvæmdafé og fjárfestingarfé sem við hefðum í samgönguáætlun úr ríkissjóði myndi einmitt fara hingað. En þá myndum við ekki geta gert neitt úti á landi; engin jarðgöng, engar stórframkvæmdir, ekki neitt af því sem við erum að reyna að gera. Þannig að þess vegna urðum við að reyna að hugsa aðeins út fyrir boxið.

Það tókst sem betur fer að fá öll sveitarfélögin hérna á höfuðborgarsvæðinu ásamt ríkinu í sameiginlega sýn, sameiginlega sýn Vegagerðarinnar og sveitarfélaganna um það hvernig við ættum að byggja upp. Áætlunin var gerð til 15 ára, þetta var 2018, 2019. Það er búið að framkvæma fyrir 14 milljarða á þessu tímabili, þegar menn segja að það sé ekkert búið að gera. Það er er búið að gera helling. Það eru fjórar stofnframkvæmdir búnar, sú fimmta er í gangi. Það eru hjólastígar úti um allt og undirbúningurinn að almenningssamgönguverkefninu á góðu skriði. Við munum sjá miklu meiri framkvæmdir á næstu árum. Það sem við höfum verið að gera núna með sveitarfélögunum er að horfa á hvernig við getum endurnýjað, uppfært samninginn, hugsanlega lengt í honum til að koma honum einfaldlega fyrir vegna þess að þetta eru mjög stórar framkvæmdir, sem hafa aukinheldur stækkað í hugum og framkvæmdum fólks, og á sama tíma tryggt að við getum verið í samgönguáætlun og verkefnum úti um allt land. Þá þurfum við að fara svolítið aðrar leiðir og það er þessi samgöngusáttmáli sem er forsenda fyrir því. Og takk fyrir að fá tækifæri til að ræða það hér.


Ræðumaður: Stefán Vagn Stefánsson

Virðulegur forseti. Ég flyt hér tillögu mína til þingsályktunar um Tröllaskaga, göng á milli Skagafjarðar og Eyjafjarðar. Tillaga þessi sem nú er flutt í annað sinn var áður lögð fram á 150. löggjafarþingi og er nú endurflutt með uppfærðri greinargerð. Tröllaskagagöng hafa mikið verið rædd á undanförnum árum á Norðurlandi öllu en tillagan hljóðar svo, með leyfi forseta:

„Alþingi ályktar að fela innviðaráðherra að láta hefja vinnu við rannsóknir, frumhönnun og mat á hagkvæmni á gerð jarðganga á Tröllaskaga. Ráðherra skili Alþingi skýrslu með niðurstöðum fyrir 1. febrúar 2024.“

Í greinargerð sem fylgir tillögunni er lagt til að innviðaráðherra láti hefja vinnu við rannsóknir, frumhönnun og mat á hagkvæmni á gerð jarðganga á Tröllaskaga.

Tröllaskagagöng hafa komið til umræðu við og við á liðnum árum, eins og áður sagði. Hefur þá einkum verið rætt um tvo valkosti, annars vegar göng frá Hofsdal yfir í Barkárdal og hins vegar tvenn jarðgöng, fyrst úr Hörgárdal yfir í Skíðadal, sem er inn af Svarfaðardal, og þaðan vestur í Kolbeinsdal í Skagafirði. Einnig hefur nýlega verið bent á leið sem er undir Heljardalsheiði, sem er stysta leiðin.

Í umsögn sem barst um málið frá Samtökum sveitarfélaga á Norðurlandi vestra, SSNV, á 150. löggjafarþingi var framlagðri tillögu fagnað og þar tekið heils hugar undir þau sjónarmið sem fram komu í greinargerð. Mikilvægt sé að kannað verði til hlítar hvaða áhrif framkvæmdin kunni að hafa fyrir svæðin á Norðurlandi svo mögulegt sé að leggja raunhæft mat á hagkvæmni og samfélagsleg áhrif ganga af þessu tagi.

Í samgöngu- og innviðaáætlun Norðurlands vestra frá apríl 2022, sem fjallar um samgöngumál, áherslur og forgangsröðun verkefna í landshlutanum, kemur fram að jarðgöng á Tröllaskaga séu enn meðal helstu áhersluverkefna samtakanna í samgöngumálum og leggja þau til að hafin verði rannsókn á hagkvæmni þess að grafa slík göng.

Í tengslum við aðalskipulag Sveitarfélagsins Skagafjarðar í upphafi þessarar aldar var ýmissa gagna aflað frá Lendisskipulagi ehf., m.a. um Tröllaskagagöng. Í gögnunum kemur fram að vegalengdir milli þéttbýlisstaða á Norðurlandi myndu styttast mikið með tilkomu ganganna. Þannig yrði vegalengdin frá Laugarbakka í vestri til Akureyrar 185 km ef farið er um Þverárfjall og göng milli Hjaltadals og Hörgárdals. Vegalengdin milli Hóla og Akureyrar yrði með tilkomu ganga kringum 60 km en er nú um 130 km. Vegur milli Sauðárkróks og Akureyrar myndi styttast úr um 119 km í um 90 og milli Blönduóss og Akureyrar úr 145 km í um 136 km og niður í 127 km með vegstyttingum á þeirri leið. Þannig lægju leiðir manna milli Reykjavíkur og Akureyrar um nær allar fjölmennustu byggðir á Norðurlandi vestra. Vegalengd milli Sauðárkróks og Húsavíkur yrði 167 km með tilkomu þessara ganga og Vaðlaheiðarganga. Verði þessi leið farin þarf ekki að fara yfir Öxnadalsheiði en vegurinn um hana liggur hæst í 540 metra hæð. Einnig færðist aðalleiðin frá Vatnsskarði þar sem vegurinn fer í um 400 metra hæð og yfir á Þverárfjall þar sem vegurinn fer hæst í 320 metra. Tvenn styttri göng, úr Hörgárdal yfir í Skíðadal og úr Skíðadal yfir í Kolbeinsdal, koma einnig til greina en þau gætu gefið enn frekari möguleika á styttingu milli þéttbýliskjarna og byggðarlaga báðum megin Tröllaskagans með tilheyrandi stækkun vinnusóknar- og þjónustusvæða.

Í umsögnum sveitarfélaganna um málið á síðasta löggjafarþingi segir:

„Snemma árs 2019 samþykktu bæjarstjórn Akureyrar og sveitarstjórn Skagafjarðar áskorun til stjórnvalda um að fjármagna grunnrannsóknir og samanburð á kostum á legu mögulegra jarðganga undir Tröllaskaga, auk rannsókna á samfélags- og efnahagslegum áhrifum slíkra ganga. Þar er einkum vísað til stækkunar vinnusóknarsvæða, styrkingar almennrar þjónustu og eflingar ferðaþjónustu, auk bættrar samkeppnisstöðu landshlutans.“

Í þingsályktunartillögu um samgönguáætlun fyrir árin 2024–2038 er sett fram jarðgangaáætlun til 30 ára. Þar er lögð til forgangsröðun næstu 10 jarðganga á Íslandi ásamt fjórum öðrum jarðgangakostum til nánari skoðunar, en göng um Öxnadalsheiði eru þar 10. göng á lista. Jarðgöngin eiga öll það sameiginlegt að vera lykilþáttur í að treysta búsetuskilyrði um land allt og veita umferð fram hjá hættulegum og óáreiðanlegum fjallvegum.

Fjallvegurinn um Öxnadalsheiði getur verið verulegur farartálmi yfir vetrarmánuðina. Það þarf varla að tíunda þá kosti sem þessi göng hefðu í för með sér með öruggara aðgengi íbúa Norðurlands vestra að Sjúkrahúsinu á Akureyri. Auk þess að stytta leiðina yrði ekki um fjallveg að fara úr Skagafirði til Akureyrar. Rétt er að minna á í þessu samhengi að engin fæðingarþjónusta er á Norðurlandi vestra og þar með er samkeppnisstaða landshlutans sem ákjósanlegs búsetukosts fyrir ungt fólk verulega skert. Áhrif á ferðaþjónustu á Norðurlandi vestra þarf heldur varla að tíunda í þessu sambandi en með áætluðu millilandaflugi til Akureyrar skiptir það landshlutann verulegu máli að leiðin milli landshlutanna verði stytt og gerð greiðfærari. Stækkun vinnusóknarsvæða er landshlutanum einnig mikilvæg og möguleikar á sókn í ýmsa þjónustu myndu snarbreytast við tilkomu þessara ganga. Það er afar mikilvægt fyrir landshlutann að kostir þessarar leiðar verði skoðaðir, ekki eingöngu út frá hagkvæmni vegna styttingar vega og minni þjónustuþarfar heldur líka hver hin samfélagslegu og efnahagslegu áhrif verða á samfélögin á Norðurlandi vestra sem og á Eyjafjarðarsvæðinu.

Flutningsmenn telja mjög mikilvægt að Tröllaskagagöng verði skoðuð því eins og rakið hefur verið fram myndu göng undir Tröllaskaga fela í sér gríðarleg samgöngubót fyrir íbúa Norðurlands og aðra sem um þau fara. Öryggi vegfarenda yrði stórbætt auk þess sem slík framkvæmd myndi leiða af sér stækkun vinnusóknarsvæðis og eflingu ferðaþjónustunnar.

Með á þessari tillögu minni eru hv. þingmenn Hafdís Hrönn Hafsteinsdóttir, Lilja Rannveig Sigurgeirsdóttir, Þórarinn Ingi Pétursson, Logi Einarsson, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon, Tómas A. Tómasson og Gísli Rafn Ólafsson.

Leggja flutningsmenn til að innviðaráðherra verði falið að láta hefja vinnu við rannsóknir, frumhönnun og mat á hagkvæmni og gerð jarðganga á Tröllaskaga. Í þeirri vinnu verði lagt mat á bestu leiðina sem og kostnað framkvæmdarinnar. Þá yrðu samfélagsleg og efnahagsleg áhrif slíkrar gangagerðar jafnframt könnuð. Lagt er til að ráðherra skili Alþingi skýrslu með niðurstöðum fyrir 1. febrúar 2024.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir svarið. Nei, það var alls ekki þannig sem ég meinti það, að hv. þingmaður hefði orðað þetta eitthvað ankannalega, ég ætla alls ekki að leggja honum þau orð í munn. Hins vegar er þetta í greinargerð með frumvarpinu þar sem kemur fram að byggðarráð Sveitarfélagsins Skagafjarðar hafi veitt frumvarpinu jákvæða umsögn.

Það er nú erfitt að ræða þetta risastóra mál í tveggja mínútna andsvari … Já eða ræðu, það er betra, það er rétt. En það sem mig langaði bara að segja og ítreka hér er að í allri þeirri vinnu sem fram undan er í þessu, hvort sem það verður tengt við þetta frumvarp eða áform ríkisstjórnarinnar, þá legg ég mikla og þunga áherslu á að það verði ekki litið fram hjá byggðasjónarmiðum í þeirri vinnu. Það skiptir okkur gríðarlegu máli að þau samfélög og þau kjördæmi sem eiga svo sannarlega undir högg að sækja mörg hver núna fái áheyrn hér og eigi fulltrúa á Alþingi Íslendinga. Það bara skiptir máli og það hefur sýnt sig æ ofan í æ í gegnum tíðina að fulltrúar þessara kjördæma eru varðmenn og gæslumenn þessara svæða og það skiptir máli. Ég er ekki að segja að kerfið eins og það er í dag sé eitthvað sem er meitlað í stein og megi ekki breyta, alls ekki. Ég er bara að benda á það og ítreka þá skoðun mína að ef farið verður í breytingar og þegar farið verður í breytingar, vegna þess að það verður klárlega gert, hvort sem það verður núna eða seinna, þá verði ekki litið fram hjá þessum byggðalega vinkli í þeirri vinnu.


Ræðumaður: Stefán Vagn Stefánsson

Virðulegur forseti. Ég vil byrja á því að þakka hv. þingmanni kærlega fyrir yfirgripsmikla og ágæta ræðu um þetta mál sem ég tek svo sannarlega undir með þingmanninum að er mjög mikilvægt að ræða og við eigum að ræða. Ég deili hins vegar ekki alveg sömu skoðun og hv. þingmaður á þessu máli svona heilt yfir. Það er hins vegar margt í hans máli sem er mjög athyglisvert og ég get svo sannarlega tekið undir og þar á meðal það, eins og hv. þingmaður kom inn á í sinni ræðu, þá er það nú í stjórnarsáttmála þessarar ríkisstjórnar að skoða þessi mál öllsömul þannig að ég held að við eigum ekkert að skorast undan þeirri ábyrgð.

Virðulegur forseti. Það var talað um umsagnir og umsagnaraðila, að flestar þær tillögur og umsagnir sem um frumvarpið hefði borist hefðu verið jákvæðar, þar á meðal umsögn Sveitarfélagsins Skagafjarðar. Mig langar að lesa hana upp, með leyfi forseta:

„Byggðarráð Sveitarfélagsins Skagafjarðar fagnar öllum málefnalegum og góðum tillögum til að bæta og efla íslenska stjórnskipan. Þegar lagðar eru fram tillögur um jöfnun atkvæðavægis er jafnframt nauðsynlegt að líta til mögulegra breytinga á kjördæmaskipan landsins, samskipta kjósenda við þingmenn og þess að tryggja að sjónarmiða sem flestra byggða landsins gæti hjá kjörnum fulltrúum á Alþingi. Byggðarráð leggur ríka áherslu á að samhliða slíkum tillögum verði lagðar fram og ræddar tillögur um aukna valddreifingu og tilfærslu stjórnsýslu, ráðuneyta og stofnana frá einum miðlægum punkti á suðvesturhorninu til byggðarlaga vítt og breytt um landið.

Þessi afgreiðsla byggðarráðs tilkynnist hér með.“

Svo hljóðar umsögn byggðarráðs sveitarfélagsins sem er túlkuð sem jákvæð í þessari umsögn og mig langaði einfaldlega bara að lesa hana upp vegna þess að þar er verið að tala um kannski aðeins aðra nálgun og öðruvísi í einhverjum mæli heldur en frumvarpið gengur út á.


Ræðumaður: Lilja Alfreðsdóttir

Virðulegi forseti. Ég vil ítreka þakkir mínar til hv. þm. Hönnu Katrínar Friðriksson um að hefja þessa umræðu. Í ljósi þess þá náðist ekki að svara þriðju spurningunni og ætla ég að fara yfir hana núna þrátt fyrir þau tímamörk sem hér eru.

Spurt er hvort ráðherra muni beita sér fyrir því að Ísland innleiði evrópsku skaðabótatilskipunina, nr. 2014/104, til að bæta réttarstöðu einstaklinga og lögaðila sem hafa orðið fyrir tjóni vegna brota á samkeppnisreglum. Þá er einfalt svar við því: Já, við munum gera það. Umrædd tilskipun hefur þrátt fyrir aldur sinn enn sem komið er ekki verið tekin upp í EES-samninginn. Verður hún því ekki innleidd í íslensk lög fyrr en að því kemur. En þetta væri mikið umbótamál og myndi styrkja alla umgjörð samkeppnismála.

Mig langar aðeins að víkja að þeirri umræðu sem hefur tengst því sem er í stjórnarsáttmálanum um að stefnt sé að sameiningu Samkeppniseftirlitsins og Neytendastofu. Við höfum verið að vinna grunnvinnu að slíkri sameiningu en eins og ég hef sagt hér áður er alveg ljóst að engin slík sameining verður nema við sjáum að það verði til þess fallið að efla báða málaflokkana. Það er alveg skýrt í mínum huga.

Virðulegur forseti. Ég vil líka nefna að á sínum tíma beitti ég mér fyrir því að Seðlabanki Íslands og Fjármálaeftirlit Íslands yrði sameinað og ég tel, og er ekki í nokkrum vafa um það, að það hafi styrkt verulega framkvæmd eftirlits með fjármálakerfinu og Seðlabankann sem slíkan. Aðskilnaðinn sem átti sér stað á þessum málaflokkum tel ég ekki hafa verið til bóta og hafi m.a. orsakað það að eftirlit með fjármálakerfinu var ekki nægjanlegt. En varðandi þetta er alveg ljóst í mínum huga að við gerum ekkert nema við teljum að það leiði til góðs.


Ræðumaður: Ágúst Bjarni Garðarsson

Virðulegi forseti. Ég vil byrja á að þakka málshefjanda fyrir að hefja þessa umræðu og þakka einnig hæstv. ráðherra, Lilju Dögg Alfreðsdóttur, fyrir hennar yfirferð í tengslum við þetta mikilvæga mál. Við Íslendingar viljum byggja upp efnahagsstarfsemi og velferð á grunni stöðugleika, virkrar samkeppni, gagnsæis og heilbrigðra viðskiptahátta. Framtíðarsýn ríkisstjórnarinnar er skýr hvað varðar að viðhafa virkt markaðseftirlit sem styður við markmið um góða atvinnu og hagvöxt, ábyrga neyslu og framleiðslu, nýsköpun og uppbyggingu. Ríkisstjórnin er einnig einhuga um að tryggja að reglusetning og eftirlit sé skilvirkt. Við gerum það með auknu gagnsæi og skilvirkni, með virkri samkeppni og heilbrigðum viðskiptaháttum, aukum traust með góðri upplýsingagjöf og rafrænni stjórnsýslu og aukum samkeppnishæfni með því að draga úr hindrunum í gildandi regluverki. Að þessu sögðu má nefna að í stjórnarsáttmála ríkisstjórnarinnar er lögð áhersla á að samkeppniseftirlit verði styrkt. Það þarf að tryggja fjárhagslegt svigrúm Samkeppniseftirlitsins svo það geti uppfyllt sitt lögbundna hlutverk. Traust í þessu og traust til eftirlits er mjög mikilvægt.

Virðulegur forseti. Helstu tækifæri til umbóta á sviði samkeppnismála eru að áfram verði unnið að endurskoðun stofnanaumgjarðar á sviði samkeppnismála með það að markmiði að styrkja samkeppni innan lands, tryggja stöðu neytenda betur í nýju umhverfi viðskipta og efla alþjóðlega samkeppnishæfni íslensks atvinnulífs. Vil ég að lokum sérstaklega taka undir með hæstv. ráðherra, Lilju Dögg Alfreðsdóttur, er hún segir hér í umræðunni í dag, sem á sérstaklega við, að okkar brýnasta verkefni er að ná tökum á verðbólgunni.


Ræðumaður: Lilja Alfreðsdóttir

Virðulegur forseti. Ég vil þakka hv. þingmanni fyrir að setja á dagskrá sérstaka umræðu um samkeppnismál. Ég tel fulla þörf á því að við ræðum um samkeppnismál hér á Alþingi með reglubundnum hætti í ljósi þjóðhagslegs mikilvægis þeirra. Það á sérstaklega við nú þegar eitt brýnasta sameiginlega verkefni okkar er að ná tökum á verðbólgunni.

Hv. þingmaður beindi þremur spurningum til mín og mun ég veita svör við þeim. Í fyrsta lagi er spurt hver sé að mati ráðherra besta leiðin til að gera eftirlit með samkeppnisbrotum skilvirkara. Ég lít svo á að eftirlit með samkeppnisbrotum sé skilvirkt og það sé nauðsynlegt að samkeppnisyfirvöld hafi þau tæki og tól sem þarf til slíks eftirlits. Hluti af því er viðunandi lagaheimildir og bolmagn til að rannsaka brotin og valdheimildir til að knýja slíkar rannsóknir áfram. Í samkeppnislögum er Samkeppniseftirlitinu veittar víðtækar heimildir til að rannsaka samkeppnisbrot, bæði í einstökum málum vegna sérstaks gruns um ólögmæta háttsemi sem og til að kortleggja heilan markað í því skyni að kanna hvort þar séu ástæður til að samkeppni sé með eðlilegu móti.

Virðulegur forseti. Í stjórnsýsluúttekt Ríkisendurskoðunar á störfum Samkeppniseftirlitsins sem kynnt var fyrir rúmu ári síðan tók Ríkisendurskoðun til athugunar málsmeðferð og úrlausn þeirra 100 samrunamála sem Samkeppniseftirlitið rannsakaði á tímabilinu 2018–2020. Í niðurstöðum stjórnsýsluúttektarinnar kemur fram varðandi skilvirkni, málshraða og málsmeðferð, að ekki verði séð að á tímabilinu 2018–2020 hafi málsmeðferðartími samrunamála verið óeðlilega langur eða að viðvarandi veikleikar í afgreiðslu þeirra hafi grafið undan skilvirkni, árangri og hagkvæmni starfseminnar. Í skýrslu Ríkisendurskoðunar er jafnframt komist að þeirri niðurstöðu að breytingar Samkeppniseftirlitsins á reglum um tilkynningu og málsmeðferð í samrunamálum, nr. 1390/2020, hafi almennt verið til þess fallnar að auka skilvirkni auk þess sem breytingar á skipulagi stofnunarinnar árið 2018 hafi miðað að hinu sama. Í skýrslunni koma hins vegar fram nokkrar ábendingar til úrbóta til að styrkja starfsemi Samkeppniseftirlitsins og umgjörð þess. Eru þær ábendingar til nánari skoðunar í mínu ráðuneyti.

Það er mín skoðun að aukin skilvirkni, gagnsæi og traust málsmeðferð séu lykilþættir í starfsemi Samkeppniseftirlitsins og munum við áfram vinna í að finna leiðir til að efla þá þætti. Markmið samkeppnislaga er að efla virka samkeppni í viðskiptum og vinna þannig að hagkvæmri nýtingu framleiðsluþátta þjóðfélagsins. Samkeppniseftirlitið fer því með afar mikilvægt hlutverk í okkar samfélagi. Sjálfstæði stofnunarinnar sem og almennt traust til hennar er forsenda fyrir öflugu og virku samkeppniseftirliti. Það er því mikilvægt að standa vörð um sjálfstæði Samkeppniseftirlitsins, eins og ég hef talað ítrekað fyrir og nýleg dæmi sanna. Jafnframt mikilvægt að efla traust til stofnunarinnar í ljósi mikilvægis hennar. Sjálfstæði og traust er hér sitt hvor hliðin á sama peningnum.

Virðulegur forseti. Í öðru lagi, varðandi hvort stjórnvöld hafi að mati ráðherra tryggt Samkeppniseftirlitinu nægilegt svigrúm til að sinna eftirliti með samkeppnisbrotum, þá er því til að svara að Samkeppniseftirlitið er vissulega fámenn stofnun og hefur þurft að forgangsraða í sínum störfum um áraraðir eins og gildir reyndar um margar aðrar ríkisstofnanir. Ég vil hér hins vegar benda á að þróun fjárveitinga til Samkeppniseftirlitsins í gegnum fjárlög síðustu tíu ára sýnir að fjárveitingar hafa hækkað um 176 millj. kr. frá árinu 2014 til 2024, eða úr 396 milljónum í 572 milljónir. Á síðustu þremur árum hafa jafnframt komið fram sérstök viðbótarframlög til stofnunarinnar til afmarkaðra verkefna eins og í samstarfi við Efnahags- og framfarastofnunina. Ávallt má deila um hvort þar sé um að ræða fullnægjandi fjárhagslegt svigrúm til að sinna eftirliti með samkeppnisbrotum.

Þar sem tími minn, virðulegur forseti, er aðeins að takmarkast þá geri ég ráð fyrir því að það séu fleiri þingmenn sem vilji taka til máls og óska eftir því að ég geti svarað fleiri spurningum hér síðar í ræðupúlti.


Ræðumaður: Ágúst Bjarni Garðarsson

Herra forseti. Ég vil byrja á að þakka hæstv. forsætisráðherra fyrir sín orð hér áðan og yfirferð yfir þetta mikilvæga mál að ég tel. Ég ætlaði upphaflega bara að koma í andsvar en var of seinn til eins og fleiri í þessum sal. Það hefur komið fram í umræðunni að hér séum við að búa til nýja stofnun og þenja okkur út, en eins og hæstv. forsætisráðherra hefur sjálf sagt þá er það ekki þannig að það séu allar nýjar stofnanir vondar eða óþarfar og ég tel að við séum hér að byggja umgjörð sem er gríðarlega mikilvæg. Ég held að það sé mjög mikilvægt að við verðum að vera sammála um eitt og það er að vera sammála um það að virða mannréttindi í þessu landi. Að því sögðu tel ég að Mannréttindastofnun Íslands, einhvers konar ný stofnun eins og hér kemur fram og birtist, sé mjög mikilvæg í þeirri vegferð okkar. Ég hlakka bara til að fá þetta mál til okkar í stjórnskipunar- og eftirlitsnefnd og takast á við það og þau sjónarmið sem hafa verið reifuð í umræðunni hér í dag.

Mig langar að reifa í örstuttu máli það sem mér finnst mikilvægt, þau sjónarmið sem ég tók sérstaklega til mín. Heilt yfir þá líst mér mjög vel á málið eins og það liggur fyrir en er alveg tilbúinn til þess að skoða góðar ábendingar eða athugasemdir sem geta gert málið enn betra en það er hér hjá okkur núna. Hér hefur m.a. verið velt upp því sjónarmiði hvort þau verkefni sem ættu að heyra undir þessa nýju stofnun, Mannréttindastofnun Íslands, gætu verið einhvers staðar annars staðar í kerfinu og m.a. hefur verið nefnd hér Mannréttindaskrifstofa Íslands. En það kemur líka ágætlega fram, herra forseti, í greinargerðinni að það er beinlínis þannig að Mannréttindaskrifstofan sjálf hefur lagt það til að það verði komið á fót svona lögbundinni mannréttindastofnun og henni verði ýtt úr vör. Þetta mál er ekkert nýtt, það á sér tiltölulega langan aðdraganda og ég held að það sé rétt að til að byrja með hafi Ólöf heitin Nordal verið með þetta mál á sínum snærum, 2016, og tilurð þessa og mikilvægi er ágætlega rakið í greinargerðinni. Það er líka rétt að nefna, vegna þess að það hefur komið líka fram að hér séum við að þenja út, að það fjármagn sem hefur runnið til Mannréttindaskrifstofu Íslands mun færast yfir í þessa nýju mannréttindastofnun. Við getum rætt það og munum sennilega taka á því hvort þessi nýja stofnun eigi að heyra undir Alþingi eða hvort hún eigi að vera stofnun undir einhverju ráðuneyti, þ.e. hjá framkvæmdarvaldinu. Ég get alveg skilið þau sjónarmið sem fram komu hér í máli hv. þm. Óla Björns Kárasonar, hvort það sé einhver vinkill sem þurfi að skoða sérstaklega. Það sem mér finnst mikilvægast og snerti mig, líkt og ég kom inn á í upphafi, er auðvitað sérstaklega það sem tengist málefnum fatlaðs fólks og mannréttindum þess. Það er beinlínis kveðið á um þetta í samningi Sameinuðu þjóðanna um réttindi fatlaðs fólk sem var fullgiltur hér árið 2016, hann kveður beinlínis á um það að til staðar þurfi að vera sjálfstæð innlend mannréttindastofnun sem hafi eftirlit með samningnum. Hér er verið að koma til móts við þetta og mér finnst það algert lykilatriði í umræðunni að við séum að styrkja þessa umgjörð alla í tengslum við mannréttindi.

Annað sem ég tel að snerti þetta mál og finnst í raun og veru skipta alveg gríðarlega miklu máli er það sem fram kemur í greinargerðinni um réttindagæslumenn fatlaðs fólks. Ég ætla að leyfa mér, herra forseti, að vitna í það og leyfa mér að lesa þessa setningu, með leyfi forseta:

„Í júlí 2011 tóku gildi lög um réttindagæslu fyrir fatlað fólk, nr. 88/2011, þar sem kveðið er á um að á landinu skulu starfa réttindagæslumenn fyrir fatlað fólk. Þeir skulu fylgjast með högum fatlaðs fólks á sínu svæði og vera því innan handar við hvers konar réttindagæslu. Fatlaður einstaklingur getur leitað til réttindagæslumanns með hvaðeina sem varðar réttindi hans, fjármuni og önnur persónuleg mál. Réttindagæslumaður skal veita honum stuðning og aðstoða hann við að leita réttar síns eftir því sem við á. Einnig er gert ráð fyrir að hver sá sem telur að brotið sé á réttindum fatlaðs einstaklings geti tilkynnt það réttindagæslumanni auk þess sem réttindagæslumaður getur tekið upp mál að eigin frumkvæði.“

Mér finnst þetta mjög mikilvægt. Þarna komum við kannski inn á þetta mikilvæga sjálfstæði sem réttindagæslumenn þurfa að hafa í sínum störfum til að tryggja þessum viðkvæma hópi þau sjálfsögðu og nauðsynlegu réttindi sem við viljum öll að hann hafi í okkar góða samfélagi. Ég get skilið það hvernig málið er sett upp og það kemur ágætlega fram hér — nú þarf ég aðeins að leita í greinargerðinni sem er nokkuð ítarleg og góð — að með núverandi fyrirkomulagi eru réttindagæslumenn í dag undir félags- og vinnumarkaðsráðuneyti og ég held að það sé rétt hjá mér að það hafi verið með þeim hætti frá því árið 2011. Þeir hafa heyrt undir ráðuneyti sem er stýrt af eða er svolítið undir áhrifum af pólitísku landslagi hverju sinni. Ég held að það sé mjög brýnt að komast úr því og tryggja enn betur þetta mikilvæga sjálfstæði réttindagæslumanna og ég held að það sé gert með þeim hætti sem lagt er til með í þessu frumvarpi.

En enn og aftur, ég hlakka til að fá þetta mál til okkar í stjórnskipunar- og eftirlitsnefnd og taka umræðu um það og þær athugasemdir og ábendingar sem hafa m.a. komið fram hérna í umræðunni í dag. Ég tel auðvitað mjög brýnt að þingið vandi sig en vinni nokkuð hratt í þessu máli.


Ræðumaður: Ágúst Bjarni Garðarsson

Frú forseti. Ég vil nýta þetta tækifæri hér og ræða aðeins verkefnið Römpum upp Ísland og tengja það við það viðfangsefni sem við erum að kljást við í dag, þ.e. orkuskiptin. Römpum upp Ísland er, eins og flestir, held ég, þekkja, mjög þarft og gott verkefni sem felst í því að rampa upp staði, við hús, sérstaklega þar sem aðgengi fyrir fatlað fólk og aðra var ekki nægilega gott þannig að fatlaðir geti notið með vinum og vandamönnum.

Þá kem ég að orkuskiptunum, vegna þess að mér varð hugsað til þess að nýlega sá ég á samfélagsmiðlum stórt fyrirtæki í íslensku samfélagi  hreykja sér af því að það væri búið að setja upp rafhleðslustöðvar fyrir bíla og starfsmenn fyrirtækisins. Það er ekki af illum hug, ég held að það sé frekar hugsunarleysi,  sem aðgengi að þessum rafhleðslustöðvum var ekki nægilega gott fyrir fatlað fólk. Þetta er vont og þetta er vont fyrir hjartað vegna þess að við megum aldrei fara á þann stað eftir nokkur ár að við þurfum sambærilegt verkefni í þessum málum og við erum með í Römpum upp Ísland. Það gæti verið Römpum upp rafhleðslustöðvar. Við verðum að tryggja það og ég treysti á hæstv. ráðherra, umhverfisráðherra og innviðaráðherra, að þeir vinni saman að því að móta einhvers konar verklagsreglur um það hvernig skuli setja upp slíkar stöðvar og tryggja þannig aðgengi allra að slíkum stöðvum.


Ræðumaður: Líneik Anna Sævarsdóttir

Virðulegi forseti. Ég þakka hv. þingmanni svarið. Bein markaðssetning er bönnuð en við vitum hins vegar að það er farið inn á ný svæði og það hefur verið gert í gegnum tíðina þó að það sé ekki gert með þeim auglýsingum sem eru bannaðar. Ég sjálf var einmitt unglingur þar sem ýmsar greinar — og öllum var bent á það að það væri ekki nærri eins hættulegt að neyta sígarettna með mentólbragði. Þegar við erum að tala um neysluna í hópi kvenna á mínum aldri þá eimir enn þá eftir af þessari markaðssetningu sem beint að þessum hópi sem ungmennum, sem var hugsanlega óbein.

Seinna andsvarinu langar mig að beina að aðlögunartímanum og hlutfallinu. Í fyrsta lagi hefur legið ljóst fyrir að þetta bragðbann væri á leiðinni í Evrópu og ég leyfi mér að efast um að sígarettur séu framleiddar eingöngu fyrir Íslandsmarkað. Það er framleitt fyrir stærri markað þótt merkingarnar séu svo sérstaklega settar á pakkana hér og því vil ég beina þeirri spurningu til hv. þingmanns hvort markaðsaðilum ætti ekki að vera fullkunnugt um að þetta bann væri yfirvofandi.

Í öðru lagi þegar talað er um hlutfall, og það hefur ítrekað verið gert í umræðunni, að hlutfallið sé hærra hér, en víða í Evrópu er miklu stærra hlutfall af íbúum hvers lands sem reykir, þannig að hlutfall af þeim tóbaksneytendum á Íslandi er hugsanlega miklu lægra hlutfall af heildarmannfjölda en lægra hlutfall í Evrópu. Getur þingmaðurinn verið sammála mér um það?


Ræðumaður: Líneik Anna Sævarsdóttir

Virðulegi forseti. Ég vil þakka hv. þm. Hildi Sverrisdóttur fyrir ræðuna þar sem hún fer yfir gagnrýnisatriði sem komið hafa fram varðandi þetta frumvarp í fyrri umfjöllun hér. Ég lít á þetta frumvarp sem mjög mikilvæga lýðheilsuaðgerð og það sem ég velti fyrir mér hér er. Hvernig getur þingmaðurinn fullyrt það að þó að í dag sé markaðssetning á sígarettum með mentólbragði ekki beitt gagnvart ungmennum — hvernig getum við verið viss um að það gerist ekki aftur? Fyrir 5–6 árum höfðum við hér fæst heyrt um nikótínpúða. Þeir eru núna ein af miklum heilsufarsógnum við börn og ungmenni, bæði þau sem neyta þeirra í rauninni óvart vegna þess að þeir liggja hér og þar og þau sem ánetjast í rauninni neyslunni og neyta þeirra daglega. Það er akkúrat það sem við höfum séð í tóbaksheiminum eins lengi og ég man eftir að um leið og einhvers staðar þrengir að er önnur opnun í lagaumhverfinu gripin, bæði vestan hafs og í Evrópu, og það höfum við ítrekað séð gerast. Þess vegna verð ég að viðurkenna að ég vil heyra rökin fyrir því hvernig þeir sem eru á móti því að takmarka notkun bragðefna í sígarettum geti verið vissir um að því verði ekki beitt í markaðssetningu gagnvart ungmennum.


Ræðumaður: Willum Þór Þórsson

Virðulegi forseti. Ég mæli hér fyrir frumvarpi til laga um breytingu á lögum um tóbaksvarnir, nr. 6/2002. Frumvarpið var áður lagt fram á 153. löggjafarþingi, 530. mál, á þskj. 672, en náði ekki fram að ganga og er nú endurflutt en er efnislega óbreytt.

Frumvarp þetta var samið í heilbrigðisráðuneytinu í þeim tilgangi að innleiða tilskipun 2014/40/ESB sem Evrópuþingið og ráðið samþykktu 3. apríl 2014 um samræmingu ákvæða í lögum og stjórnsýslufyrirmælum aðildarríkjanna varðandi framleiðslu, kynningu og sölu á tóbaki og tengdum vörum og um niðurfellingu á tilskipun 2001/37/EB. Auk þess felur frumvarpið í sér innleiðingu á framseldri tilskipun framkvæmdastjórnarinnar 2014/109/ESB frá 10. október 2014 um breytingu á II. viðauka við tilskipun Evrópuþingsins og ráðsins 2014/40/ESB með því að taka saman safn af myndaviðvörunum til að nota á tóbaksvörur, en ákvæði framseldu tilskipunarinnar verða innleiddar í íslenskan rétt með reglugerð.

Virðulegi forseti. Innleiðing tilskipunar 2014/40/ESB í íslenskan rétt kallar á umfangsmiklar breytingar á lögum um tóbaksvarnir, auk þess talsverðar breytingar á reglugerð um mynd- og textaviðvaranir á tóbaki og mælingar á hámarki skaðlegra tóbaksefna, nr. 790/2011.

Markmið tilskipunarinnar er m.a. að samræma lög og stjórnsýslufyrirmæli aðildarríkjanna um losun og mæliaðferðir á losun tóbaksvara, innihaldsefni tóbaksvara, umbúðir og viðvörunarmerkingar og rekjanleika og öryggisþætti sem beitt er varðandi tóbaksvörur til að tryggja að þær uppfylli kröfur tilskipunarinnar.

Með innleiðingu tilskipunarinnar í íslenskan rétt er stigið framfaraskref í tóbaksvörnum, en markmið tilskipunarinnar er m.a. að vinna gegn tóbaksnotkun ungs fólks og takmarka framboð á tóbaki og eftirlíkingu á tóbaki sem er sérstaklega ætlað að höfða til þess, auk þess að tryggja gæði tóbaksvara með öryggiskröfum sem gerðar eru til þeirra.

Virðulegi forseti. Ég ætla nú að rekja helstu atriði frumvarpsins og sjónarmið að baki þeim. Lögð er til sú breyting á markmiðsákvæði laganna að sérstaklega skuli unnið gegn tóbaksnotkun ungs fólks og takmarka framboð á tóbaki og eftirlíkingu af tóbaki sem sérstaklega er ætlað að höfða til þess. Meginástæðan er sú að huga þarf fyrst og fremst að hagsmunum barna og ungmenna í þessum efnum.

Samkvæmt tilskipuninni þarf að tilnefna lögbært yfirvald til að annast framkvæmd og eftirlit með ýmsum þáttum tilskipunarinnar. Í frumvarpinu er lagt til að ÁTVR verði falið hlutverk lögbærs yfirvalds hvað varðar framkvæmd og eftirlit um losun og mæliaðferðir, eftirlit með innihaldsefnum og losun, merkingum og umbúðum, rekjanleika og skráningu tóbaksvara og sem móttakandi tilkynninga um nýjar tóbaksvörur. Ástæða þess að lagt er til að ÁTVR verði falið þetta hlutverk er einkaleyfi stofnunarinnar sem heildsölu- og dreifingaraðili alls tóbaks hér á landi og sú staðreynd að stofnunin sinnir nú þegar sambærilegum verkefnum. Í einkaleyfi ÁTVR til heildsölu alls tóbaks hér á landi felst sú sérstaða að nær allt tóbak sem ætlað er til smásölu hér á landi fer um vöruhús ÁTVR. Eftirlit stofnunarinnar með innihaldsefnum, merkingum og fleira er því einfaldara og skilvirkara en annars staðar þar sem einkaleyfi er ekki til staðar. Stöðu sinnar vegna er því talið að ÁTVR sé vel í stakk búið til að sinna þessum verkefnum.

Í frumvarpinu er að finna ákvæði um hámarksgildi losunar tóbaksvara að því er varðar tjöru, nikótín og kolsýring og hvernig mælingum skuli háttað. Þá er í frumvarpinu lagt bann við tilteknum innihaldsefnum í tóbaksvörum og jafnframt lagt bann við að setja á markað sígarettur og vafningstóbak með einkennandi bragði. Slíkt bann hefur nú þegar verið innleitt og tekið gildi í öllum löndum ESB. Rökin að baki þessu banni eru margvísleg. Líkur eru taldar á að tóbaksneysla hefjist ef tóbaksvörur hafi einkennandi bragð, annað en bragð af tóbaki, t.d. mentólbragð. Rannsóknir sýna að bragðefni höfða sérstaklega til ungmenna. Sýnt hefur verið fram á að einkennandi bragð tóbaksvara hefur áhrif á neyslumynstur þeirra sem neyta tóbaksvara en notkun þeirra er almennt meiri en þeirra sem neyta tóbaksvara án bragðefna. Bragðefni minnka jafnframt skynjun neytenda á skaðsemi vörunnar og auka vilja til að prófa og nota vöruna.

Í þessari tilskipun er lagt bann við að setja munntóbak á markað. Ég árétta að með lögum nr. 101/1996, sem breyttu tóbaksvarnalögum, var ákveðið að banna munntóbak hér á landi. Þar sem slíkt er nú þegar óheimilt í gildandi lögum verður engin breyting þar að lútandi. Aftur, hér erum við að tala um munntóbak sem inniheldur tóbak en ekki nikótínpúða sem eru tóbakslausir. Í frumvarpinu er kveðið á skýrslugjöf og aðra upplýsingaskyldu framleiðanda og innflytjenda um innihaldsefni og losun tóbaksvara. Jafnframt verða innleidd ítarleg ákvæði um merkingu og umbúðir tóbaksvara, þar með taldar viðvörunarmerkingar sem eiga að vera á einingarpökkum sem innihalda tóbaksvörur og allar ytri umbúðir.

Með frumvarpinu er nýtt skráningar- og rekjanleikakerfi fyrir tóbaksvörur innleitt. Til að sporna við ólöglegum viðskiptum með tóbaksvörur er kveðið á um að allir einingarpakkar sem innihalda tóbaksvörur skuli merktir með einkvæmu auðkenni. Það er gert til að skrá flutning og rekja slóð viðkomandi tóbaksvöru allt frá framleiðanda til síðasta söluaðila.

Í frumvarpinu er lögð sú skylda á framleiðendur og innflytjendur að leggja fram tilkynningu um nýjar tóbaksvörur sem eiga að fara á markað og aðrar vörur sem tengjast tóbaksvörum, m.a. jurtavörur til reykinga.

Að lokum eru lagðar til breytingar á ákvæðum laganna um eftirlits- og valdheimildir eftirlitsaðila og viðurlög. Í því sambandi eru lagðar til breytingar sem kveða á um upplýsingaskyldu framleiðenda, innflytjenda og söluaðila og afhendingu sýnishorna vöru til að sannreyna innihald og eiginleika hennar. Þegar ríkar ástæður eru til að ætla að brotið hafi verið gegn lögunum er nauðsynlegt að eftirlitsaðili geti lagt bann við áframhaldandi notkun, sölu og dreifingu, geti lagt hald á vörurnar og fargað þeim á kostnað handhafa þeirra.

Nauðsynlegt er að viðurlagaákvæði hafi fælingarmátt og varnaðaráhrif. Í ljósi notkunar og eiginleika tóbaksvara og hve ríka ábyrgð framleiðendur, innflytjendur og söluaðilar bera, er lagt til að viðurlagaákvæði laganna verði skýrð og efld.

Hæstv. forseti. Ég hef nú gert grein fyrir meginatriðum frumvarpsins. Leyfi ég mér því að leggja til að frumvarpinu verði, að lokinni 1. umræðu, vísað til hv. velferðarnefndar og 2. umræðu.


Ræðumaður: Hafdís Hrönn Hafsteinsdóttir

Virðulegur forseti. Með frumvarpinu er lagður grundvöllur að því að efla öryggismenningu sem felst í viðbrögðum við alvarlegum atvikum í heilbrigðisþjónustu, áhrifum þeirra á sjúklinga og heilbrigðisstarfsfólk og þeim hættum sem þeim áhrifum geta fylgt fyrir framkvæmd í öryggis- og gæðamálum. Hluti af því er jafnframt að kveða á um innra eftirlit og árétta að það verði hluti af faglegum rekstri heilbrigðisstofnana að skipuleggja starfsemi sína þannig að heilbrigðisstarfsfólk geti staðið við lögbundnar skyldur sínar.

Þetta er endurflutt mál sem ekki náðist að klára á síðasta þingi en þó var velferðarnefnd búin að vinna það vel og fá til sín alla umsagnaraðila og langar mig að varpa ljósi á nokkur atriði í þeirri umfjöllun og hvet velferðarnefnd til að hafa þau í huga við meðferð málsins.

Með frumvarpinu er lagt til að unnt verði að koma fram refsiábyrgð á hendur heilbrigðisstofnun fremur en heilbrigðisstarfsmanni þegar alvarlegt atvik í heilbrigðisþjónustu kemur upp enda megi rekja það til margra samverkandi þátta; kerfislægra ágalla, margra minni háttar mistaka, yfirsjónar í starfsemi heilbrigðisstofnunar eða rekstraraðila. Ekki er skilyrði að sýna þurfi fram á saknæma háttsemi ákveðins starfsmanns eða starfsfólks. Í því felst þó ekki að afnumin verði refsiábyrgð heilbrigðisstarfsfólks. Miðað verður við að ef alvarlegt atvik verður sem fyrst og fremst er rakið til saknæmrar háttsemi starfsmanns er ekki líklegt að heilbrigðisstofnun verði jafnframt gert að sæta refsingu í formi sekta. Slíkt mun þó á endanum ráðast af atvikum hvers máls og mati ákæruvalds og dómstóla hverju sinni. Ætla má að með þessu sé dregið úr málum þar sem heilbrigðisstarfsfólk fær réttarstöðu sakbornings.

Í umsögnum sem bárust nefndinni komu m.a. fram sjónarmið þess efnis að ráðið verði af 2. gr. frumvarpsins að einna helst eða einvörðungu muni reyna á refsiábyrgð lögaðila ef ekki verði unnt að sýna fram á sök hjá tilteknum heilbrigðisstarfsmanni. Í minnisblaði heilbrigðisráðuneytisins kemur hins vegar fram að ráðuneytið taki ekki undir þessa athugasemd og telji að unnt sé að koma fram refsiábyrgð á hendur heilbrigðisstofnun fremur en heilbrigðisstarfsmanni þegar alvarleg atvik verða í heilbrigðisþjónustu enda megi rekja atvikin til margra samverkandi þátta í starfsemi heilbrigðisstofnunarinnar.

Í greinargerð með frumvarpinu er sérstaklega fjallað um þetta atriði þar sem fram kemur að víkja megi frá ákvæðum b- og c-liðar 19. gr. almennra hegningarlaga með öðrum lögum og er ákvæðum almennra hegningarlaga því að þessu leyti ekki ætlað að hagga við þeim ákvæðum um refsiábyrgð lögaðila sem finna má í sérlögum. Ákvæði almennra hegningarlaga geta þjónað þeim tilgangi að vera til skýringar og fyllingar eftir því sem við á. Saknæmi er eitt skilyrða refsiábyrgðar lögaðila en í því felst að brot verður að hafa verið framið af ásetningi eða gáleysi. Þar sem áskilnaður áðurnefnds ákvæðis c-liðar 19. gr. vísar til huglægrar afstöðu hins brotlega hefur það í för með sér að erfitt sé að koma fram refsiábyrgð gagnvart lögaðila nema staðreynt sé að tiltekinn einstaklingur hafi sýnt af sér saknæma háttsemi í starfsemi sinni. Áskilnaður ákvæðisins veldur því einnig að ekki verður komið fram svokallaðri uppsafnaðri refsiábyrgð.

Í 6. gr. frumvarpsins er fjallað um aðkomu lögreglu vegna alvarlegra atvika í heilbrigðisþjónustu en ákvæðinu er m.a. ætlað að skýra verklag og koma á samstarfi og samvinnu milli lögreglu, ákæruvalds og landlæknis við meðferð þessara mála. Slíkt er nýmæli og mun taka nánar mið af fyrirmælum ríkissaksóknara um rannsókn lögreglu á alvarlegum atvikum í heilbrigðisþjónustu. Þetta fyrirkomulag er til þess fallið að gera meðferð einstakra mála markvissari og að þau verði betur upplýst. Við meðferð frumvarpsins komu fram athugasemdir við ákvæðið. Meðal annars var gagnrýnt að ákvæðið væri óskýrt og því velt upp hvort breyta ætti ákvæðinu á þá leið að embætti landlæknis gæti vísað málum til lögreglu, sem yrði þá eitt það fyrsta sem embættið þyrfti að meta til að tryggja rannsóknarhagsmuni og réttarstöðu þeirra sem í hlut eiga.

Ég vil koma því á framfæri hér að hlutverk lögreglu og landlæknis er ólíkt. Það er ekki hlutverk landlæknis að rannsaka hvort atvik sé saknæmt, þ.e. hvort heilbrigðisstarfsmaður hafi gerst brotlegur við hegningarlög. Það er hlutverk lögreglu. Markmið rannsóknar landlæknis er í þágu öryggissjónarmiða, þ.e. að upplýsa hvað átti sér stað, finna orsakir atviksins og tryggja eftir því sem kostur er að sambærileg atvik eigi sér ekki stað aftur. Embætti landlæknis er skylt við rannsóknina að kanna hvort atvikið gefi tilefni til að beita úrræðum samkvæmt III. kafla laga um landlækni og lýðheilsu, sbr. 2. gr. frumvarpsins. Ákvæði frumvarpsins og lög um landlækni og lýðheilsu gera ráð fyrir því að leggja þurfi mat á aðkomu tiltekins heilbrigðisstarfsmanns að tilteknu atviki þegar honum er tilkynnt um það í aðskildu eftirlitsmáli. Samkvæmt því verður það háð mati embættis landlæknis hvort beita þurfi viðurlagaúrræðum samkvæmt ákvæðum laganna. Slík rannsókn er óháð rannsókn lögreglu.

Í 5. gr. frumvarpsins er fjallað um rannsókn landlæknis á alvarlegum atvikum í heilbrigðisþjónustu. Er þar m.a. kveðið á um að landlæknir taki ákvörðun um hvort tilefni sé til rannsóknar á alvarlegu atviki. Eru í ákvæðinu talin upp þau atriði sem hafa skal til hliðsjónar við þá ákvörðun. Við meðferð frumvarpsins komu fram tillögur um viðbót við ákvæðið sem kvæði á um að embætti landlæknis skuli strax kanna hvort atvik gefi tilefni til eftirlitsúrræða. Í minnisblaði sem barst frá heilbrigðisráðuneytinu er tekið fram að það sé skylda embættisins að kanna strax hvort tilefni sé til þess að svipta heilbrigðisstarfsmann starfsleyfi sínu á grundvelli 5. mgr. 15. gr. laga um landlækni og lýðheilsu.

Vert er að benda á að embætti landlæknis er stjórnvald í skilningi 2. mgr. 1. gr. stjórnsýslulaga og er embættið því bundið bæði af skráðum og óskráðum réttarreglum stjórnsýsluréttarins í starfsemi sinni, svo sem málshraðareglum, sbr. 9. gr. laganna og ég tek undir það sem kemur fram í minnisblaði ráðuneytisins, að það sé ekki tilefni til þess að lögfesta eiginlega málsmeðferðarreglu í þessu tilliti. Ég tel þó mikilvægt að beina því til heilbrigðisráðherra og embættis landlæknis að unnið verði að því að málshraða í þeim málum sem frumvarpið hverfist um verði gætt eins og kostur er. Það er samfélagslega mikilvægt að skorið sé úr þeim málum sem um ræðir hér á bæði skjótan og faglegan máta.

Fram komu sjónarmið við meðferð málsins um hvort sjúklingar eða aðstandendur geti fengið upplýsingar úr rannsókn landlæknis og að með framburði þeirra fyrir dómi í sakamáli geti upplýsingarnar komið fram. Enn fremur komu fram sjónarmið fyrir nefndinni um mikilvægi þess að sjúklingar gætu átt sér sérstakan talsmann. Væri þá m.a. horft til þess að sjúklingar hefðu aðgang að óháðum aðila sem hefði þekkingu á meðferð mála. Ég tel brýnt, í ljósi framkominna athugasemda við frumvarpið, að kannað verði nánar hvort í framhaldi af þessu máli sé tilefni til að koma á slíkum talsmanni sjúklinga og þá hvaða skilgreinda hlutverk slíkur talsmaður kynni að hafa.

Þá er einnig vert að benda á að í frumvarpinu er gert ráð fyrir því að sjúklingur sem verður fyrir alvarlegu atviki eigi rétt á aðgangi að málsgögnum að undanskildum gögnum sem geyma framburð heilbrigðisstarfsfólks eða annarra í viðtölum við embættið, sbr. 4. mgr. 5. gr. frumvarpsins. Í slíku fyrirkomulagi felst öryggi fyrir starfsfólk til að geta tjáð sig um einstök atvik og um leið að þau verði sem best upplýst. Tekið er fram í niðurlagi ákvæðisins að sjúklingur eða nánasti aðstandandi sé bundinn þagnarskyldu um upplýsingar og málsgögn skv. 45. gr. stjórnsýslulaga.

Fram hafa komið sjónarmið um að skipa sérstaka rannsóknarnefnd sem hefði það hlutverk að rannsaka tildrög alvarlegra atvika í heilbrigðisþjónustu og leiða í ljós orsakir atviksins en ekki að skipta sök eða ábyrgð, með það fyrir sjónum að draga úr líkum á endurteknum atvikum og efla enn frekar öryggismenningu í heilbrigðisþjónustu. Komu m.a. fram sjónarmið þess efnis að með því yrði betur tryggt að mál fengju óháða og vandaða málsmeðferð. Ég tek undir með hæstv. heilbrigðisráðherra að það er ekki tímabært eins og staðan er núna. Klárum þetta mál og svo gæti það komið í framhaldinu, en brýnt er að skoða hvort það sé heppilegt.

Þá komu fram sjónarmið við meðferð málsins um að hnykkja þyrfti betur á málsmeðferðartíma og leiðbeiningarskyldu embættisins og komu fram tillögur að breytingum á frumvarpinu í þá veru að aðilum máls verði tilkynnt formlega í hvaða farvegi málið sé statt innan embættisins ásamt því að embættinu verði gert það skylt að ákveðnum tíma liðnum frá kvörtun embættisins. Þau sjónarmið sem liggja að baki þeim tillögum eru þau að þau sem leita til embættisins séu betur upplýst um málsmeðferðina og það kunni að auka öryggi og vissu þeirra um að mál séu í viðeigandi ferli. Líkt og komið hefur fram er embætti landlæknis stjórnvald og er m.a. bundið af skráðum og óskráðum réttarreglum stjórnsýsluréttarins, svo sem málshraðareglum og leiðbeiningarskyldu og ber að fylgja þeim í hvívetna.

Sú sem hér stendur var framsögumaður velferðarnefndar í þessu máli á 153. löggjafarþingi og ég tel brýnt að því verði veittur vandaður og skjótur framgangur í nefndinni og höfð verði hliðsjón af mikilvægi málsins fyrir öryggismenningu heilbrigðisstarfsmanna. Ég legg það í hendur velferðarnefndar að verða við fyrrgreindri ósk minni og klára málið án tafar.


Ræðumaður: Willum Þór Þórsson

Hæstv. forseti. Ég ætla nú bara að byrja á því að þakka hv. þingmanni andsvarið og þessa umræðu og fagna því að hv. þingmaður styðji þetta frumvarp. Það er aldrei hollt að standa hér í ræðustól og kannski greiða beinlínis atkvæði með einhverjum tilteknum frumvörpum en ég er alls ekki andvígur þessu máli. Þetta er jákvætt mál, umboðsmaður sjúklinga, og umboðsmaður alls konar hagsmunahópa, ef því er að skipta, er bara jákvætt mál. Því til staðfestingar, eins og ég fór yfir í fyrra andsvari, er það að við höfum lögfest hér notendaráð og erum að tilnefna í geðráð sem ég held að sé virkilega gott skref. Allur stuðningur við viðkvæma hópa er jákvæður. Við þekkjum alveg stofnanir eins og umboðsmann Alþingis og hversu mikilvægur hann er fyrir borgarana.

Ég ætla hins vegar aðeins að ræða þetta í samhengi við þetta frumvarp. Ég skil vel að þessi spurning komi hér upp um umboðsmann sjúklinga og umræðu í tengslum við þetta mál sem er afar mikilvægt og raunverulega búið að vera ákall um í allt of langan tíma að við klárum. Það var rætt í nefndinni sem undirbjó þetta frumvarp hvort það ætti að ganga lengra og setja á fót eitthvert óháð batterí, rannsóknarnefnd, ekkert ósvipað og rannsóknarnefnd samgönguslysa. En það hefði kannski verið of stórt skref samhliða því að stíga þetta skref, hlutlægu refsiábyrgðina, sem er kannski stóra málið í þessu, að við förum ekki bara strax af stað og séum neydd til að horfa á einstaklinginn. Það er kannski stóra skrefið í þessu og kannski erfitt að vera að blanda öllu öðru við. Það væri um sérstaka stefnubreytingu að ræða því að við erum með þetta í þessum farvegi með embætti landlæknis. Þess vegna held ég að það væri erfitt að taka það til skoðunar akkúrat, en í framhaldinu yrði það mikilvægt.


Ræðumaður: Willum Þór Þórsson

Hæstv. forseti. Ég vil þakka hv. þm. Arndísi Önnu Kristínardóttur Gunnarsdóttur. Ég fagna því að sjálfsögðu að hv. þingmaður sé fylgjandi þessu frumvarpi og ég held að við getum öll verið það. Hv. velferðarnefnd var búin að afgreiða málið með ágætisnefndaráliti og það er gríðarlega mikilvægt skref sem við erum raunverulega að stíga ef við náum að klára þetta frumvarp.

Umboðsmaður sjúklinga er ágætismál og ágætishugmynd. Ég er alls ekki andvígur þeirri hugmyndafræði. Við erum búin að setja á fót notendaráð sem er til bóta og kannski hluti af þessari hugmyndafræði. Við erum líka hér að ganga frá tilnefningum í svokallað geðráð sem ég held að sé líka verulega til bóta þegar kemur að hagsmunum sjúklinga. Þetta er ágætispunktur sem hv. þingmaður kemur hér inn á jafnframt með óhæði þessara fylkislækna sem taka mál fyrir. Það var líka krafa úr hv. velferðarnefnd, ef ég man rétt, í nefndaráliti við afgreiðslu frumvarpsins, þó að það hefði ekki komið til atkvæðagreiðslu, að taka þetta lengra. Ég kom aðeins inn á óháða aðkomu í ræðu minni, ekkert ósambærilegt við óháða nefnd í rannsókn samgönguslysa. Ég held að þetta mál, eins og það er fram sett, sé mjög mikilvægt að klára. En ég held að hitt hljóti að koma aftur til umfjöllunar þegar málið kemur fyrir nefnd enda málinu skylt.


Ræðumaður: Willum Þór Þórsson

Virðulegur forseti. Ég mæli hér fyrir frumvarpi til laga um breytingu á lögum um heilbrigðisþjónustu, lögum um landlækni og lýðheilsu og lögum um réttindi sjúklinga. Breytingarnar fjalla um refsiábyrgð heilbrigðisstofnana og rannsókn alvarlegra atvika í heilbrigðisþjónustu.

Frumvarpið byggir á frumvarpsdrögum starfshóps sem skipaður var fulltrúum heilbrigðisstarfsfólks, heilbrigðisráðuneytisins, dómsmálaráðuneytisins, embættis landlæknis, ríkissaksóknara og lögreglunnar á höfuðborgarsvæðinu. Frumvarpið var lagt fram á 153. löggjafarþingi en hlaut ekki afgreiðslu. Málið gekk þá til velferðarnefndar sem fékk 10 umsagnir frá ýmsum aðilum sem einnig höfðu veitt umsögn um frumvarpið þegar það var birt í samráðsgátt stjórnvalda. Nefndin lauk umfjöllun sinni með nefndaráliti meiri hluta velferðarnefndar, sem birtist á þskj. 2090. 986. mál. Frumvarpið er því nú lagt fram í annað sinn með minni háttar orðalagsbreytingum, m.a. í samræmi við breytingartillögur nefndarálits meiri hluta velferðarnefndar. Breytingarnar eru tæknilegs eðlis og ekki ætlað að hafa efnisleg áhrif. Þá er lögð til breyting um gildistöku laganna, verði frumvarpið að lögum.

Markmið með frumvarpinu er að auka öryggi sjúklinga með því að efla öryggismenningu innan heilbrigðiskerfisins og fækka alvarlegum atvikum í heilbrigðisþjónustu. Með alvarlegum atvikum er átt við óhappatilvik, mistök, vanrækslu, eða önnur atvik við veitingu heilbrigðisþjónustu sem valdið hefur eða hefði getað valdið sjúklingi alvarlegu tjóni, svo sem dauða eða varanlegum örkumlum. Jafnframt er markmið frumvarpsins að bæta starfsumhverfi heilbrigðisstarfsmanna með því að skýra og auka réttaröryggi þeirra.

Breytingarnar koma til vegna ákalls heilbrigðisstarfsmanna um skýrari reglur um samstarf heilbrigðisyfirvalda og lögregluyfirvalda þegar alvarleg atvik verða. Til að efla mönnun í heilbrigðiskerfinu skiptir aðbúnaður og starfsumhverfi heilbrigðisstarfsmanna miklu máli, virðulegi forseti, og þeim leiðum sem farnar eru í frumvarpinu til að ná þessum markmiðum má skipta í tvennt, annars vegar að lögfesta hlutlæga uppsafnaða refsiábyrgð rekstraraðila í heilbrigðisþjónustu og hins vegar að styrkja rannsókn á alvarlegum atvikum hjá embætti landlæknis og fækka þeim málum sem fara til lögreglu.

Rannsóknir sýna að orsakir alvarlegra atvika í heilbrigðisþjónustu verða oftast þegar kerfislægir þættir bregðast. Dæmi um slíka kerfislæga þætti eru t.d. of fáir starfsmenn á vakt og/eða reynslulítið fólk í framlínu, sem og samskipta- og skráningarvandamál þannig að mikilvægar upplýsingar komast ekki til skila. Þrátt fyrir að orsakir alvarlegra atvika séu oftast kerfislægir þættir byggist núgildandi ábyrgðarkerfi, bæði hvað varðar starfsmannaréttarlega ábyrgð og refsiábyrgð, fyrst og fremst á sök einstaklinga. Með frumvarpinu er lagt til að breyta lögum á þá leið að unnt verði að koma fram refsiábyrgð á hendur heilbrigðisstofnunum fremur en einstaka heilbrigðisstarfsmanni þegar alvarleg atvik í heilbrigðisþjónustu verða, enda megi rekja atvikið til margra samverkandi þátta í starfsemi heilbrigðisstofnunar eða rekstraraðila í heilbrigðisþjónustu. Með því yrði öryggi sjúklinga og heilbrigðisstarfsmanna betur tryggt.

Tíðni atvika innan heilbrigðisþjónustunnar er mismunandi eftir því um hvers kyns þjónustu er að ræða, þannig eru atvik algengari þar sem bráðleiki er mikill eins og á gjörgæsludeildum, bráðamóttökum og í fæðingarþjónustu. Tölur eru nokkuð á reiki en almennt er áætlað að um 10% sjúklinga í bráðaþjónustu verði fyrir einhvers konar atviki. Alvarleg atvik eru sem betur fer lítill hluti atvika en þó hefur verið tilkynnt um 55–60 alvarleg atvik á ári til embættis landlæknis síðastliðin tvö ár.

Það er hlutverk embættis landlæknis að rannsaka tilkynnt alvarleg atvik með það að markmiði að finna á þeim skýringar og tryggja eftir því sem kostur er að sambærileg atvik eigi sér ekki stað aftur. Þá hafa alvarleg atvik verið tekin til meðferðar hjá lögreglu ef grunur er um saknæmt athæfi, samhliða rannsókn þeirra hjá landlækni, enda ber lögum samkvæmt að tilkynna einnig til lögreglu ef óvænt dauðsfall verður þar sem heilbrigðisþjónusta er veitt. Viðbrögð og rannsóknarskylda heilbrigðiskerfisins og landlæknis vegna óvæntra atvika lýtur að öryggismálum og framþróun þeirra með velferð og öryggi sjúklinga að leiðarljósi, þ.e. að leiða í ljós orsakir og leggja fram tillögur til úrbóta, en ekki að ákvarða eða rannsaka sök, saknæmi eða ábyrgð á atviki líkt og lögreglu og ákæruvaldinu ber að gera.

Það getur haft margvíslegar neikvæðar afleiðingar fyrir heilbrigðiskerfið þegar einstaka heilbrigðisstarfsmenn eru sóttir til saka vegna alvarlegra atvika þar sem kerfislægir þættir réðu mestu um hvernig fór. Slíkt getur beinlínis hindrað framþróun öryggismenningar og dregið úr öryggi sjúklinga þar með. Þannig getur það leitt til þess að heilbrigðisstarfsmenn veigri sér við að tilkynna um alvarleg atvik eða taka þátt í rannsókn þeirra. Við það geta mikilvæg lærdóms- og umbótatækifæri glatast sem tefur fyrir nauðsynlegri þróun öryggismenningar. Þetta getur einnig valdið því að heilbrigðisstarfsmenn veigri sér við að vinna á þeim deildum þar sem meðferð er flóknust og því mest hætta á að alvarleg atvik eigi sér stað, t.d. á gjörgæsludeildum, í fæðingarþjónustu og á bráðamóttökum, eða þá að fólk veigri sér hreinlega við að vinna við heilbrigðisþjónustu og leiti í önnur störf. Þá geta málaferli valdið óöryggi og kvíða meðal heilbrigðisstarfsmanna. Fagfélög stærstu heilbrigðisstétta hérlendis hafa bent á þetta og greina aukningu í veikindafjarvistum hjá heilbrigðisstarfsmönnum vegna mála sem eru til meðferðar. Dæmi eru um að slík mál valdi kulnun, veikindum og brottfalli úr starfi. Þá getur ótti við málsóknir leitt til ofrannsókna eða oflækninga þar sem heilbrigðisstarfsmenn vilja verja sig með því að aðhafast meira en ella, en afleiðingar þess eru m.a. aukinn kostnaður í heilbrigðiskerfinu.

Með þeim breytingum sem lagðar eru til í frumvarpinu er unnt að koma fram refsiábyrgð á hendur heilbrigðisstofnunum fremur en einstaka heilbrigðisstarfsmanni þegar alvarleg atvik í heilbrigðisþjónustu leiða til dauðsfalls eða stórfellds líkamstjóns, enda megi rekja atvikið til margra samverkandi þátta í starfsemi heilbrigðisstofnunar. Þá væri hægt að sækja heilbrigðisstofnun eða rekstraraðila til sakar þegar margir samverkandi þættir eða röð atvika væru orsök alvarlegs atviks. Myndi það þá m.a. ná yfir þau tilvik þegar ekki væri unnt að sannreyna að tilteknir eða tiltekinn starfsmaður rekstraraðila hefði viðhaft háttsemi sem uppfyllti skilyrði um að vera saknæm vegna þess hve smávægileg mistök eða yfirsjón viðkomandi starfsmanns voru í heildarsamhenginu en samt gæti verið um refsiábyrgð vinnuveitanda að ræða. Með því yrði dregið úr þrýstingi á að einstaklingar séu sóttir til saka vegna alvarlegra atvika, þótt þeir kunni að hafa sýnt af sér einfalt gáleysi, enda sé meginorsökin önnur. Sem dæmi um slíkt tilvik má nefna dóm Héraðsdóms Reykjavíkur frá 9. desember 2015 þar sem hjúkrunarfræðingur var ákærður fyrir manndráp af gáleysi. Í dómnum, sem sýknaði ákærðu, segir m.a. ákærða hafi verið send á aðra deild spítalans á umræddri vakt og þurft að aðstoða á nærliggjandi sjúkrastofu vegna undirmönnunar deildarinnar. Vinnulag og vinnuhraði sem krafist var af ákærðu og sundurslitin umönnun hennar með sjúklingnum, sem var vegna mikils álags og undirmönnunar deildarinnar, yrði ekki metið ákærðu til sakar.

Stjórnmál og stjórnsýslaÍ grein Sigurbjargar Sigurgeirsdóttur, prófessors í opinberri stjórnsýslu við Háskóla Íslands, birtust niðurstöður könnunar frá árinu 2019 sem náði til allra starfandi hjúkrunarfræðinga á skrá hjá Félagi íslenskra hjúkrunarfræðinga á Íslandi í lok árs 2018. Þar kom fram að um 88% töldu ákæruna hafa haft mjög mikil eða frekar mikil áhrif á sig og enn hærra hlutfall, eða um 93%, taldi að ákæran hefði haft mjög mikil eða frekar mikil áhrif á hjúkrunarfræðinga almennt í störfum þeirra. Fram kom að hjúkrunarfræðingar fundu til meira óöryggis í störfum sínum eftir ákæruna en fyrir og þeir væru meðvitaðri nú en fyrir ákæru, ekki aðeins um ábyrgðina sem störfum þeirra fylgir heldur einnig áhættuna, og þá ekki einungis fyrir sjúklinga heldur einnig fyrir þá sjálfa bæði persónulega og faglega. Grein þessi birtist í tímaritinu árið 2020.

Að óbreyttum lögum er ekki unnt að koma fram refsiábyrgð gegn heilbrigðisstofnun nema á grundvelli almennra hegningarlaga og þá einungis í þeim tilvikum þar sem hægt er að sanna sök tiltekins einstaklings. Ekki er þannig unnt að koma fram refsiábyrgð gagnvart heilbrigðisstofnun þar sem ljóst þykir að kerfislægur vandi, margir samverkandi þættir eða röð atvika sé orsök alvarlegs atviks án þess að tilteknum einstaklingi eða einstaklingum eftir atvikum verði um kennt.

Virðulegur forseti. Frumvarpið tekur að mestu mið af norskri löggjöf og rannsóknum á alvarlegum atvikum í heilbrigðiþjónustu í Noregi, eins og við getur átt. Framkvæmdin í Noregi er sú að í flestum tilfellum er talið fullnægjandi að heilbrigðisyfirvöld rannsaki alvarleg atvik en ekki lögregla og þröskuldur fyrir að rannsaka og ákæra heilbrigðisstarfsmenn og/eða rekstraraðila heilbrigðisþjónustu er mjög hár. Einnig hefur verið litið til laga um rannsókn samgönguslysa þar sem markmið og tilgangur slíkra rannsókna er sambærilegur og rannsókn alvarlegra atvika í heilbrigðiskerfinu, þ.e. að auka öryggi og leiða í ljós orsakir án sakarábyrgðar einstaklinga.

Með frumvarpinu er sett í lög ákvæði um rannsókn lögreglu á alvarlegum atvikum í heilbrigðisþjónustu. Lagt er til að lögregla beini þeim málum sem hún fær tilkynningar um til meðferðar hjá landlækni. Lögreglu er samt gert að framkvæma áður, ef tilefni er til, nauðsynlegar rannsóknaraðgerðir til þess að tryggja sönnunargögn og upplýsingaöflun í þágu meðferðar máls.

Með frumvarpinu er tryggt þverfaglegt samstarf embættis landlæknis og lögreglu en þó lögð áhersla á sjálfstæði og mismunandi hlutverk þessara embætta. Í frumvarpinu er kveðið á um það að skýrslum landlæknis um rannsókn einstakra mála skuli ekki beitt sem sönnunargögnum í sakamálum. Jafnframt er ekki heimilt að nota upplýsingar sem heilbrigðisstarfsmaður hefur veitt landlækni sem sönnunargagn í sakamáli sem höfðað er gegn honum né að afhenda gögn sem geyma framburð heilbrigðisstarfsmanna eða annarra í viðtölum við embætti landlæknis. Gert er ráð fyrir því að ríkissaksóknari setji fyrirmæli um meðferð þessara mála. Með þessu er lögð áhersla á að tryggja þá grundvallarreglu í meðferð sakamála að gæta meðalhófs í framgöngu og málsmeðferð lögreglu og ákæruvalds, sem og einnig að tryggja viðeigandi mál fari í farveg faglegrar rannsóknar sem stuðlar að umbótum í heilbrigðiskerfinu og í þágu öryggis sjúklinga og gæða heilbrigðisþjónustunnar.

Virðulegur forseti. Með frumvarpinu er lagt til að gera ákvæði um rannsókn alvarlegra atvika í lögum um landlækni og lýðheilsu ítarlegri auk þess að tryggja aðkomu sjúklinga og/eða nánasta aðstandanda að rannsókn mála. Þannig er sérstaklega kveðið á um að sjúklingur eða eftir atvikum nánasti aðstandandi geti tilkynnt um alvarlegt atvik til embættis landlæknis. Landlækni er veitt heimild til að taka mál til rannsóknar að eigin frumkvæði óháð því hvort mál hafi verið tilkynnt formlega. Réttur sjúklings eða eftir atvikum nánasta aðstandanda til upplýsingar um framgang rannsóknar er tryggður auk þess sem kveðið er á um rétt þeirra til aðgangs gögnum en landlæknir getur þó takmarkað þann aðgang í ákveðnum tilvikum.

Gert er ráð fyrir nýju ákvæði í lögum um landlækni og lýðheilsu um niðurstöður rannsókna alvarlegra atvika í heilbrigðisþjónustu þar sem m.a. kemur fram að landlæknir skuli skila skýrslu um niðurstöðu rannsóknar innan sex mánaða frá því að landlækni var tilkynnt um atvik. Mikilvægt er að rannsóknir á óvæntum atvikum ljúki á sem skemmstum tíma til að tryggja eftir því sem kostur er að sambærileg atvik eigi sér ekki aftur stað.

Að auki eru lagðar til breytingar á ferli kvartana til embættis landlæknis þar sem embættinu er veitt heimild til að ákveða hvort kvörtun gefi nægar ástæður til rannsóknar og hvort líklegt sé að niðurstöður rannsóknar geti leitt til aukinna gæða og aukins öryggis heilbrigðisþjónustu. Markmiðið með þessari breytingu er fyrst og fremst að veita embættinu heimild til að forgangsraða málum þannig að ekki þurfi að leggja í umfangsmikla vinnu þegar augljóst þykir að rannsókn muni hvorki leiða til þess að bæta gæði heilbrigðisþjónustu né að auka öryggi sjúklinga.

Þess ber að geta að kvörtunum til landlæknis hefur fjölgað um 75% frá 2016 til 2020 og málsmeðferðartími hefur lengst mikið. Rannsókn og málsmeðferð tekur að minnsta kosti 24 mánuði en málsmeðferðartíminn getur orðið umtalsvert lengri.

Einnig er lagt til að heimild til handa notendum heilbrigðisþjónustu til að kvarta formlega vegna framkomu heilbrigðisstarfsmanna verði færð frá landlækni og til forstöðumanns viðkomandi stofnunar. Þá er landlækni veitt heimild til að vísa frá kvörtun ef rannsókn stendur yfir á alvarlegu atviki auk þess sem tími til að bera fram kvörtun til landlæknis er styttur úr tíu árum í fjögur. Þetta er lagt til í frumvarpinu til samræmis við framkvæmd nágrannaríkja.

Virðulegur forseti. Samhliða bættri réttarstöðu heilbrigðisstarfsmanna er með frumvarpinu lögð áhersla á að tryggja rétt sjúklinga og nánasta aðstandanda þegar það á við. Auk tilkynningarskyldu til landlæknis vegna alvarlegra atvika er mikilvægt að veitendum heilbrigðisþjónustu verði gert skylt að fylgja eftir og upplýsa sjúklinga og nánasta aðstandanda um alvarleg atvik og rétt þeirra.

Í samræmi við skyldu rekstraraðila til innra eftirlits skuli viðkomandi aðilum jafnframt gert að fara yfir atburðinn, greina hann og fylgja greiningu eftir með viðeigandi úrbótum samkvæmt tillögum í frumvarpinu. Það er mikilvægt fyrir veitendur heilbrigðisþjónustu að menning og skipulag sé þannig að stuðlað sé að markvissu gæðastarfi og lærdómur sé dreginn af alvarlegum atvikum. Rannsókn heilbrigðisyfirvalda á alvarlegum atvikum kemur ekki í stað innri rannsóknar hjá þeim sem veitti heilbrigðisþjónustuna. Samkvæmt tillögum í frumvarpinu verður í eftirliti landlæknis lögð áhersla á að fylgja því eftir hvað viðkomandi stofnun hefur gert til að tryggja að atvik endurtaki sig ekki. Tryggja þarf innan starfseminnar að tilkynningarskyldan sé virt sem og innra eftirlit í þágu öryggismenningar.

Virðulegur forseti. Ég hef nú gert grein fyrir meginatriðum frumvarpsins. Standa ríkir hagsmunir til þess að þær breytingar sem frumvarpið felur í sér nái fram að ganga. Ég leyfi mér að leggja til að frumvarpinu verði, að lokinni 1. umræðu, vísað til hv. velferðarnefndar og 2. umræðu.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þingmanns fyrir þessa umræðu og raunverulega hvatningu til að fylgja því vel eftir hér að tryggja öryggi þeirra sem þurfa á lyfjum að halda. Ég tek þá hvatningu mjög alvarlega. Það tengist kannski fyrra andsvari líka hvað við erum að ræða hér. Hér er í stóra samhenginu um mikla almannahagsmuni að ræða. Við erum með lítinn, viðkvæman markað og ekki kannski þann eftirsóknarverðasta þegar kemur að fjölda og við erum þá að horfa á lyfjafyrirtæki og framleiðendur þannig að við finnum allt of oft fyrir því þegar skortur verður á lyfjum í heiminum. Þess vegna er að einhverju marki mikilvægt að við höfum rauntímaupplýsingar eins og lagt er upp með hér. Á móti skulum við alveg viðurkenna það með opin augu hér að þetta er auðvitað að einhverju leyti íþyngjandi fyrir þá sem halda slíkar birgðir og eru hér að flytja inn lyf og þurfa að veita Lyfjastofnun aðgang að birgðakerfunum sínum til að markmið frumvarpsins náist. Og það er auðvitað það jafnvægi sem kannski kom fram í fyrra andsvari og þarf kannski líka að skoðast í þessu stóra samhengi almannahagsmuna og væntanlega mun nefndin fara gaumgæfilega yfir það. Þetta er mikilvægt mál. Hingað til hefur okkur tekist með góðri samvinnu að tryggja oft á tíðum, þó að birgðir séu naumar, að fólk fái lyfin sín. Það eru þó því miður dæmi um að það tefjist. Það þurfum við að taka alvarlega.


Ræðumaður: Willum Þór Þórsson

Hæstv. forseti. Ég vil þakka hv. þm. Steinunni Þóru Árnadóttur fyrir þetta andsvar. Það er stór spurning sem hv. þingmaður setur hér fram. Við erum auðvitað að gera ítarlegar kröfur um upplýsingagjöf þeirra sem hafa með birgðir  að gera í landinu og það í öryggisskyni. Það er það sem þetta snýr að. Það eru alltaf meiri líkur á að við getum brugðist við ef við erum með rauntímaupplýsingar um stöðuna. Til þess þarf að setja hér allítarlegt kerfi á fót, miðlægt upplýsingakerfi. Það er mikil breyting. Það er líka mikil krafa sem við gerum til allra sem halda lyfjabirgðir og birgðir lækningatækja að skrá í rauntíma og þar með talin undanþágulyfin. Lyfjastofnun hefur þannig aðgang að upplýsingakerfinu og getur þá fylgst með raunstöðu birgða á hverjum tíma og þá brugðist við.

Hér er kannski tilskipunin að horfa inn í aðstæður sem við þekkjum frá Covid þar sem er bráð ógn eða einhver atburður og þá kannski er allur heimurinn mögulega á höttunum eftir sömu framleiðslunni, eins og við þekkjum, þannig að það er erfitt kannski að fullyrða. En ég myndi alltaf segja: Það eru alla vega meiri líkur á því að við getum brugðist við. Nú erum við svolítið sérstaklega í sveit sett hér á Íslandi, t.d. þegar kemur að lyfjunum. Við erum með óvenjustóran hluta af lyfjum undir svokölluðum hatti undanþágulyfja, alveg um fjórðung af þeim lyfjum sem eru í boði á Íslandi, og ég myndi alltaf fyrir fram álykta að raunstaða þeirra birgða myndi alla vega hjálpa til.


Ræðumaður: Willum Þór Þórsson

Hæstv. forseti. Ég þakka hv. þingmanni fyrir andsvarið. Já, ég hef móttekið þetta bréf og ég held að það sé mjög brýnt að við förum alltaf mjög nákvæmlega yfir það hér þegar við erum með Evrópureglur og og -tilskipanir sem við ætlum að fara með hér í gegnum þingið, að við séum að gera það eftir bókinni, skulum við segja, og séum ekki að bæta of miklu þar við, ekki alla vega að ástæðulausu. Hér erum við með mál sem snúast raunverulega um sama hlutinn, þ.e. hvernig við aukum öryggi. Ég reyndi að koma því skýrt á framfæri í fyrra andsvari að það sem skilur á milli, þegar við tökum bæði tilskipunina og svo þessa skýrslu forsætisráðherra, er að þegar um er að ræða einhvern atburð eða bráða ógn sem steðjar að þá skipta rauntímaupplýsingar máli. Við erum nýbúin að fara í gegnum faraldur og þá skiptir Evrópusamvinna máli, m.a. um það hvaða tæki og hvaða lyf það eru sem munu skipta máli. Það er erfitt að sjá það fyrir. Þess vegna er talið skynsamlegt að hafa þar allt undir í rauntíma. Það kann vel að vera að okkur greini þar á og höfum ólíkar skoðanir um það en það er munurinn sem við erum raunverulega að tala um hér. Mér finnst ekki óeðlilegt að fjallað sé um það í nefnd og við höfum skoðanir á því. En hér er bara verið að bregðast við. Við erum að innleiða tilskipun í tíma til þess m.a. að grípa það sem fram kemur í skýrslu forsætisráðherra, um það fjallar þetta mál sem og öryggi þegnanna. Það er það sem skilur á milli þegar við erum að tala um gullhúðun, að það sé allt undir eða bara eitthvað tiltekið sem við sjáum ekki fyrir.


Ræðumaður: Willum Þór Þórsson

Hæstv. forseti. Ég þakka hv. þm. Diljá Mist Einarsdóttur fyrir þessa góðu spurningu og mikilvægt að fara yfir þetta. Já, það er rétt og almennt myndi ég alltaf segja að við eigum ekkert að ganga lengra en tilskipanir segja til um og mjög mikilvægt einmitt að það komi skýrt fram í hvaða tilvikum og hver tilgangurinn sé. Það er rétt sem hv. þingmaður kemur inn á að frumvarpið er lagt fram til innleiðingar á Evrópureglugerðinni en þar er jafnframt um að ræða viðbragð við skýrslu starfshóps um neyðarbirgðir sem forsætisráðuneytið gaf út í ágúst 2022 og ég fór yfir í framsögu minni. Það er talið mjög mikilvægt að öll lyf og lækningatæki séu undir þar sem ómögulegt er að sjá fyrir hvaða lyf eða lækningatæki munu teljast nauðsynleg þegar bráð ógn við lýðheilsu eða meiri háttar atburður skellur á. Þar liggur munurinn. Ég vísa hér líka í greinargerð með frumvarpinu á bls. 5, hæstv. forseti, þar sem vísað er til þessarar umræddu skýrslu þar sem leitast er við að skilgreina þær vörur og tæki sem þurfa að vera fyrir hendi á hættustundu svo að unnt sé að vernda líf og heilsu almennings, tryggja órofna virkni mikilvægra innviða samfélagsins og þjónustu. Það sem skilur kannski á milli í þessu er að það er erfitt að sjá fyrir út frá þeirri skilgreiningu hvenær bráð ógn eða hætta skellur á og hvaða lyf og hvaða lækningatæki eru nauðsynleg. Þess vegna er verið að tala um rauntímabirgðastöðu á öllum lyfjum og lækningatækjum sem eru undir í þessu tilviki. Þar liggur munurinn.


Ræðumaður: Willum Þór Þórsson

Virðulegi forseti, Ég mæli hér fyrir frumvarpi til breytinga á lyfjalögum og lögum um lækningatæki. Þetta er í annað sinn sem frumvarp þetta er lagt fram en það var einnig lagt fram á síðasta löggjafarþingi.

Frumvarpið er samið í heilbrigðisráðuneytinu og felur í sér innleiðingu á reglugerð Evrópuþingsins og ráðsins (ESB) 2022/123 frá 25. janúar 2022 um að styrkja hlutverk Lyfjastofnunar Evrópu að því er varðar viðbúnað við krísu og krísustjórnun varðandi lyf og lækningatæki, en hún verður tekin upp í EES samninginn á næstu mánuðum.

Ástæða þess að frumvarp þetta er lagt fram áður en Evrópureglugerðin er tekin upp í EES-samninginn er að brýnt er að hefja vinnu sem fyrst við að koma upp miðlægu upplýsingakerfi sem felur í sér kerfisbreytingu, mikinn kostnað og tekur um 12–18 mánuði að koma á fót.

Frumvarpið er einnig viðbragð mitt við skýrslu starfshóps hæstv. forsætisráðherra um neyðarbirgðir sem forsætisráðuneytið gaf út í ágúst 2022. Skýrslan tilgreinir sérstaklega lyf og lækningatæki sem vörur sem nauðsynlegt er að séu tiltækar til þess að tryggja lífsafkomu þjóðarinnar á hættustundu.

Samþykkt frumvarpsins felur í sér að skyldur verða lagðar á aðila að veita Lyfjastofnun upplýsingar um birgðastöðu lyfja og lækningatækja í rauntíma. Samþykkt frumvarpsins felur einnig í sér skyldu Lyfjastofnunar til að miðla upplýsingum áfram til Lyfjastofnunar Evrópu í samræmi við kröfur Evrópureglugerðarinnar. Einnig felur það í sér að Lyfjastofnun verður heimilt að miðla upplýsingum um fáanleika lyfja áfram til ríkisstofnana, heilbrigðisstarfsmanna og almennings. Að lokum felur samþykkt frumvarpsins í sér að Lyfjastofnun verður heimilt að veita undanþágu frá samræmismatsferlum lækningatækja í þeim tilgangi að milda raunverulegan eða mögulegan skort á lækningatækjum en tryggja á sama tíma hátt öryggisstig fyrir sjúklinga sem og hátt öryggisstig vara.

Virðulegi forseti. Nauðsynlegt er að setja á fót upplýsingakerfi sem sýnir rauntímabirgðastöðu lyfja og lækningatækja hjá öllum þeim aðilum sem halda þessar birgðir. Evrópureglugerðin gerir kröfu um að Lyfjastofnun upplýsi Lyfjastofnun Evrópu um birgðastöðu lyfja og lækningatækja sem eru nauðsynleg þegar upp kemur bráð ógn við lýðheilsu eða meiriháttar atburður. Erfitt er að skilgreina og fastsetja lista yfir þau lyf og lækningatæki sem munu teljast nauðsynleg hverju sinni þar sem ekki er hægt að sjá fyrir hvaða liggur að baki þeirrar bráðu ógnar eða meiri háttar atburðar. Það verður því metið hverju sinni af stýrihópum innan Lyfjastofnunar Evrópu sem Ísland er aðili að.

Í skýrslu starfshóps um neyðarbirgðir sem ég vísaði til hér áðan er lögð áhersla á að til staðar séu rauntímaupplýsingar um vörur sem nauðsynlegt er að séu tiltækar til þess að tryggja lífsafkomu þjóðarinnar á hættustundu. Það er því mikilvægt að rauntímaupplýsingar nái yfir öll lyf og lækningatæki sem til eru í landinu. Upplýsingakerfið er grundvöllur fyrir því að stjórnvöld geti brugðist við væntan­legum eða yfir­stand­andi skorti á lyfjum og lækningatækjum tímanlega og með viðhlítandi hætti.  Mat á áhrifum frumvarpsins á ríkissjóð hefur farið fram, virðulegi forseti, og verði það óbreytt að lögum er gert ráð fyrir að lögfesting frumvarpsins hafi áhrif á útgjaldahlið ríkissjóðs. Fjármagna þarf og setja á fót upplýsingakerfi sem heldur utan um rauntímabirgðastöðu lyfja og lækningatækja. Tengja þarf upplýsingakerfið við birgðakerfi allra þeirra sem heimild hafa til þess að halda umræddar birgðir. Gert er ráð fyrir að þetta fari í útboð.

Mat á áhrifum gerir einnig ráð fyrir varanlegum kostnaði hjá Lyfjastofnun við rekstur kerfisins. Þetta kostnaðarmat, sem gerir ráð fyrir þróun og rekstur kerfisins á tímabilinu, er upp á og er hér nákvæmlega tiltekið, virðulegi forseti, 493,7 millj. kr., allt að því hálfur milljarður hér, uppsafnað.

Virðulegur forseti. Ég hef nú gert grein fyrir meginatriðum frumvarpsins. Leyfi ég mér því að leggja til að því verði, að lokinni 1. umræðu, vísað til hv. velferðarnefndar og 2. umræðu.


Ræðumaður: Lilja Alfreðsdóttir

Virðulegi forseti. Ég mæli hér fyrir frumvarpi til laga um breytingu á lögum um endurskoðendur og endurskoðun og lögum um ársreikninga, á þskj. 186, 184. mál. Frumvarp þetta var áður lagt fram á 153. löggjafarþingi en náði ekki fram að ganga á því löggjafarþingi. Frumvarpið er nú endurflutt efnislega óbreytt að frátöldum minni háttar breytingartillögum sem samþykktar voru af meiri hluta efnahags- og viðskiptanefndar við þinglega meðferð málsins.

Í frumvarpinu er annars vegar að finna breytingar á lögum um endurskoðendur og endurskoðun, nr. 94/2019, og hins vegar breytingar á lögum um ársreikninga, nr. 3/2006.

Breytingar á lögum um endurskoðendur og endurskoðun eru tvíþættar. Í fyrsta lagi er að finna ákvæði er lúta að endurskoðendaráði. Endurskoðendaráð skal bera ábyrgð á eftirfylgni með frammistöðu endurskoðunarnefnda í samræmi við reglugerð ESB nr. 537/2014, auk þess sem lagt er til að kveðið verði á um það í lögum að endurskoðendaráð sé sjálfstæð stjórnsýslunefnd og að endurskoðendaráð hafi heimild til að ráða sér starfsmann til að geta sinnt skyldum sínum.

Í öðru lagi er að finna ákvæði er lúta að því að skýra betur út stöðu siðareglna endurskoðanda og hvaða siðareglum endurskoðendum ber að fylgja. Sterk hefð er fyrir hugtakinu „góð endurskoðunarvenja“ á Norðurlöndum og með lögum um endurskoðendur og endurskoðun, nr. 94/2019, er rennt styrkari stoðum undir það hugtak hér á landi. Lagt er til í frumvarpinu að siðareglurnar verði settar undir hugtakið góð endurskoðunarvenja sem endurskoðendum ber að fylgja á hverjum tíma. Endurskoðendur skuli fylgja siðareglum alþjóðasamtaka endurskoðenda sem er yfirgripsmikil yfirlýsing um þau gildi og þær meginreglur sem ættu að vera til leiðbeiningar í daglegum störfum endurskoðenda til að viðhalda viðurkenndu verklagi endurskoðendastéttarinnar.

Samkvæmt frumvarpinu eru breytingar á lögum um ársreikninga einnig tvíþættar. Í fyrsta lagi lúta þær að því að innleiða ákvæði um endurskoðunarnefndir sem er að finna í tilskipun 2014/56/ESB og reglugerð Evrópusambandsins nr. 537/2014. Þar er að finna nánari ákvæði um tilnefningu nefndarmanna, hlutverk þeirra og undanþágu dótturfélags að vera með endurskoðunarnefnd eigi móðurfélag 100% hlutafé dótturfélagsins og eftirlitsskyldu endurskoðunarráðs með frammistöðu endurskoðunarnefnda.

Í öðru lagi eru í frumvarpinu lagðar til breytingar til einföldunar á stjórnsýsluframkvæmd mála þar sem lagðar hafa verið á stjórnvaldssektir vegna seinni skila ársreiknings eða samstæðureiknings félags. Lagt er til að ákvarðanir ársreikningaskrár um álagningu stjórnvaldssekta vegna seinni skila ársreiknings séu endanlegar á stjórnsýslustigi en að í undantekningartilvikum geti ársreikningaskrá, berist beiðni frá skilaskyldum aðila, lækkað eða fellt niður stjórnvaldssekt hafi óviðráðanleg atvik sannarlega valdið því að félög hafa ekki staðið skil á ársreikningi eða samstæðureikningi til opinberrar birtingar innan þeirra fresta sem kveðið er á um. Nauðsynlegt þykir að ársreikningaskrá geti tekið tillit til óvæntra eða sérstakra atvika eða aðstæðna sem kunna að koma upp í tengslum við álagningu stjórnvaldssekta.

Virðulegur forseti. Að lokinni þessari umræðu legg ég til að frumvarpinu verði vísað til hv. efnahags- og viðskiptanefndar til umfjöllunar.


Ræðumaður: Ágúst Bjarni Garðarsson

Frú forseti. Ég þakka hv. þingmanni fyrir andsvarið og spurninguna. Það sem ég á við með að endurskoða svæðisskipulagið, vegna þess að það er alveg rétt að það eru þenslumörk, mörk á því hvað sveitarfélögin geta þanið sig mikið út, er að það eru sveitarfélög eins og Reykjavík og Mosfellsbær sem eiga eitthvað af landi en önnur sveitarfélög eins og Hafnarfjörður, Kópavogur og Garðabær eiga lítið eftir og þau hafa í raun og veru ekkert nýtt land til að brjóta en vilja samt sem áður taka þátt í þessari uppbyggingu sem nauðsynleg er til næstu ára.

Tíu mínútna hverfi?Ég get bara nefnt Hafnarfjörð, af því að það þekki ég nú best, við erum að klára 1.900 íbúðir — og ég segi við, við Hafnfirðingar — sem eru í byggingu í Hamranesinu sem er nýjasta hverfi Hafnfirðinga. Þar eftir eigum við Ásland 4 sem er rétt fyrir ofan og hverfi sem kallað er Vatnshlíðin sem er í nálægð við Hvaleyrarvatn og Kaldársel. Þessi lönd, sem eru byggingarlönd og inni á aðalskipulagi og innan svæðisskipulags, eru undir línu; Lyklafellslínu og Hamraneslínu, og það verður ekkert hægt að byggja á þeim á næstu árum. Þannig að Hafnarfjörður er uppiskroppa með land fyrir utan þéttingarreiti. Stærsti þéttingarreiturinn í Hafnarfirði, ég ætla að leyfa mér að segja það, er kallaður Hraun vestur. Þar var samþykkt deiliskipulag árið 2019 og það er ekki komin ein grafa. Fimm mínútna hverfi. En það er ekki komin ein grafa. Það er vegna þess að þarna er atvinnuhúsnæði, þarna er atvinnustarfsemi í dag sem þarf þá að fara eitthvert annað. Það þarf að kaupa upp, það þarf að brjóta niður og byggja og þetta tekur bara tíma, miklu lengri tíma en það tekur að brjóta nýtt land. En þetta verður samt sem áður að fara saman og ég er ekki að tala fyrir kollvörpun á svæðisskipulaginu heldur nauðsynlegri og skynsamlegri endurskoðun á svæðisskipulagi.


Ræðumaður: Ágúst Bjarni Garðarsson

Frú forseti. Ég þakka hæstv. innviðaráðherra fyrir framsöguna og yfirferðina í þessu máli. Hingað er ég bara kominn til þess að fagna vegna þess að mér finnst þetta mjög mikilvægt og sérstaklega það að hér er um heimildarákvæði að ræða. Orðalag eins og „allt að 25%“ er mikilvægt fyrir sveitarfélögin, þótt við viljum auðvitað sjá sem hæsta prósentu til að byggja fyrir þennan, leyfi ég mér að segja, viðkvæma hóp því að við sjáum það bara að hverfi og staðsetningar eru mismunandi og þetta þarf að geta haldist í hendur við það. Þetta á ekki alls staðar við en á flestum stöðum getur þetta átt við og þess vegna er mjög mikilvægt að sveitarfélög fái þennan sveigjanleika til að vinna með.

En þrátt fyrir að ég fagni þessu, að þetta fari svona skrifað inn í lögin, þá er þetta ekkert nýtt vegna þess að sveitarfélögin hafa verið að vinna með þetta. Hvort sem það er á landi sveitarfélags, oftast, eða einkaaðila þá erum við oft með þessa svokölluðu þéttingarreiti þar sem hefur verið í gangi vinna við gerð deiliskipulags og þar hafa sveitarfélögin verið að vinna með svokölluð samningsmarkmið fyrir þann tiltekna reit. Þau virka þannig að sveitarfélagið sest niður með viðkomandi aðilum og setur sér einhver markmið um það hvernig byggðin á að þróast og hvað eigi að vera á þessum tiltekna reit, það geta verið námsmannaíbúðir, leiguíbúðir eða eitthvað annað slíkt, og það er bara skrifað inn í samning milli sveitarfélags og tiltekins aðila.

Það sem ég er ánægður með að sjá hér er að hérna erum við auðvitað að styrkja samningsstöðu sveitarfélaga. Það er mjög brýnt, hæstv. ráðherra. Þess vegna fagna ég þessu mjög. Einnig fagna ég því að sjá að hér er um almennar íbúðir að ræða en einnig hlutdeildarlánaíbúðir og leiguíbúðir þannig að við erum með þessu að ná til nokkuð breiðs hóps sem brýnt er að eigi kost á því að koma sér þaki yfir höfuðið, sem er ein af grunnþörfum okkar allra.

Ég ætla aðeins að snerta á fleiri atriðum, ég var búinn að yfirstrika eitthvað hérna hjá mér. Ég er kannski að endurtaka mig, en ég ætla að fá að lesa það sem hér kemur fram, með leyfi forseta:

„Með aukinni uppbyggingu íbúðarhúsnæðis á þéttingarreitum og landi í eigu annarra en sveitarfélaga, þarf að tryggja sveitarfélögum heimildir varðandi blöndun byggðar fyrir ólíka hópa þannig að þau geti uppfyllt skyldur sínar samkvæmt lögum um húsnæðismál.“

Hér kemur að því sama og ég var að segja áðan, sveitarfélögin hafa í þessu verið að notast við samningsmarkmið, hafa verið setjast niður með framkvæmdaraðilum eða lóðarhöfum, og ég þekki það nú bara ágætlega sjálfur, og verið að setja sér markmið og gera samning um hvernig uppbyggingin á að fara fram og þróast og hvað eigi að vera á reitnum. Með þessu máli erum við að styrkja stöðu sveitarfélaga og mér finnst það mjög mikilvægt og brýnt þannig að ég fagna þessu bara ákaft, ég leyfi mér að segja það, frú forseti.

Það er ekki mikið meira um þetta að segja hjá mér en að lokum vil ég samt segja, og ég hef verið að tönnlast á þessu undanfarna mánuði, að við þurfum þessa uppbyggingu. Við þurfum að byggja húsnæði fyrir fólkið. Okkur er að fjölga hratt og ég óttast það mjög að við séum ekki með nægt lóðaframboð á næstu árum. Við sjáum það bara ef við horfum á tölur, alveg sama þó að húsnæðisáætlanir sveitarfélaganna segi okkur annað í dag, að sveitarfélögin Hafnarfjörður og Kópavogur, sérstaklega þessi tvö, eru að verða búin með sínar lóðir. Þegar ég segi lóðir þá er ég að tala um svæði þar sem hægt er að brjóta nýtt land vegna þess að við vitum að þéttingarreitirnir taka mikið lengri tíma í uppbyggingu. Ef við ætlum að ná þessum markmiðum um uppbyggingu á 35.000 íbúðum á næstu tíu árum þá verðum við að fjölga lóðum. Með þessu er ég ekki að segja að það þurfi að kollvarpa hugmyndafræði svæðisskipulagsins á höfuðborgarsvæðinu sem gildir til 2040 vegna þess að hugmyndafræðin og allt sem þar kemur fram er mjög góð. En það verður að vera hægt að taka það skipulag til endurskoðunar þegar forsendur hafa breyst eins og þær hafa gert á síðustu nokkrum árum.

Ég vil um leið hvetja sveitarfélögin á höfuðborgarsvæðinu sem hafa stöðugt það verkefni að tryggja nægjanlegt lóðaframboð til að setjast nú niður, hér á höfuðborgarsvæðinu sérstaklega, og ræða hvort ekki sé rétt og skynsamlegt á þessum tímapunkti að taka upp svæðisskipulagið, taka það til endurskoðunar með skynsamlegum hætti án þess að við séum að fara að þenja okkur mjög mikið út. Það væri hægt að setjast niður og segja: Heyrðu, við ætlum að fá að taka þátt í þessu verkefni en við ætlum, samhliða því að fá að brjóta nýtt land, að skuldbinda okkur til að þétta byggð um X mikið á móti. Með þeim hætti held ég að við værum að tryggja að það væri engin kollvörpun heldur skynsamleg endurskoðun til að geta tryggt það að markmið um 35.000 íbúðir á næstu tíu árum náist.


Ræðumaður: Sigurður Ingi Jóhannsson

Frú forseti. Það er auðvitað þannig að í dag hafa einstök sveitarfélög sent slíkar kröfur inn á grundvelli þessara einkaréttarlegu samninga. Til samanburðar er verið að setja inn almenna heimild til þess að sveitarfélög hafi hana til að uppfylla óskir, kröfur, heilbrigða skynsemi um blandaða byggð. Sveitarfélögin hafa auðvitað skyldu til að gera húsnæðisáætlanir fyrir alla hópa í samfélaginu. Það eru sérstaklega tilteknir þessir hópar sem hér hafa verið nefndir. Í slíkri greiningu kemur væntanlega fram að það þurfi íbúðir fyrir þennan fjölda tiltekins hóps. Það hlýtur þá að vera sveitarfélaganna að meta það ef hópurinn er 20%, sem þau þurfa að gera, þá geta þau væntanlega krafist þess í deiliskipulagi. Þegar við erum að tala um heildarfermetrafjölda íbúða þá skiptir það líka máli til að búa til blandaða byggð að það sé ekki heildarfjöldi íbúða, vegna þess að í mörgum tilfellum eru þessar íbúðir jú minni. Ég held að þarna séum við einfaldlega að ná talsverðu takmarki um að búa til jákvæðan hvata fyrir sveitarfélögin, að geta sett fram með almennri heimild það að uppfylla sínar eigin húsnæðisáætlanir þannig að þau geti látið byggja yfir þann hóp íbúa sem á því þarf að halda.


Ræðumaður: Sigurður Ingi Jóhannsson

Virðulegi forseti. Ástæðan fyrir því að svona ákvæði kemur inn er til að skilgreina ákveðna blöndun sem uppfyllir þá þær áætlanir sem viðkomandi sveitarfélög hafa verið að vinna með. Af hverju 25%? Jú, það er væntanlega vegna þess að það er kannski talið að það uppfylli þær áætlanir sem þar eru. Er eitthvað sem bannar sveitarfélögum að setja einhverjar aðrar kröfur? Nei, það er ekki. Þetta heimildarákvæði mun hins vegar án efa skjóta skýrari og sterkari stoðum undir það ef sveitarfélag vill beita þessu ákvæði, hvort sem það er 25% eða 20% eða 18% eða hvað það nú annað er. Ef það fer í 30% mun þetta heimildarákvæði ekki styðja við það heldur er það þá bara eins og er í dag að sveitarfélögin geta í sjálfu sér tekið þá ákvörðun sem þau vilja á grundvelli skipulagslaga. Hér er verið að skjóta sterkari og styrkari stoðum undir það að vilji menn fara þessa leið, sem er að mínu mati skynsamleg, og 25% er vegna þess að það er talið skynsamlegt, að það sé nóg til þess að búa til blöndun af þessu tagi, þá er verið að setja fram þessa heimild í því.


Ræðumaður: Sigurður Ingi Jóhannsson

Virðulegi forseti. Ég mæli hér fyrir frumvarpi til laga um breytingu á skipulagslögum varðandi hagkvæmar íbúðir.

Með frumvarpinu er lagt til að sveitarfélög fái heimild til að skilyrða allt að 25% af heildarfermetrafjölda íbúða við gerð deiliskipulags fyrir ný íbúðasvæði fyrir íbúðir sem falla undir lög um almennar íbúðir, þ.e. leiguíbúðir þar sem stuðlað er að því að húsnæðiskostnaður sé í samræmi við greiðslugetu, íbúðir sem uppfylla skilyrði fyrir hlutdeildarlánum og lánum til leiguíbúða samkvæmt lögum um húsnæðismál. Er hér um að ræða íbúðir fyrir fólk sem eru undir tilteknum tekju- og eignaviðmiðum, sem stjórnvöld hafa lagt áherslu á að styðja við til að auka möguleika fólks til að eignast eða leigja húsnæði á viðráðanlegum kjörum.

Frumvarpið byggir á tillögum sem komið hafa fram í vinnu stjórnvalda og heildarsamtaka á vinnumarkaði um aðgerðir til að auka framboð á íbúðum og bæta stöðu á húsnæðismarkaði, nánar tiltekið á vettvangi átakshóps árið 2019 og í kjölfarið starfshóps árið 2022.

Kallað hefur verið eftir lögfestingu svipaðs ákvæðis og finna má í danskri löggjöf, svokallaðs Carlsberg-ákvæðis, í tillögum áðurnefndra hópa, þ.e. átakshóps stjórnvalda og heildarsamtaka á vinnumarkaði og starfshóps forsætisráðherra um umbætur á húsnæðismarkaði. Báðir hópar hafa lagt til að gerðar verði úrbætur á skipulagslögum með lögfestingu fyrrnefnds Carlsberg-ákvæðis.

Ákall um innleiðingu ákvæðisins var áréttað með rammasamningi ríkisins og sveitarfélaga um aukið framboð íbúða 2023–2032 sem undirritaður var í júlí 2022. Þar kemur fram að stefnt sé að því að auka framboð nýrra íbúða til að mæta fyrirsjáanlegri íbúðaþörf ólíkra hópa samfélagsins til skemmri og lengri tíma og stuðla þannig að auknum stöðugleika og jafnvægi á húsnæðismarkaði. Liður í því sé að veita sveitarfélögum heimild til að skilyrða uppbyggingu húsnæðis við ákveðna blöndun íbúðarhúsnæðis vegna ólíkra íbúahópa.

Ákvæði frumvarpsins tekur mið af danska Carlsberg-ákvæðinu. Danska ákvæðinu var ætlað að stuðla að blandaðri byggð og nær það til almennra íbúða samkvæmt dönsku lögunum um almennar íbúðir en undir þau fellur leiguhúsnæði með svipuðum skilyrðum og fjallað er um í íslensku lögunum.   Eins og áður segir þá tekur útfærsla ákvæðisins mið af áðurnefndu Carlsberg-ákvæði en nær þó einnig til íbúða sem uppfylla skilyrði um hlutdeildarlán sem og lán til leiguíbúða sem ekki eru reknar í hagnaðarskyni. Er það í samræmi við áðurnefndar tillögur átakshóps og starfshóps sem og rammasamning ríkis og sveitarfélaga. Með þessari útfærslu nær ákvæðið til fjölbreyttari tegunda íbúða, aðallega þó til leigu og kaups fyrir tekjulægri hópa.  Frumvarpinu er þannig ætlað að aðstoða sveitarfélög og hvetja þau til að skipuleggja byggð fyrir fjölbreyttari tegundir íbúða og stuðla þannig að því að bæta húsnæðisöryggi fjölskyldna og einstaklinga.

Þrátt fyrir að um heimildarákvæði sé að ræða má telja að lögfesting ákvæðisins skjóti styrkari stoðum undir ákvörðun sveitarfélaga um að setja fram í skipulagsskilmálum deiliskipulags kröfu um að ákveðið hlutfall af heildarfermetrafjölda verði skilyrtur við tilgreindar tegundir íbúða við gerð deiliskipulags fyrir ný íbúðasvæði. Þannig er frumvarpið liður í því að auka framboð af hagkvæmu leiguhúsnæði til langtímaleigu.  Á grundvelli skipulagslaga ber sveitarstjórnum að setja fram stefnu sína um þróun sveitarfélagsins varðandi t.d. landnotkun, byggðaþróun og byggðamynstur. Þar er lagður grundvöllur fyrir gerð deiliskipulags. Í deiliskipulagi eru svo teknar ákvarðanir um lóðir, lóðanotkun, byggingarreiti, byggðamynstur, þar með talið nýtingarhlutfall, útlit mannvirkja og form eftir því sem við á og aðrar þær skipulagsforsendur sem þurfa að liggja fyrir vegna byggingar- og framkvæmdaleyfa.   Þá ber sveitarfélögum að greina með reglubundnum hætti þörf fyrir íbúðarhúsnæði í sveitarfélaginu með tilliti til mismunandi búsetuforma á grundvelli laga um húsnæðismál. Þeim ber að gera húsnæðisáætlun til fjögurra ára um það hvernig þörf fyrir íbúðarhúsnæði í sveitarfélaginu verði mætt og tryggja framboð á lóðum til að mæta þeirri áætlun. Skal sérstaklega meta þörf fyrir húsnæði til að mæta þörfum einstakra hópa, svo sem fatlaðs fólks, aldraðra, tekju- og eignaminni og námsmanna, auk húsnæðisþarfar á almennum markaði. Ber sveitarfélögum að greina þörfina niður á félagshópa, gera áætlun til að mæta þörfinni og tryggja framboð lóða til að áætlunin raungerist og er frumvarpsákvæðið sem hér er lagt til mikilvægur liður í þeirri vegferð.

Líkt og ég kom inná áðan þá er með frumvarpinu lagt til að sveitarfélögum séu veittar heimildir til að gera kröfu um það við gerð deiliskipulags að allt að 25% af heildarfermetrafjölda íbúða innan skipulagssvæðis verði fyrir íbúðir sem falla undir lög um almennar íbúðir og íbúðir sem falla undir VI. kafla A og VIII. kafla laga um húsnæðismál.

Markmið laga um almennar íbúðir er að bæta húsnæðisöryggi fjölskyldna og einstaklinga sem eru undir ákveðnum tekju- og eignamörkum með því að auka framboð af öruggu og viðeigandi leiguhúsnæði og stuðla að því að húsnæðiskostnaður sé í samræmi við greiðslugetu leigjenda. Er um að ræða leiguíbúðir á viðráðanlegu verði, þar með talið fyrir námsmenn, ungt fólk, aldraða, fatlað fólk og fólk sem ekki er fært um að sjá sér fyrir húsnæði sökum félagslegra aðstæðna eða verulegs fjárhagsvanda.

Í VI. kafla A í lögum um húsnæðismál er fjallað um hlutdeildarlán sem ætluð eru þeim sem eru að kaupa sína fyrstu íbúð og þeim sem ekki hafa átt íbúðarhúsnæði síðastliðin fimm ár og eru undir ákveðnum tekjuviðmiðum. Frumvarpið nær einnig til íbúða sem falla undir VIII. kafla laga um húsnæðismál, en þar er um að ræða lán til leiguíbúða sem heimilt er að veita sveitarfélögum, félögum og félagasamtökum sem ekki eru rekin í hagnaðarskyni og hafa það sem langtímamarkmið að byggja, eiga og hafa umsjón með rekstri leiguhúsnæðis. Ákveði sveitarfélag að beita heimildinni veitir ákvæðið sveitarfélaginu svigrúm til að útfæra prósentuhlutfallið sem og hvernig það deilist á milli þeirra íbúða sem tilteknar eru í ákvæðinu, þ.e. hvort það taki til einnar tegundar, tveggja eða allra þriggja tegundanna af íbúðum.   Þá nær heimildin til nýrra íbúðasvæða, hvort sem er í nýjum hverfum eða á þegar byggðum svæðum, svo sem á þéttingarreitum eða þegar um breytta nýtingu skipulagsreits er að ræða. Er með því ætlunin að styðja við þá viðleitni sveitarfélaga að þétta og þróa byggð með t.d. breyttri nýtingu skipulagssvæða. Til að sveitarfélög geti þróað skipulagssvæði innan sinna staðarmarka með heildarhagsmuni sveitarfélags og íbúa að leiðarljósi er einnig eðlilegt að heimildin nái til lands í eigu sveitarfélaga, ríkis eða einkaaðila.

Það er von mín að lögfesting ákvæðisins muni auðvelda sveitarfélögum að stuðla að félagslegri fjölbreytni í íbúðarhverfum sínum. Þá hef ég þá trú að það muni til lengri tíma stuðla að auknum stöðugleika á húsnæðismarkaði og tryggja betur fjölbreytni og framboð búsetuúrræða fyrir almenning.   Stöðugleiki í húsnæðismálum til lengri og skemmri tíma er sameiginlegt hagsmuna- og efnahagsmál okkar allra.

Virðulegi forseti Ég hef hér rakið meginefni frumvarpsins. Ég legg til að frumvarpinu verði að lokinni 1. umræðu vísað til hv. umhverfis- og samgöngunefndar og 2. umræðu.


Ræðumaður: Ágúst Bjarni Garðarsson

Frú forseti. Ég vil byrja á að þakka hæstv. innviðaráðherra fyrir framsögu og yfirferð um þetta mikilvæga mál. Ég vil aðeins blanda mér í þessa umræðu, fagna þessu um leið, af því að hérna erum við með langtímasýn og svo fimm ára aðgerðaáætlun. Ég fagna þessu að sjálfsögðu sem fyrrum sveitarstjórnarmaður og nú áhugamaður um að styrkja og treysta þetta stjórnsýslustig. Þarna er, eins og hefur reyndar komið fram í umræðunni, margt mjög gott. Þó er til að byrja með ein setning hér sem ég skil ekki, þrátt fyrir að vera búinn að lesa hana 20 sinnum, með leyfi forseta:

„Tenging byggða og Íslands við umheiminn verði í jafnvægi við umhverfið.“

Ég átta mig ekki á þessari setningu. En hvað um það. Þarna, eins og ég segi, er margt mjög gott, góð langtímamarkmið eins og um að byggðir verði sjálfbærar og sveitarfélögin um allt land. Það eru hérna í lykilviðfangsefnunum tiltekin mörg atriði sem mér finnst vert að nefna eins og varðandi þetta sem við ræðum kannski ekki nógu oft, samt kemur fyrir að það er hér til umræðu í þessum sal, tekjuskiptingu á milli ríkis og sveitarfélaga varðandi verkefnaskiptinguna. Þá komum við auðvitað að því sem er snert á í þessu plaggi varðandi tekjuskiptinguna og hvernig við getum jafnað þessa stöðu og tryggt það að sveitarfélögin geti verið sjálfbær, geti staðið undir þeirri þjónustu sem löggjafarþingið felur sveitarfélögunum að takast á við hverju sinni. Það er eins og kemur fram, það er mikilvægt að það sé fyrirsjáanleiki, sveitarfélögin hafi fyrirsjáanleika inn í langa framtíð. Þess vegna er mikilvægt að við séum bæði að vinna hér með langtímasýn til 15 ára og svo séum við með aðgerðaáætlun til fimm ára og þetta er nauðsynlegt.

Annað sem er auðvitað snert á, ég kem aðeins inn á það á eftir, er þessi nærþjónusta, vegna þess að við höfum séð það, alveg sama hvaða verkefni sveitarfélögin hafa fengið í hendur frá ríkinu, hvort sem það eru grunnskólarnir eða málefni fatlaðra, að með þessari auknu nánd, nánd á milli íbúa og jafnvel kjörinna fulltrúa, þá eykst þjónustan og samhliða því eykst auðvitað kostnaðurinn. Þetta er bara raunverulegt, ég þekki sjálfur ágætlega að þetta gerist. Þetta þarf í sjálfu sér ekki að vera slæmt vegna þess að við erum öll sammála um það, tel ég, sem störfum hér í umboði íbúa, að vilja veita góða, trygga og trausta þjónustu. Samt sem áður kemur það auðvitað niður á því að við þurfum á einhverjum tímapunkti, ég held að sá tímapunktur sé bara góður núna, að ræða hvernig við treystum þetta inn í framtíðina.

Ég ætla að leyfa mér aðeins að nefna nokkur atriði sem mér finnst skipta máli og þá kemur að þessari aðgerðaáætlun til fimm ára. Hæstv. ráðherra hefur farið hér yfir það í sinni framsögu en ég ætla bara að endurtaka og nefna sérstaklega þessa tekjustofna og hvernig verður unnið úr þeim á komandi mánuðum. Svo er það endurskoðun regluverks Jöfnunarsjóðs sveitarfélaga, það er mjög mikilvægt að þetta nái fram að ganga vegna þess að þarna erum við með jöfnunartæki. Það eru ekki öll sveitarfélög í landinu sem hafa burði til að takast á við þessi verkefni. Þá er mikilvægt að þau sem sterkari eru taki þátt og að við jöfnum þessar byrðar, ef svo má segja, á milli sveitarfélaga.

Það er margt hérna sem ég ætla kannski ekkert að vera að nefna, en ég kem hér að 15. punktinum sem er þróun þjónustu við fatlað fólk; málaflokkur sem er í mínum huga og hjarta mjög mikilvægur. Þarna er auðvitað mjög brýnt að sveitarfélög og ríki — og ég veit að hæstv. innviðaráðherra og hæstv. félags- og vinnumarkaðsráðherra eru með og hafa verið í samtali um það hvernig við ætlum að taka á þessum málum inn í langa framtíð og ég ætla aðeins að koma kannski inn á orðræðuna tengda þessum málaflokki hér rétt í lokin, nefna fleiri atriði eins og stafræna umbreytingu. Við sjáum það bara að við erum að þróast mjög, við erum á tækniöld og við erum að þróast mjög hratt.

Sem dæmi, og ég átta mig ekki alveg á því hvort það nái hér til þessa, en ég þekki það bara úr mínu sveitarfélagi þar sem ég var á síðasta kjörtímabili að þar erum við enn þá bara, sem ég leyfi mér að nefna, eitt lítið dæmi, að skila byggingarteikningum handvirkt inn í þjónustuver. Það er ekki hægt að gera það rafrænt. Ég held að það sé mjög mikilvægt og mikill sparnaður sem felst í því að reyna að koma þessu í þessa stafrænu umbreytingu eða rafrænu þjónustu eða hvað við köllum þetta.

Annað gott er ábyrgðarskipting og að tryggja þessa samfellu í allri þjónustu. Svo er það auðvitað það allra mikilvægasta af öllu, vellíðan ungra barna og barnafjölskyldna vegna þess að þetta er framtíðin og skiptir mjög miklu máli og þá sérstaklega þessara viðkvæmu hópa sem eru taldir upp í plagginu, þ.e. þessara viðkvæmu hópa sem eru með andlegar og líkamlegar skerðingar, barna af erlendum uppruna og barna í erfiðum félagslegum og efnahagslegum aðstæðum, að það sé vel tekið utan um þennan hóp.

Eins og ég nefndi áðan finnst mér mjög mikilvægt að sveitarfélögin hafi fyrirsjáanleika. Þess vegna er þetta plagg enn mikilvægara, að sveitarfélögin og við hér á þingi, löggjafinn og framkvæmdarvaldið horfi til langrar framtíðar í þessum málum.

Ég ætla aðeins að koma hér rétt í lokin, frú forseti, inn á atriði er varðar málaflokk fatlaðra. Það tengist auðvitað tekjuskiptingunni. Við höfum orðið vör við það í umræðu milli sveitarfélaga og ríkisins að það skorti fjármuni inn í málaflokk fatlaðs fólks. Ég sé hér, og reyndar vissi það, að félags- og vinnumarkaðsráðherra hafði skipað nefnd til að móta tillögur um kostnaðarskiptingu ríkis og sveitarfélaga við þjónustu við fatlað fólk. Það væri auðvitað áhugavert að heyra hvernig þeirri vinnu miðar og hvar hún sé stödd vegna þess að það er mjög mikilvægt að fá niðurstöðu í þetta tiltekna mál. Ég sé hér að síðasta setningin sem ég var sérstaklega búinn að stjörnumerkja hjá mér varðar það að það hefur farið alveg einstaklega mikið fyrir brjóstið á mér þegar ég hef séð kjörna fulltrúa á sveitarstjórnarstiginu, bæjarstjóra, borgarstjóra jafnvel, benda á þennan tiltekna málaflokk sem ástæðu þess að sveitarfélögin séu rekin í halla, séu illa rekin. Það er aðeins komið inn á þetta í þessu skjali, ég ætla bara að lesa þetta orðrétt, með leyfi forseta:

„Langvarandi umræður um kostnaðarskiptingu eru líklegar til að koma niður á þjónustu ásamt því að valda vanlíðan meðal fatlaðs fólks.“

Mér finnst þetta lykilsetning í þessu vegna þess að orðræðan er oft með algerum ólíkindum, að það sé einn hópur tekinn út fyrir sviga og sagt í raun og veru: Þið eru ástæðan fyrir því að sveitarfélagið okkar er illa rekið og við náum ekki endum saman. Ég veit ekki og get ekki sett mig í stöðu fatlaðs fólks þegar svona orðræða er uppi en ég held að það sé engum til góðs að viðhafa orð sem þessi og ég bið bara fólk að vanda sig þegar við erum að nálgast umræðuna. Við erum meðvituð um að við þurfum að ná lendingu, þurfum að ná einhverri niðurstöðu í þessari tekjuskiptingu. Það er verkefnið og það á að vera verkefnið.


Ræðumaður: Stefán Vagn Stefánsson

Virðulegur forseti. Ég þakka hv. þingmanni svarið og ég held að hv. þingmaður hafi akkúrat hitt naglann á höfuðið vegna þess að stóra verkefnið, þegar þessi þingsályktunartillaga verður komin í gegnum þingið, sem ég vona svo sannarlega að hún geri, verður að við hér sem sitjum á þessum stólum hér í þessum sal tryggjum að málinu verði fylgt eftir. Það þarf fjármagn og það þarf vilja þingsins til að það gerist. En mín trú er sú að það að setja þetta niður í þessu formi sem við erum að gera í þessari þingsályktunartillögu, með þessi markmið og þessar áætlanir sem við erum að stefna að, sem að mínu viti eru svo sannarlega til hins betra fyrir sveitarfélögin, sé gríðarlega mikilvægur þáttur í því að við getum aukið þrýsting á stjórnvöld og okkur hér til að ná þessu í gegn og fjármagna. Þá erum við komin með samþykki þingsins fyrir því að þetta sé sú leið sem menn vilja fara, þannig að ég mun fagna því þegar þetta verður komið í gegn.

Annars þakka ég þingmanninum bara fyrir að sýna þessu máli áhuga sem, eins og ég sagði áðan, er að mínu viti mikilvægt, enda eru samskipti ríkis og sveitarfélaga umræðuefni sem við kannski ræðum ekki alveg nógu oft hér í þingsal.


Ræðumaður: Stefán Vagn Stefánsson

Virðulegur forseti. Ég vil byrja á því að þakka hv. þingmanni fyrir góða ræðu og fyrir að gefa sér tíma til þess að fara aðeins yfir þetta plagg sem að mínu mati er mjög mikilvægt og stórt fyrir sveitarfélögin í landinu, sérstaklega sveitarfélögin þótt þetta sé samstarfsverkefni ríkis og sveitarfélaga, því að ég held að þegar upp er staðið skipti það sveitarfélögin miklu meira máli hvernig þetta er gert heldur en ríkið. En það eru nokkrir punktar hérna og hv. þingmaður var að tala um samráð og spurði um hvernig samráði hefði verið háttað í þessari vinnu. Ég get bara upplýst það hér, virðulegur forseti, að samráð við vinnu þessarar þingsályktunartillögu var alveg gríðarlega mikið. Það var grænbók sem fór í samráð, það var hvítbók sem fór í samráð og síðan þessi þingsályktunartillaga sömuleiðis, fyrir utan fundi með sveitarfélögum og hagaðilum,  bæði opna og lokaða. Þannig að samráðið var og hefur verið alveg gríðarlegt þennan tíma sem þessi tillaga hefur verið í mótun, þannig að ég held að öll þau sveitarfélög og allir þeir hagaðilar sem hafa viljað koma með einhverjar athugasemdir varðandi þessa þingsályktunartillögu hafi fengið mýmörg tækifæri til þess, bara svo að því sé haldið til haga.

Varðandi Jöfnunarsjóð sveitarfélaga og raforkumálin, af því að ég veit að hv. þingmaður hefur mikinn áhuga á þessu og þekkingu, þá langar mig að velta fyrir mér einni spurningu sem snýr að tekjum sveitarfélaga sem eru með þessi mannvirki innan sinna sveitarfélagsmarka, hvað þingmanninum finnst um þá hugmynd að í raun og veru fari það í gegnum jöfnunarsjóðinn og sé deilt til allra sveitarfélaga landsins, ekki bara þeirra sem eru svo heppin að vera með ána eða línuna í gegnum sitt sveitarfélag. Á í raun og veru að deila því til allra í gegnum jöfnunarsjóðinn eða eiga bara þau sveitarfélög sem eru með mannvirkin innan sinna ramma að fá að njóta þess?


Ræðumaður: Halla Signý Kristjánsdóttir

Virðulegi forseti. Ég kem hér aðallega upp til þess að fagna þessari þingsályktunartillögu um stefnumótandi áætlun í málefnum sveitarfélaga. Ég veit að það hefur farið mikil vinna fram í ráðuneytinu og í miklu samráði við sveitarfélögin um allt land, bæði hvað varðar hvítbók og grænbók og undirbúning að þessu ferli.

Ég held að það skipti miklu máli að þetta mál sé komið hingað inn og við fjöllum vel um það. Það eru náttúrlega breytingar á samfélögum og sveitarfélögum um allt land. Það er gagnlegt að fara yfir söguna og sjá þessar breytingar og þá sérstaklega síðustu árin og hvernig þetta þróast í takt við tíðarandann. Þróun síðustu ára hefur verið hröð, það eru breytingar í atvinnulífinu og í ýmsu, í samsetningu sveitarfélaga og fækkun þeirra. Umheimurinn allur slær taktinn í þessum breytingum.

Hér er sú framtíðarsýn og meginmarkmið að Ísland verði í fremstu röð með trausta og örugga innviði, öflug sveitarfélög, verðmætasköpun og framsækna þjónustu, enda kemur hér fram að lögbundin hlutverk sveitarfélaga séu um 80 talsins og ég veit að um allt land eru sveitarfélög komin langt út fyrir sín lögbundnu verkefni þegar þau eru að sinna þörfum og þjónustu við sína íbúa. Ég held að það sé ekkert sveitarfélag sem er undanskilið í því að gera vel í þeim efnum.

Það eru þó nokkur atriði sem mig langar til að skerpa á hérna. Hér er talað um endurskoðun tekjustofna. Innviðaráðherra er að koma með frumvarp um breytingu á regluverki Jöfnunarsjóðs sveitarfélaga og ég held að miklu máli skipti að það gangi í gegn á þessum vetri og það sé þá verið að taka á þeim breytingum sem hafa orðið, enda hefur það ekki verið gert síðan í upphafi þessarar aldar og margt hefur breyst á þeim árum. Og svo ég drepi á nokkrum hlutum, það hefur verið farið yfir ýmsa hluti hér, t.d. er aukin lýðræðisþátttaka mikilvæg og annað og þá kem ég hérna að sjálfsstjórn og ábyrgð sveitarfélaga og það verði tryggð sem jöfnust réttindi, búsetufrelsi og aðgengi íbúa að þjónustu. Þetta er mjög mikilvægt og mjög gott að sjá þetta hérna inni en þetta er mjög vandmeðfarið. Ég veit að sveitarfélög hafa sérstaklega sett bremsu á þetta, hvað þetta þýði. Er það rétt að allir eigi rétt á allri þjónustu alls staðar? Sveitarfélög eru misjafnlega vel staðsett á landinu, kílómetrarnir eru margir og geta sveitarfélaga er mismunandi þótt viljinn sé mikill. Maður sér það á umsögnum um bæði grænbókina og hvítbókina að sveitarfélögin koma inn á þetta og eru kannski að leggja áherslu á að það þurfi að skilgreina viðmið um grunnþjónustu og búsetuskilyrði óháð búsetu.

Í þessari þingsályktunartillögu er talað um að við lagabreytingar verði unnið út frá þeirri meginreglu að skipulag sveitarfélaga ráði því hvar heimilt sé að skrá lögheimili og einnig hvar sveitarfélögum sé skylt að veita þjónustu við íbúa. Mér finnst þetta svolítið sérstakt, þarna er verið í sömu setningu að taka svolitla U-beygju, það er búsetufrelsi en að sveitarfélög geti lagt takmörk á það hvar sé hægt að skrá lögheimili sitt út frá því hvernig þjónustu hægt er að veita á hverjum stað — það getur náttúrlega verið mjög mismunandi. Lögheimilisskráning veitir fleiri réttindi heldur en bara þjónustu frá sveitarfélagi. Ég vil þá sérstaklega minnast á niðurgreiðslu til húshitunar á köldum svæðum. Ég held að þetta þurfi að skoða út frá þessum punkti. Þetta er mikilvægur þáttur á þeim svæðum þar sem er dýrt að kynda húsnæði og það eru fleiri réttindi sem fylgja lögheimilisskráningu heldur en bara þjónusta sveitarfélaga. Ég held að við verðum svolítið að spyrja: Hvað þýðir þetta? Hvað þýðir það að færa þetta vald heim til sveitarfélaga, þ.e. hvar ég get skráð lögheimili? Ég held að það hljóti að vera þannig að þegar ég er að velja mér búsetu og lögheimilisskráningu og ég myndi t.d. fara á eitthvert lögbýli á Hornströndum þá geri ég mér grein fyrir því að það er ómögulegt að fá þjónustu sem er veitt af sveitarfélaginu, það er ekki hægt. Það eru staðir á landinu þar sem fólk býr og á sitt lögheimili vitandi það að það getur ekki nýtt alla þjónustu frá sveitarfélögunum þannig að við þurfum aðeins að stíga varlega niður í þessum efnum. Ég held að við þurfum að skoða þetta svolítið út frá stærri mynd og líka þjónustu ríkisins hvað varðar þá sem velja sér búsetu víðs vegar um landið, kannski að samræma það á einhvern hátt, alla vega þurfum við að skoða þetta betur. En það er mjög skiljanlegt að við þurfum að skilgreina þjónustu, lágmarksþjónustu, út frá því hvar fólk býr. Mér finnst það mjög eðlilegt.

Hér er rætt um fjölmenningu í starfsliði sveitarfélaga. Mér finnst þetta mjög góður punktur, að sveitarfélög séu að nýta betur krafta innflytjenda og fjölga þeim í starfsliði sínu. Það varðar líka þjónustu við íbúana og mér fannst áhugaverður þáttur í síðustu viku í ríkissjónvarpinu, í Kveik, þar sem var fjallað um hvernig þeir gera þetta í Vík í Mýrdal og var talað þar við sveitarstjórann Einar Freyr Elínarson. Þeir eru með enskumælandi nefnd. Þeir eru ekki með innflytjendaráð eins og er víða um land og er kannski ekki endilega setið af erlendum íbúum eða íbúum af erlendu bergi brotnu, heldur eru það þeir sem eru kannski lengra komnir og sitja þarna og eru íslenskumælandi. Mér fannst þetta nokkuð sniðugt og stuðlar að aðkomu þessara nýbúa í sveitarfélaginu og snertir alla þjónustu íbúanna. Mér fannst það mjög gott.

Það eru fleiri þættir sem ég ætlaði að drepa á en sérstaklega ætlaði ég að koma inn á þetta. Ég held að svona plagg sé mikilvægt, svona áætlanir og aðgerðir sem er niðurnegldar í samráði við sveitarfélögin, hvort sem þau eru stór eða lítil. Það er náttúrlega líka talað hérna um sameiningu sveitarfélaga og lágmarksþjónustu sveitarfélaga. Það eru náttúrlega nokkur sveitarfélög sem ekki eru að sinna lágmarksþjónustunni heldur útvista henni. Hver er þá réttur íbúanna á þeim svæðum til þess að hafa áhrif á það? Mér finnst það mjög góður punktur og við þurfum kannski að tala meira um það að þegar við erum að útvista verkefnum þá erum við líka að útvista lýðræðinu. En að sama skapi er mikilvægt að fámenn sveitarfélög á tilgreindum svæðum geti unnið saman að stórum málefnum eins og t.d. málefnum fatlaðra.

Það var þá ekki fleira, ég veit að við fáum þetta í umhverfis- og samgöngunefnd og ég hlakka til að fjalla frekar um þetta þar og vonandi að málið nái skjótum og góðum framgangi.


Ræðumaður: Stefán Vagn Stefánsson

Virðulegur forseti. Mig langar að ræða það mál sem hér er á dagskrá sem er tillaga til þingsályktunar um stefnumótandi áætlun í málefnum sveitarfélaga fyrir árin 2024–2038 og aðgerðaáætlun fyrir 2024–2028. Eins og fram kom í máli hæstv. ráðherra hér áðan þá var ég hluti af þeim hópi sem var að vinna að þessari skýrslu þannig að mér ber nú hálfgerð skylda til að koma hér upp og fjalla aðeins um hana enda gríðarlega mikilvægt plagg. Ég vil sömuleiðis taka undir með hæstv. ráðherra og þakka fyrir þá vinnu og það samstarf sem nefndin átti við bæði ráðuneytið og starfsmenn ráðuneytisins, sveitarfélögin og hagaðila um allt land.

Með lögum nr. 53/2018 var bætt við sveitarstjórnarlögin ákvæði um gerð stefnumótandi áætlunar ríkisins í málefnum sveitarfélaga. Samkvæmt þeirri áætlun skal ráðherra málaflokksins leggja a.m.k. á þriggja ára fresti fyrir Alþingi tillögu til þingsályktunar um stefnumótandi áætlun ríkisins um málefni sveitarfélaga til 15 ára í senn og aðgerðaáætlun til næstu fimm ára. Þetta er nýmæli og er hliðstætt annarri áætlanagerð á verksviði innviðaráðuneytisins.

Meginmarkmiðið í þessari stefnumótandi áætlun í málefnum sveitarfélaga er að draga saman meginþætti langtímastefnumörkunar ríkisins í þeim málaflokkum sem snúa að verkefnum sveitarfélaga og stuðla að samræmingu í stefnumótun ríkis og sveitarfélaga á þeim sviðum.

Í þessari vinnu og við undirbúninginn á þessari tillögu til þingsályktunar var farið í víðtækt samráð um þessa áætlun og rík áhersla lögð á gott samráð við íbúa og sveitarstjórnir og aðra hagaðila og hagsmunaaðila um allt land. Þétt samtal og samráð var við fulltrúa Sambands íslenskra sveitarfélaga allt starfsferlið og áttu þeir fulltrúa við borðið í þessari nefnd eins og áður hefur komið fram.

Verkefnið byrjaði með svokallaðri grænbók um stöðu og valkosti í sveitarstjórnarmálum þar sem sameiginlegir spurningalistar voru lagðir fyrir sveitarfélög um allt land þar sem staðan og áskoranir og tækifæri sveitarfélaganna voru kortlögð, m.a. skipulags- og húsnæðismál, og var þetta gert sumarið 2022. Það var mjög góð svörun í því og ég held að 35 af 64 sveitarfélögum hafi skilað inn. Með sama hætti var leitað eftir sjónarmiðum sveitarstjórnarfólks, íbúa og annarra hagaðila gagnvart öðrum málaflokkum ráðuneytisins á samtals átta samráðsfundum undir yfirskriftinni Vörðum leiðina. Þetta var sömuleiðis gert í október 2022.

Síðan kom að því að gera hvítbókina og í því fólst könnun m.a. á viðhorfi ungs fólks á aldrinum 16 ára til tvítugs og var það Maskína sem framkvæmdi þá könnun í upphafi árs 2023. Niðurstaðan er mjög áhugaverð, sem mér finnst vert að vekja athygli á hér, og er varðandi atvinnumöguleika og hvað atvinnumöguleikar skipta miklu máli við val á búsetu. Þessi aldurshópur metur það sem svo eða um 85,9% af þeim sem svöruðu sögðu að atvinnumöguleikar myndu skipta mestu um hvar þeir staðsetja sig í framtíðinni.

Það er sömuleiðis talað í þessari skýrslu og þessari þingsályktunartillögu um störf án staðsetningar og mikilvægi þess að ríkið deili störfum um allt land. Ég fagna því og tek heils hugar undir þá hugmyndafræði að reyna að dreifa opinberum störfum eins mikið og hægt er um allt land. Það er mjög áhugaverð tafla sem kemur hér fram og kom í umsögn Samtaka atvinnulífsins þar sem hlutfall stöðugilda opinberra starfa er brotið niður á íbúafjölda á landsvísu miðað við landshluta og kemur fram að á höfuðborgarsvæðinu, þar sem 64,6% íbúa landsins búa, eru um 71,6% stöðugilda ríkisins. Þannig að það er alveg klárt að við getum gert betur þar og ég held að það séu mikil tækifæri í því fólgin að reyna að færa opinber störf út á land sem yrði alveg gríðarleg styrking fyrir landsbyggðirnar allar.

Ég vil líka aðeins vekja athygli á því sem ég hef nú rætt töluvert oft í þessum ræðustól í samhengi við þessi störf án staðsetningar en ég held að það sé mjög áhugavert og vert að skoða fyrir opinbera, sérstaklega þegar við erum að horfa á svæði eins og brothættar byggðir og önnur svæði sem eiga undir högg að sækja, að ríkið skoði það að auglýsa störf með staðsetningu þar sem við erum í raun og veru að loka fyrir þann möguleika að þeir einstaklingar sem ráðast til þessara starfa geti síðan farið með störfin eitthvert annað. Störfin séu þannig klárlega byggðafesta fyrir það samfélag þar sem þau voru auglýst í upphafi.

Varðandi samráð í vinnu við grænbókina og hins vegar hvítbókina var það 2022–2023, endaði 4. janúar, og eftir að starfshópurinn um stefnu og aðgerðaáætlun í málefnum sveitarfélaga hafði dregið saman stefnu og aðgerðaáætlun stjórnvalda í málaflokknum út úr grænbókinni fór fram enn og aftur opið samráð um drög að stefnuskjali hvítbókar 17. mars til 14. apríl 2023.

Mig langar að fara aðeins yfir þær umsagnir og athugasemdir sem nefndin fékk. Eins og hæstv. innviðaráðherra kom inn á áðan komu umsagnir frá nokkrum litlum sveitarfélögum sem gerðu athugasemdir, t.d. Grýtubakkahreppur sem gerði athugasemdir við það að við værum að stuðla að sameiningu fámennra sveitarfélaga. Í því samhengi langar mig að vísa til stefnu ríkisstjórnarinnar um sameiningar sveitarfélaga og gildandi ríkisstjórnarsáttmála sem segir að ríkisstjórnin leggi áherslu á að stuðla að uppbyggingu öflugra og sjálfbærra sveitarfélaga þar sem samfélagslegir og fjárhagslegir hvatar eru til sameiningar. Með sama hætti er bent á yfirlýst markmið ríkisvaldsins í sveitarstjórnarlögum um að stuðla að sjálfbærni sveitarfélaga og getu þeirra til að annast lögbundin verkefni með því að stefna að 1.000 íbúa lágmarki í hverju sveitarfélagi. Grímsnes- og Grafningshreppur vildi fá betri skilgreiningu á hugtakinu búsetufrelsi og það var tekið tillit til þeirra athugasemda í þeirri þingsályktunartillögu sem hér liggur fyrir. Öryrkjabandalagið og Þroskahjálp komu sömuleiðis með áherslur sem skiluðu sér inn í þessa tillögu sem hér er. Viðskiptaráðið og Samtök atvinnulífsins lögðu áherslu á að sveitarfélögin í landinu væru fær um að veita íbúunum grunnþjónustu, stuðla að umbótum í þjónustu við börn og barnafjölskyldur og það er akkúrat grunnstefið í þessari tillögu að sveitarfélögin séu í stakk búin til að veita þá þjónustu sem kallað er eftir og íbúar á hverju svæði eiga rétt á lögum samkvæmt.

Og það er náttúrlega, virðulegur forseti, stóra málið í þessu, að gera sveitarfélögin þannig að þau geti veitt íbúum þá þjónustu sem íbúarnir eiga rétt á. Það er stóra málið í sveitarstjórnarmálunum í dag að mínu viti. Því miður er það þannig að það eru ekki öll sveitarfélög sem eru þar.

Ég er að renna út á tíma en mig hefði langað að fara aðeins yfir þessar áætlanir allar saman og þessi verkefni sem hér eru, sem eru 18 talsins og eru mjög metnaðarfull en ég sé að ég hef ekki tíma í það allt saman, það verður að bíða betri tíma. Hins vegar langar mig að segja hér að endingu að ég fagna þeirri breytingu sem við náðum að koma í gegn við vinnu þessarar þingsályktunartillögu því í fyrri áætlunum var eingöngu um verkefni innviðaráðuneytisins að ræða. Það var eingöngu verkefni þess ráðuneytis sem voru undir í þessari stefnumörkunaráætlun. Hins vegar náðum við núna, sem er mjög jákvætt, að draga fleiri ráðuneyti að. Það er alveg ljóst að hagsmunamál sveitarfélaganna eiga heima í miklu fleiri ráðuneytum heldur en innviðaráðuneytinu. Ég hlakka til að taka umræðu um þessa þingsályktunartillögu núna í haust.


Ræðumaður: Sigurður Ingi Jóhannsson

Frú forseti. Ef ég kem aðeins inn á búsetufrelsið fyrst þá er þetta að einhverju leyti gildishlaðið hugtak sem við höfum verið að vinna að sem meginmarkmið í ráðuneytinu og snýst um það að í raun og veru á hin opinbera þjónusta við atvinnulíf og allt það sem við erum að reyna að byggja upp í þessu landi að vera með þeim hætti að fólk geti búið þar sem það kýs innan þess lagaramma sem við erum með, þ.e. ekki í óleyfisbúsetu, ekki í atvinnuhúsnæði þar sem það er bannað eða sumarbústöðum þar sem þú færð ekki lögheimili. Þær áskoranir sem hafa komið upp vegna þess að menn hafa getað skráð sig óstaðsetta í hús er eitt af því sem hefur verið fjallað um í aðgerðaáætlun og að hugsanlega þurfi að skoða lögin um lögheimili og aðsetur.

Ég tel að vinnan sem fram fór þegar málefni fatlaðs fólks voru flutt frá ríki til sveitarfélaga hafi þá verið unnin af þeirra bestu manna yfirsýn eins vel og hægt var. Menn settu sér tveggja ára reynslutíma, ef ég man rétt, og töldu sig vera búna að gera þetta nokkuð vel, vegna þess að alltaf var verið að rífast um það að grunnskólafærslan hefði ekki verið gerð nægilega vel. Menn töldu sig held ég sannarlega hafa gert þetta. Því er alveg úrlausnarefni að velta fyrir sér hvers vegna kostnaðurinn hefur vaxið svona mikið. Þess vegna er eðlilegt að skoða það og alls ekki hægt að segja að ríkið hafi hlunnfarið sveitarfélögin í einhverjum aðgerðum hvað þetta varðar án þess að það sé skoðað, því að það þarf að skoða það miklu betur. Ég vænti þess að það verði skoðað og ég hef mikla trú á að það sé hægt.

Síðan eru ákveðin grá svæði og það er einn hluti aðgerðaáætlunarinnar að skoða öryggisvistun, börn með fjölþættan vanda og sérstakar húsnæðisbætur; allt hlutir sem eru að hluta til hjá sveitarfélaginu og að einhverju leyti hjá ríkinu en gæti verið betur fyrir komið á öðrum staðnum, þ.e. hjá ríkinu. Þá værum við að létta einhverjum hluta af kostnaðinum af sveitarfélögum og þyrftum þar af leiðandi kannski ekki að greiða fyrir það.


Ræðumaður: Sigurður Ingi Jóhannsson

Frú forseti. Ég þakka hv. þingmanni fyrirspurnina um einmitt þetta atriði, tekjustofnanefndina. Ég kom inn á það að því miður hefði orðið ákveðin misklíð sem varð til þess að menn skiluðu ekki sameiginlegu áliti heldur sitthvoru. Það lá hins vegar fyrir gríðarlega góð greining innan svokallaðrar Jónsmessunefndar sem ég veit að hv. þingmaður þekkir, sem er samstarfsvettvangur ríkis og sveitarfélaga um fjármál sérstaklega. Þar hefur verið rætt um að halda þessu áfram, hugsanlega með sömu fulltrúum eða jafnvel nýjum. Sú vinna er því í gangi. Hún tengist óneitanlega líka þessum breytingum sem við erum að reyna að gera á regluverki jöfnunarsjóðs, ekki kannski alfarið en allt er þetta hluti af því að tryggja ákveðna sjálfbærni í fjármálum sveitarfélaga.

Tvö verkefni hafa síðan verið til umfjöllunar; annars vegar svokallað gistináttagjald sem hefur verið á stefnu ríkisstjórnarinnar um nokkurt skeið, að færa það til sveitarfélaganna. Það var fellt niður á Covid-tímanum en hefur verið til skoðunar upp á síðkastið.

Síðan hefur verið að margra mati og líka þess sem hér stendur eðlileg krafa frá svokölluðum orkusveitarfélögum að auknar tekjur renni til þeirra. Til skamms tíma var á sínum tíma í vinnslu hjá mínu ráðuneyti, sveitarstjórnarráðuneytinu, að skoða fasteignagjöld af frekari orkumannvirkjum. Því miður varð ekki úr því en kannski hefði þá verið betri staða uppi. En þetta er eitt af því sem verið er að skoða og ég er sammála hv. þingmanni um að það þurfi að hafa alla þessa þætti til hliðsjónar þegar við erum að ræða sjálfbærni sveitarfélaga til lengri tíma.


Ræðumaður: Sigurður Ingi Jóhannsson

Frú forseti. Ef ég man rétt var fjallað um þessa áskorun í texta fjármálaáætlunar og þá staðreynd að starfshópar hafa verið að störfum. Svo má heldur ekki gleyma því, hv. þingmaður, að við síðustu fjárlagagerð varð sú breyting á að við færðum um 5 milljarða til sveitarfélaganna af tekjum ríkisins til að mæta því að kostnaður við þennan málaflokk væri sannarlega meiri en menn hefðu gert sér grein fyrir. Menn sögðu hins vegar að við þyrftum að leggjast í greiningu á því af hverju sá kostnaður hefði orðið. Er það vegna lagabreytinga sem urðu á Alþingi? Er það vegna þess að sveitarfélögin hafa hugsanlega túlkað þær lagabreytingar  með mismunandi hætti? Er það vegna þess að við höfum á einhvern hátt gert eitthvað sem ríkisvaldið hefur staðið fyrir sem hefur valdið kostnaðarauka hjá sveitarfélögunum eða hafa sveitarfélögin tekið þá ákvörðun sjálf, alveg eins og sveitarfélögin tóku þá ákvörðun að lækka tekjur sínar af leikskólagjöldum um 15 milljarða, sem er sirka upphæðin sem hv. þingmaður var að nefna? Talandi um sjálfbærni. Nú er ég ekki að tala þá ákvörðun niður vegna þess að hún var gríðarlega góð fyrir barnafólk í landinu og gerir það að verkum að við erum með meiri stuðning við barnafólk hjá hinu opinbera heldur en á Norðurlöndunum almennt. Það var ákvörðun sem sveitarstjórnarstigið tók. Ég vil því ekki setja þetta upp þannig að eitthvert vandamál sé við þennan málaflokk, málefni fatlaðra. Við þurfum hins vegar að greina af hverju kostnaðurinn hefur vaxið svona mikið og reyna að finna leiðir. Ég veit ekki annað en að sú skýrsla sem kennd er við Harald Líndal, hann er formaður hópsins, muni brátt liggja fyrir og lokaniðurstaðan. Við munum væntanlega fá að sjá inn í hana á næstu dögum eða vikum. Í kjölfarið hljótum við að þurfa að leggjast yfir það hvernig við ætlum að leysa þann vanda eins og þar er lagt til.


Ræðumaður: Sigurður Ingi Jóhannsson

Frú forseti. Ég verð að viðurkenna að ég á aðeins erfitt með að skilja spurningu hv. þingmanns. Ef hann er að fjalla um húsnæðisstefnuna þá hefur hún verið boðuð og birtist hér í næsta mánuði, og hefur talsvert mikil áhersla verið lögð á hana. Þar er verið að leggja til uppbyggingu um allt land. Ef hv. þingmaður er að vísa til þess að í rammasamkomulagi ríkis og sveitarfélaga frá síðasta ári, og síðan í samkomulagi sem var gert við Reykjavíkurborg, sem tvöfaldaði þann íbúðafjölda sem ætlað var að byggja á hverju ári úr 1.000 íbúðum í 2.000 af þessu 3.500 íbúða lágmarki sem þarf að byggja, eða allt að 4.000 — þá sér náttúrlega hv. þingmaður að ef öll hin sveitarfélögin koma að þá er stuðullinn auðvitað frekar að lækka á Reykjavíkursvæðinu, í höfuðborginni. Ef hv. þingmaður ber saman hvar hefur verið byggt mest á síðustu árum þá veit hv. þingmaður að það er ekki í Reykjavík. Ég skil því ekki alveg spurninguna. En stefnan er að koma fram og við höfum rætt hana talsvert. Sumum finnst við hafa rætt hana of mikið. Ég met það greinilega svo samkvæmt spurningu hv. þingmanns að við höfum ekki rætt hana nægjanlega oft og þurfum að koma henni betur á framfæri og munum gera það. Þar er algjört markmið að byggja upp á öllu landinu. Það er staðreynd að aldrei hafa fleiri búið á landsbyggðinni en í dag. Þar er eftirspurn eftir húsnæði, verið er að svara því og við höfum verið að byggja á síðustu árum. En ef við tökum t.d. kragann fyrir utan höfuðborgarsvæðið, þ.e. Akranes, Suðurnesin og Árborgarsvæðið, hefur hvergi verið eins mikill vöxtur og byggt eins mikið af íbúðum eins og einmitt þar en ekki á höfuðborgarsvæðinu. Þess vegna var svo mikilvægt að Reykjavíkurborg kæmi með samninginn um 2.000 íbúðir á ári næstu árin innan þessa rammasamkomulags. Þá munum við ná þessum markmiðum um 3.500 íbúðir að lágmarki og helst 4.000.


Ræðumaður: Sigurður Ingi Jóhannsson

Frú forseti. Ég mæli fyrir tillögu til þingsályktunar um stefnumótandi áætlun í málefnum sveitarfélaga fyrir árin 2024 til og með 2038 og aðgerðaáætlun fyrir árin 2024–2028.

Vönduð stefnumótun er forsenda framfara. Víðtækt samráð er grundvallarþáttur í að skapa og tryggja slíka framtíðarsýn. Því fleiri sem leggjast á árarnar því fleiri taka þátt í að stuðla að framförum og bættum lífsskilyrðum í þessu góða landi okkar. Markmið ríkisins með stefnu og aðgerðaáætlun í málefnum sveitarfélaga er að gera sveitarfélögin í landinu betur í stakk búin til að sinna lögbundnum skyldum sínum, takast á við aukna ábyrgð og áskoranir til framtíðar.

Með tvískiptri stjórnskipan ríkis og sveitarfélaga er stuðlað að valdreifingu hins opinbera. Þannig er fulltrúum íbúa í sveitarstjórnum falið að aðlaga búsetuskilyrði og nærþjónustu að þörfum íbúa í hverju sveitarfélagi fyrir sig. Tvö stjórnsýslustig kalla óneitanlega á þétt samstarf ríkis og sveitarfélaga um stefnu hins opinbera. Með ákvæði sveitarstjórnarlaga um stefnumótandi áætlun ríkisins í málefnum sveitarfélaga er stuðlað að samræmdri stefnumótun ríkis og sveitarfélaga. Ákvæðið felur í sér að ráðherra sveitarstjórnarmála leggi fram tillögu um stefnu í málaflokki sveitarfélaga til 15 ára í senn og samhangandi aðgerðaáætlun til fimm ára í senn á minnst þriggja ára fresti.

Fyrsta stefna ríkisins í málefnum sveitarfélaga fyrir árin 2019–2033 ásamt fimm ára aðgerðaáætlun var samþykkt á Alþingi árið 2020. Þungi hennar fólst í því markmiði ríkisvaldsins að í engu sveitarfélagi byggju færri en 1.000 íbúar. Með því er í senn stuðlað að því að gera sveitarfélögunum betur kleift að sinna lögbundnum skyldum sínum, efla þau hvert og eitt og þar með sveitarstjórnarstigið í heild sinni.

Tvær aðgerðir innan gildandi aðgerðaáætlunar styðja við markmið ríkisvaldsins um 1.000 íbúa lágmarkið. Önnur aðgerðin felst í lagabreytingu þess efnis að sveitarstjórnum sveitarfélaga með undir 250 íbúa við sveitarstjórnarkosningar árið 2022, þ.e. síðustu kosningar, og síðan 1.000 íbúa við sveitarstjórnarkosningar árið 2026, þ.e. næstu sveitarstjórnarkosningar, beri að hefja formlegar sameiningarviðræður við annað eða önnur sveitarfélög eða skila áliti til ráðuneytisins um stöðu og getu sveitarfélagsins til þess að sinna lögbundnum verkefnum sínum innan árs frá kosningum.

Ráðuneytið fylgdi lagabreytingunni eftir með því að senda tíu sveitarstjórnum sveitarfélaga með undir 250 íbúa rafrænan spurningaramma um álit sveitarfélaganna fyrir síðustu sveitarstjórnarkosningar. Innsend álit sveitarfélaganna renna stoðum undir grun ráðuneytisins um að oft eigi þessi sveitarfélög í erfiðleikum með að sinna sjálf lögbundnum skyldum sínum gagnvart íbúum í viðkomandi sveitarfélagi. Algengt er að þau semji við önnur fjölmennari sveitarfélög um veitingu þjónustunnar. Enda þótt samvinna sé vissulega af hinu góða og eigi almennt séð rétt á sér fylgir sá böggull oft skammrifi að fámenn sveitarfélög framselja með þessum hætti áhrif sín á mótun þjónustunnar og ábyrgð þeirra á henni gagnvart íbúunum getur orðið óskýr.

Umsagnir ráðuneytisins um álit sveitarfélaganna voru send sveitarfélögunum í gær. Í kjölfarið verður hvort tveggja kynnt fyrir íbúum, þ.e. álit sveitarstjórnanna og umsagnir ráðuneytisins, ásamt því að efnt verður til tveggja umræðna um hugsanlegar sameiningar í viðkomandi sveitarstjórn. Ef ekki er tekin ákvörðun um sameiningarferli geta minnst 10% íbúa farið fram á kosningu um ákvörðun sveitarstjórnarinnar. Þannig stuðlum við að því að íbúar þessara sveitarfélaga taki upplýsta ákvörðun um afstöðu sína til sameininga. Hin aðgerð gildandi aðgerðaáætlunar fólst í því að settar voru reglur um fjárhagslegan stuðning Jöfnunarsjóðs við sameiningu sveitarfélaga þann 1. júlí 2020. Alls er gert ráð fyrir 3,3 milljarða stuðningi á grundvelli reglnanna vegna skuldajöfnunar, byggðaframlags og fasts framlags í tengslum við nýsamþykktar sameiningar til ársins 2028.

Enda þótt formlegra áhrifa þessara aðgerða sé ekki farið að gæta er ljóst að stefnumörkun ríkisvaldsins ýtti undir sameiningar nokkurra fámennra sveitarfélaga á fyrri hluta síðasta árs. Óhætt er að segja að fyrsta stefna og aðgerðaáætlun á málefnasviði sveitarfélaganna hafi markað nokkur tímamót í þróun sveitarstjórnarstigsins fyrir þremur árum. Nú er henni fylgt eftir með tillögu til þingsályktunar um aðra stefnumótandi áætlun í málefnum sveitarfélaganna fyrir árin 2024-2038 og aðgerðaáætlun fyrir árin 2024-2028.

Í stefnumótuninni eru dregnir saman meginþættir langtímastefnumörkunar ríkisins í málefnum sveitarfélaga og stuðlað að samræmi í stefnumótun ríkis og sveitarfélaga á þeim sviðum með heildarhagsmuni sveitarstjórnarstigsins að leiðarljósi. Jafnframt eru sett fram leiðarljós um hvert stefna skuli í málefnum sveitarstjórnarstigsins með eflingu þess og sjálfbærni að markmiði. Stefna og aðgerðaáætlun í sveitarstjórnarmálum byggir á markmiðum sveitarstjórnarlaga og stefnu stjórnvalda um sjálfbæra þróun. Stefnumótunin tekur mið af fyrirliggjandi stefnumótandi áætlunum opinberra aðila um stöðu og þróun sveitarstjórnarmála og áætlunum ráðuneytisins á sviði samgangna, skipulags-, húsnæðis- og byggðamála. Grunnur samhæfingar þessara áætlana felst í sameiginlegri framtíðarsýn og meginmarkmiðum áætlananna. Þá vinna þær saman í gegnum samhæfðar aðgerðir og áherslur með viðmið um búsetufrelsi að leiðarljósi.

Vörðum leiðina samanSjaldan eða aldrei hefur farið fram jafn víðtækt samráð um stefnumótun við sveitarstjórnir, íbúa og aðra hagsmunaaðila eins og við endurskoðun sveitarstjórnaráætlunarinnar. Fyrst ber að nefna að 35 sveitarfélög með sirka 87% íbúa í landinu á bakvið sig svöruðu ítarlegum spurningarlista á sviði skipulags-, húsnæðis- og sveitarstjórnarmála um mitt ár 2022. Með sama hætti skráðu sig yfir 360 manns á rafrænar vinnustofur undir yfirskriftinni síðasta haust. Síðast en ekki síst fólst samráðið í viðhorfskönnun meðal 400 ungmenna á aldrinum 16 til 20 ára til málaflokka ráðuneytisins í byrjun þessa árs.

Ótalið er hefðbundið opið samráð í gegnum samráðsgátt stjórnvalda um grænbók og drög að stefnuskjali í hvítbók. Í umsögnum um báðar skýrslurnar tókust á gagnrýnið viðhorf fulltrúa nokkurra fámennra sveitarfélaga gagnvart aðgerðum ríkisvaldsins til að stuðla að sameiningu sveitarfélaga og sjónarmið fulltrúa atvinnulífs og samtaka fatlað fólks um að ganga þurfi lengra í sameiningu sveitarfélaga.

Eins og lög gera ráð fyrir skipaði ég starfshóp til að draga stefnu og aðgerðaáætlun út úr grænbókarskýrslu um stöðu og valkosti á sveitarstjórnarstiginu síðastliðið haust. Starfshópurinn undir forystu Stefáns Vagns Stefánssonar, alþingismanns, tók verkefnið föstum tökum því að aðeins fáum mánuðum síðar lá fyrir vönduð stefnumótun eftir gott samstarf fulltrúa beggja stjórnsýslustiga.

Mig langar til að nota tækifærið til að þakka þessum vaska fjögurra manna hópi fyrir þeirra metnaðarfulla framlag. Sérstakir þakkir fær Samband íslenskra sveitarfélaga fyrir mikilsvert framlag þess til þessarar vegferðar. Síðast og alls ekki síst vil ég svo þakka öllum þátttakendum í samráðinu fyrir dýrmætt framlag þeirra til stefnumótunarinnar.

Markmið stefnunnar eru skýr. Annars vegar að sveitarfélög á Íslandi verði öflug og sjálfbær vettvangur lýðræðislegrar starfsemi. Hins vegar að sjálfstjórn og ábyrgð sveitarfélaga verði virt ásamt því að tryggð verði sem jöfnust réttindi og aðgengi íbúa að þjónustu. Stefnumörkuninni fylgir aðgerðaáætlun með 18 tölusettum aðgerðum til að vinna að þessum markmiðum.

Helstu nýjungar nýrrar aðgerðaáætlunar felast annars vegar í áherslu á sjálfbærni og umhverfis- og loftslagsmál og hins vegar í útvíkkun aðgerðaáætlunarinnar inn á fagsvið annarra ráðuneyta í þágu ungra barna, fólks með fötlun og innflytjenda. Í samræmi við vilja samráðsaðila og í þéttu samstarfi við viðkomandi ráðuneyti geymir nýja aðgerðaáætlunin aðgerðir á sviði málaflokks fatlaðs fólks, barna og innflytjenda.

Aðgerðir á sviði fjármála fela margar hverjar í sér framhald af aðgerðum innan fyrri aðgerðaáætlunar. Fyrst ber að nefna vinnu við áframhaldandi greiningu nýrra og eldri tekjustofna sveitarfélaga til að stuðla að fjárhagslegri sjálfbærni þeirra til framtíðar.

Því miður varð ágreiningur milli fulltrúa ríkis og sveitarfélaga til þess að fyrri tekjustofnanefndin skilað ekki sameiginlegri niðurstöðu. Engu að síður liggur eftir nefndina ítarleg kortlagning á fjármálum sveitarfélaga og verður unnið á grundvelli hennar að framtíðarstefnumörkun.

Haldið verður áfram vinnu við endurskoðun fjármálakafla sveitarstjórnarlaga. Ólík sjónarmið ríkis og sveitarfélaga mættust í vinnu fyrri nefndar um endurskoðunina. Fulltrúar ríkisins töldu mikilvægt að setja skýrar fjármálareglur, tilgreina frekari viðmið um einstaka ákvæði laganna og þróa áfram tiltekna fjármálalega mælikvarða með faglegum hætti. Fulltrúar sveitarfélaganna vildu að þeim væri treyst til að setja sér ígrundaða stefnu og fylgja skynsamlegri fjármálastjórn innan nánast óbreyttra fjármálareglna. Nýjum hópi innan nýrrar aðgerðaáætlunar verður falið að leiða saman þessi ólíku sjónarmið og verður niðurstaðan nýtt við endurskoðun sveitarstjórnarlaga.

Framhaldsaðgerð á sviði fjármála felur í sér að lokið verði við endurskoðun regluverks Jöfnunarsjóðs sveitarfélaga. Brýn þörf er á endurskoðun regluverks sjóðsins því að mikil breyting hefur orðið á verkefnum hans með flutningi viðamikilla verkefna frá ríki til sveitarfélaga. Markmið breytinganna er að bæta gæði jöfnunar, einfalda útreikninga og skipulag sjóðsins. Síðast en ekki síst felur ný fjármálaaðgerð í sér að tryggður verði farvegur faglegs kostnaðarmats frumvarpa þegar líkur eru á að kostnaður falli á sveitarfélög.

Ný aðgerðaáætlun felur í sér viðamikla endurskoðun á gildandi sveitarstjórnarlögum og metnaðarfullar aðgerðir á sviði þjónustu. Fyrsta aðgerðin á sviði þjónustu felst í því að skilgreina hvaða þjónustu sveitarfélögin þurfi að veita til að uppfylla lágmarksrétt íbúa til þjónustu. Eins og við vitum ber sveitarfélögunum að sinna hátt í 80 lögbundnum verkefnum á sviði þjónustu og annarrar starfsemi. Því miður er því alls ekki þannig farið að öll sveitarfélög hafi burði til þess að sinna þessum verkefnum. Þess vegna þótti starfshópnum þörf á því að skilgreina betur þennan rétt. Önnur aðgerð á sviði þjónustu kallast á við verkefni byggðaáætlunar um skilgreiningu á grunnþjónustu og felst í því að þegar búið verði að skilgreina grunnþjónustu verði þjónustan mæld og stuðlað að framþróun hennar.

Þriðja og síðasta aðgerðin á sviði almennrar þjónustu felur í sér markvissari verkaskiptingu ríkis og sveitarfélaga. Fyrri hlutinn fjallar um greiningu á ábyrgðarskiptingu og hugsanlega tilfærslu verkefna á milli stjórnsýslustiga. Seinni hlutinn felst í því að afmá svokölluð grá svæði í þjónustu ríkis og sveitarfélaga, þ.e. að tryggja að íbúar verði ekki fyrir þjónustuskerðingu eða jafnvel þjónustufalli þegar þjónustu af hendi annars stjórnsýslustigsins sleppir og hitt tekur við þjónustunni. Þessi aðgerð gagnast ekki hvað síst viðkvæmum hópum á borð við fólk með fötlun þótt gráu svæðin leynist vissulega víða.

Frú forseti. Sveitarfélögin standa frammi fyrir stórum áskorunum, ekki aðeins á Íslandi heldur út um allan hinn vestræna heim. Þau þurfa að bregðast við hækkandi meðalaldri þjóða, dvínandi trú á lýðræði og loftslagsvá, svo að nokkrar áskoranir séu nefndar. Í nýrri aðgerðaáætlun er brugðist við þessum áskorunum með einum eða öðrum hætti. Aðgerð til að bæta þjónustu við börn á aldrinum 0-6 ára stuðlar að því að bæta aðstæður barnafjölskyldna. Aðgerð um að meta betur menntun og reynslu innflytjenda í starfsliði sveitarfélaga um leið og stuðlað er að betri þjónustu við innflytjendur er að sama skapi til þess fallin að bæta aðstæður innflytjenda og ýta undir farsæla aðlögun þeirra að íslensku samfélagi. Hvort tveggja eru mikilvægir þættir til að stuðla að áframhaldandi velsæld og lýðfræðilegum stöðugleika þjóðarinnar.

Brugðist er við dvínandi lýðræðisþátttöku með því að stuðla að virkara íbúalýðræði, bæta aðstæður kjörinna fulltrúa og leiða fram kynjað mælaborð í jafnréttismálum. Með sama hætti er brugðist við loftslagsvánni með kortlagningu aðgerða sveitarfélaga í þágu umhverfis- og loftslagsmála, mótun tillagna um samhæfð vinnubrögð og frekari aðgerðir til að tryggja markvissari árangur í losun gróðurhúsalofttegunda.

Við megum heldur ekki gleyma því að tækifæri sveitarfélaganna eru mýmörg. Eitt af þeim felst í möguleikum þeirra til framfara með stafrænni umbreytingu. Heimsfaraldurinn hefur sannarlega orðið okkur áminning um þessa staðreynd og á sinn þátt í þeirri áherslubreytingu ríkisvaldsins að auglýsa öll störf óstaðbundið nema eðli starfanna krefjist annars. Von mín og trú er að þessi áherslubreyting verði lyftistöng fyrir landsbyggðirnar.

Síðast en ekki síst langar mig til að nefna mikilvægi þess að aðgerðaáætlunin felur í sér nánari skilgreiningu á viðmiði um sjálfbærni sveitarfélaga á sviði fjármála, samfélags og umhverfis í samræmi við heimsmarkmið Sameinuðu þjóðanna svo og á áskorunum hugtaksins búsetufrelsi. Ég lít svo á að hugtakið búsetufrelsi feli í sér eins konar gildi eða viðmið um markmið. Engu að síður hefur notkun hugtaksins kallað fram ýmsar vangaveltur meðal sveitarstjórna, einkum í sveitarfélögum með mikla sumarhúsabyggð, um skyldur sveitarfélagsins til þess að veita þjónustu til íbúa í þeim. Starfshópurinn mætir þessum vangaveltum með aðgerð um greiningu á áskorunum búsetufrelsis út frá gildandi lögum. Sérstaklega verður skoðað hvort ástæða sé til að breyta lögum um lögheimili og aðsetur.

Virðulegi forseti. Ný stefna og aðgerðaáætlun mun hafa margháttuð jákvæð áhrif á velsæld, framþróun og sjálfbærni sveitarfélaga. Stefnumótunin mun skila sér í betri lífsskilyrðum íbúa, markvissari rekstri sveitarfélaga og bættum rekstrarskilyrðum fyrirtækja. Nú sem fyrr er brýnt að ríki og sveitarfélög snúi bökum saman um að leiða þessar grundvallarsamfélagsheildir með samhentum hætti inn í framtíðina.

Ég hef nú gert grein fyrir helstu efnisatriðum þingsályktunartillögunnar og legg til að henni verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Lilja Alfreðsdóttir

Virðulegur forseti. Ég held að það sé hins vegar svolítið mikilvægt, af því að við erum að ræða þessi mál, að verðbólgan, hún er ekki séríslenskt fyrirbæri. Flest ríki hafa verið að kljást við hana að undanförnu og þau ríki sem hafa verið með hæsta verðbólgu hafa líka verið að glíma við mikla eftirspurn eftir vinnuafli. Við höfum verið að sjá að atvinnuleysi hefur verið að mælast mjög lítið á Íslandi og hér hefur verið talsverð þensla og það er ekki hægt að horfa fram hjá því. Aðalatriðið núna er að ná þessari verðbólgu niður þannig að heimilin þurfi ekki að kljást við gríðarlegan vaxtakostnað árið 2024. Þessi ríkisstjórn er búin að forgangsraða allri efnahagsstjórnun í þágu þess. Ríkisfjármálin, Seðlabankinn er að gera sitt, bankarnir, við sjáum að ný útlán eru búin að dragast verulega saman, einkaneysla er að minnka. Ég tel að þetta muni koma, en það er mjög mikilvægt að standa þessa vakt eins og hv. þingmaður hefur verið að gera.


Ræðumaður: Lilja Alfreðsdóttir

Virðulegur forseti. Það sem hv. þingmaður ræðir hér er að mínu mati, og ég hef margítrekað sagt það, stærsta viðfangsefni íslenskrar efnahagsstjórnar og við verðum að ná tökum á verðbólgunni. Það sem hefur verið að gerast er að verðbólgan hefur lækkað frá því að vera næstum því 10% í 7,7%. Einkaneysla er að minnka, það eru aðhaldssöm ríkisfjármál. Peningastefnunefnd Seðlabanka Íslands hefur margítrekað hækkað stýrivexti og nú er svo komið með mörg lán sem tekin voru fyrir sirka tveimur til fimm árum að það er endurskoðunarákvæði þar og vaxtabyrði getur hækkað verulega. Það verður stórt vandamál á næsta ári náum við ekki þessari verðbólgu niður og ég er sammála hv. þingmanni að það er stærsta áskorunin. Það sem er hins vegar að gerast, og ég tel að hv. þingmaður líti fram hjá, er að hagstjórnin þessa dagana gengur í takt og ég held að við munum sjá á næstunni lækkun á verðbólgu, m.a. vegna þess að krónan hefur verið að styrkjast. Þess vegna tel ég að það séu talsverðir möguleikar á því að við munum ekki sjá þessa gríðarlegu hækkun á vöxtum, að því gefnu að við náum verðbólgunni niður. Gerist það ekki þá þarf að ráðast í umfangsmiklar efnahagsaðgerðir til þess að aðstoða þau heimili sem lenda í þessu verðbólguskoti.


Ræðumaður: Lilja Alfreðsdóttir

Virðulegur forseti. Eins og hv. þingmaður veit mætavel gilda sérstök lög um Samkeppniseftirlitið og þar er kveðið á um mikið sjálfstæði þess og eftirlitshlutverkið er hjá stjórninni.

Hv. þingmaður spyr út í einstakar spurningar sem Samkeppniseftirlitið leggur fyrir sjávarútvegsfyrirtækin. Ég ætla ekki að leggja dóm á það nema ég sé búin að skoða það mjög gaumgæfilega hvort þessar spurningar eigi rétt á sér. Hins vegar er alveg ljóst að Samkeppniseftirlitið gat ekki beitt þeim dagsektum sem það setti á fyrirtækin og Samkeppniseftirlitið er að virða það og það er stjórnar Samkeppniseftirlitsins að fjalla um þessi mál með ítarlegri hætti.


Ræðumaður: Lilja Alfreðsdóttir

Virðulegur forseti. Ég vil þakka hv. þingmanni fyrir fyrirspurnina. Hv. þingmaður spyr út í niðurstöðu áfrýjunarnefndarinnar og vil ég segja við hv. þingmann að ég er sammála því að það beri að virða sjálfstæði Samkeppniseftirlitsins í hvívetna. Það sem áfrýjunarnefndin er að segja er að Samkeppniseftirlitið eigi ekki að beita valdheimildum sínum eins og hún gerði í þessu tilfelli vegna þess að samningurinn er við þriðja aðila. Þess vegna sé búið að skerða sjálfstæði Samkeppniseftirlitsins. Ég er sammála áfrýjunarnefndinni hvað það varðar. Það ber að beita slíkum valdheimildum af hógværð og það kemur fram hjá áfrýjunarnefndinni.

Varðandi spurningu hv. þingmanns um verklagið er það svo að Samkeppniseftirlitið hefur haft það á dagskrá sinni alveg frá 2013 að skoða eignatengsl í sjávarútvegi. Þegar matvælaráðuneytið hefur frumkvæði eða setur þennan samning í hendurnar á Samkeppniseftirlitinu horfir það aðeins öðruvísi við en þegar Samkeppniseftirlitið hefur fullt frumkvæði að þessari rannsókn. Ég er sammála áfrýjunarnefndinni hvað það varðar. Nú hefur Samkeppniseftirlitið tekið nýja ákvörðun. Það er auðvitað stjórnarinnar að fjalla um hana og stjórnarformaðurinn hefur sagt í fjölmiðlum að hún muni gera það.




Ræðumaður: Lilja Alfreðsdóttir

Virðulegi forseti. Það er alveg ljóst að verðbólga er of há á Íslandi og vextir eru of háir og þess vegna er það algjört forgangsmál hjá ríkisstjórninni að verðbólgan lækki. Hún hefur verið að lækka en hún þarf að lækka meir. Það er alveg ljóst í mínum huga að sú vaxtabyrði sem heimilin bera og fyrirtækin — þessi kostnaður er of mikill. En þetta er ekki herkostnaður vegna krónunnar. Ástæðan fyrir því að vextir eru hærri á Íslandi er m.a. vegna þess að hagvöxtur er meiri á Íslandi. Það er of mikil spenna á vinnumarkaðnum. Ég verð að segja alveg eins og er að atvinnustig á Íslandi er með því allra besta sem gerist í Evrópu og hagvöxtur er mjög mikill. Það breytir því hins vegar ekki að við verðum að ná þessari verðbólgu niður og allir þurfa að taka þátt í þeirri vegferð.


Ræðumaður: Lilja Alfreðsdóttir

Virðulegur forseti. Ég er að sjálfsögðu alltaf til í samtal um efnahagsmál, um verðbólgu, vexti, verðtryggingu eða ekki verðtryggingu og hv. þm. Þorgerður Katrín Gunnarsdóttir spyr út í krónuna og hvort við séum til í að ræða hana. Að sjálfsögðu.

Eitt af því sem við sjáum í íslenskri hagsögu er að kaupmáttaraukning heimilanna hefur verið gríðarleg á síðustu misserum. Við stöndum auðvitað frammi fyrir stórri áskorun sem er þessi verðbólga og ég ætla ekkert að draga dul á að ég hefði viljað sjá hana lækka hraðar en hún hefur gert. Við erum núna að leita allra leiða til þess að stuðla að því að svo megi verða með því að leggja aukna áherslu á neytendavernd, hitta alla sem eru í forsvari fyrir dagvöruverslunina og reyna að skoða hvort það sé eitthvað þar sem gæti stuðlað að því að við fengjum mögulega lægra vöruverð og skoða framleiðni birgja og heildsala í landinu. Allt er þetta gert til þess að veita aukið aðhald og sýna fyrirtækjunum í landinu að við erum að standa þessa neytendavakt.

Varðandi krónuna er það svo að Seðlabanki Íslands gerði á sínum tíma mjög góða úttekt á því hvað myndi henta Íslendingum best í gjaldmiðlamálum. Seðlabankinn var mjög afgerandi í þeirri niðurstöðu sinni að eins og staðan væri í dag hentaði sjálfstæð peningastefna okkur og hún hefði skilað okkur umfangsmiklum ávinningi. Ef við ætlum svo að fara að skoða hvernig framtíðarskipulag peningastefnu á Íslandi eigi að vera þá tel ég að við verðum alltaf að skoða hagsveiflur viðkomandi ríkis og gjaldmiðilinn út frá þeim, vegna þess að það sem hefur gerst á Íslandi er að hagvöxtur hefur til að mynda verið mun meiri en í löndum Evrópusambandsins og þá hentar sá gjaldmiðill að mínu mati alls ekki íslensku hagkerfi.


Ræðumaður: Lilja Alfreðsdóttir

Virðulegi forseti. Nú er það svo að hækkun á fjárheimildum til Samkeppniseftirlitsins frá 2014–2024 er um 123% eða um 180 milljónir þannig að það er ekki hægt að segja að ríkisstjórnin eða ríkisvaldið sé ekki að sinna samkeppnismálum. Ég held að við sjáum það, hv. þingmaður, á þeim rannsóknum sem Samkeppniseftirlitið hefur verið að fara í að það verður ekki sagt að við séum ekki búin að standa við bakið á þessari sjálfstæðu stofnun með aukningu á fjárheimildum til hennar þannig að ég vísa því á bug.


Ræðumaður: Lilja Alfreðsdóttir

Virðulegi forseti. Að sjálfsögðu höfum við það í huga að styðja við allt umhverfi samkeppnismála og neytendamála á Íslandi. Allt annað er algerlega útilokað. Fjárveitingar til Samkeppniseftirlitsins hafa verið að aukast. Við getum auðvitað alltaf, eins og hv. þingmaður þekkir, gert betur hvað það varðar en ég vil bara fullvissa hv. þingmann um að það stendur ekki til að leggja niður Samkeppniseftirlitið eða veikja það. Þvert á móti.


Ræðumaður: Líneik Anna Sævarsdóttir

Virðulegi forseti. Mig langaði að koma hér örstutt til að hafa nokkur orð um þessa tillögu um skipun starfshóps um umönnun og geymslu líka. Þetta er tillaga sem ég er meðflutningsmaður á og styð heils hugar. Mig langar eiginlega bara að lýsa þessum aðstæðum og þeim breytingum sem hafa orðið.

Á 152. þingi lagði ég fram fyrirspurn til þriggja ráðherra um líkgeymslur. Það er skemmst frá því að segja að af þeim svörum sem þar bárust er ljóst að hvergi liggur fyrir nein heildaryfirsýn um hvar er aðgangur að líkgeymslum í landinu og hvar ekki. Á Austurlandi, þar sem ég þekki best til, háttar víða þannig til að félagasamtök, kvenfélög, björgunarsveitir eða önnur samtök sem vinna samfélögunum í haginn höfðu gefið líkgeymslur sem eru staðsettar í hjúkrunarheimilum, í heilbrigðisstofnunum, jafnvel björgunarsveitarhúsum. Þarna var í öllum tilfellum vel búið að þessari aðstöðu í upphafi en eftir því sem samgöngur batna og heilbrigðisstofnanir hafa sameinast frá því að vera stakar einingar í hverjum firði og orðið ein stór heilbrigðisstofnun á Austurlandi og ein heilbrigðisstofnun fyrir Norðurland, eftir því sem þessar sameiningar verða breytast þarfirnar og það kannski þarf ekki líkgeymslu í hverjum þéttbýliskjarna. Síðan bilar eitthvað eða húsnæðið gengur úr sér og þá er ekki endilega ljóst hver á líkgeymsluna, hverjum ber að viðhalda henni eða yfir höfuð hvort það er einhver sem ber ábyrgð á húsnæðinu, einhver stofnun sem enn er starfandi. Það hafa komið upp ýmsir vinklar á þessum málum sem bitna síðan á þeim sem þurfa að nýta sér þessa aðstöðu, aðstandendum látinna. Þannig að ég tel mjög mikilvægt mál að skýra það hvernig viljum við haga þessum málum til framtíðar þannig að sómi verði að.


Ræðumaður: Líneik Anna Sævarsdóttir

Virðulegi forseti. Ég mæli hér fyrir tillögu til þingsályktunar um skráningu og bókhald kolefnisbindingar í landi. Flutningsmenn tillögunnar, auk þeirrar sem hér stendur, eru þau Hafdís Hrönn Hafsteinsdóttir, Halla Signý Kristjánsdóttir, Lilja Rannveig Sigurgeirsdóttir, Þórarinn Ingi Pétursson, Hanna Katrín Friðriksson og Þórunn Sveinbjarnardóttir.

Tillagan hljóðar svo, með leyfi forseta:

„Alþingi ályktar að fela matvælaráðherra að skýra reglur um skráningu og bókhald kolefnisbindingar í landi og önnur þau atriði sem landeigendur þurfa að taka tillit til þegar þeir selja kolefniseiningar eða nýta þær til kolefnisjöfnunar í eigin rekstri.

Matvælaráðherra skili Alþingi greinargerð um skráningu og bókhald kolefnisbindingar í landi eigi síðar en 1. febrúar 2024.“

Tillagan gengur með öðrum orðum út á það að dregnar verði saman á einn stað úr hinu ýmsa regluverki einhvers konar leiðbeiningar stjórnvalda um það hvernig landeigendur geta staðið að vinnu við kolefnisbindingu í landi þannig að hún uppfylli þær reglur sem gerðar eru kröfur um til að hægt sé að nota kolefnisbindingu til einhvers konar jöfnunar í bókhaldi.

Það er að mörgu að hyggja hjá þeim sem vilja nota land til að binda kolefni eða að fara markvisst í að draga úr losun kolefnis frá landi og eitt af því er að standa rétt að málum til þess að hægt sé að skrá kolefnisbókhaldið í samræmi við innlendar og alþjóðlegar reglur. Það er auðvelt að rökstyðja það að óljósar upplýsingar um regluverkið eins og það er núna og skortur á leiðbeiningum standi kolefnisbindingu á Íslandi fyrir þrifum. Það bæði skapar hindranir fyrir þá sem ráða yfir landi þannig að þeir geti þróað áfram sín verkefni og eins eru hindranir fyrir þá sem vilja kaupa kolefnisbindingu eða að leggja fram fjármagn til kolefnisbindingar á móti einhvers konar losun sem starfsemi þeirra stendur fyrir. Það er mikilvægt að þarna veiti stjórnvöld leiðsögn.

En að tillögunni sjálfri og ætla ég að fara yfir ákveðin atriði úr greinargerðinni. Tillagan var lögð fram á 153. löggjafarþingi, síðasta þingi, í fyrsta skipti og er nú endurflutt nánast óbreytt. Markmiðið með tillögunni  er að vinna gegn loftslagsbreytingum með því að skýra þá umgjörð sem bændur og umráðamenn lands þurfa að virða og uppfylla við kolefnisbindingu í landi. Ein af mikilvægum forsendum þess er að ljóst sé hvernig standa skal að skráningu og bókhaldi kolefnisbindingar þannig að þeir sem þess óska geti annaðhvort selt kolefniseiningar á frjálsum markaði eða fengið þær viðurkenndar við kolefnisjöfnun eigin rekstrar í bókhaldi sínu, grænu bókhaldi einhvers konar.

Til að vinna gegn loftslagsbreytingum af völdum gróðurhúsalofttegunda og til að uppfylla markmið Íslands í loftslagsmálum þarf að draga markvisst úr losun gróðurhúsalofttegunda úr landi og nota land til að binda kolefni þar sem það á við. Margir bændur og aðrir umráðamenn lands eru tilbúnir til að nota hluta af því landi sem þeir hafa yfir að ráða til að binda kolefni og oft er raunar hægt að samþætta kolefnisbindingu og önnur landnýtingarmarkmið, svo sem ræktun skóga til viðarframleiðslu, skjóls og beitar.

Kolefnisbinding í landi er langtímafjárfesting sem bæði bindur landnýtingu og fjármagn til fjölda ára. Því er mikilvægt að leikreglur séu skýrar. Leiðsögn stjórnvalda í þessum málum er á margan hátt óskýr eins og er, t.d. að því er varðar samspil kolefniseininga sem seldar eru á frjálsum markaði og loftslagsbókhalds Íslands, mat á kolefniseiningum til kolefnisjöfnunar eigin rekstrar og mat á kolefniseiningum þar sem markmið ræktunar eru fleiri en binding kolefnis.

Í því ljósi leggja flutningsmenn til að matvælaráðherra verði falið að skýra reglur um skráningu og bókhald kolefnisbindingar í landi og önnur þau atriði sem landeigendur þurfa að taka tillit til þegar þeir selja kolefniseiningar eða nýta þær til kolefnisjöfnunar í eigin rekstri.

Áður en lengra er haldið er kannski rétt að geta þess að ein kolefniseining samsvarar einu tonni af koltvísýringi sem getur verið bundið í gróðri eða í jarðvegi og þannig getur jöfnunin annaðhvort falist í nýrri bindingu eða því að komið sé í veg fyrir að koltvísýringur eða kolefni losni úr landi eða gróðri.

Umráðamenn lands horfa til þess að nýta eigið land til kolefnisjöfnunar rekstrar í bókhaldi sínu en margir bændur hafa raunar lengi unnið markvisst að kolefnisjöfnun búrekstrar. Undanfarin ár hafa ýmis fyrirtæki fjárfest í landi til þess að búa til tækifæri til kolefnisjöfnunar á móti öðrum rekstri á ólíkum sviðum, svo sem vélaverktöku, sjávarútvegi eða verslun. Ekki virðist ljóst hvernig rekstraraðilar geta gert grein fyrir kolefnisjöfnun eigin rekstrar á landi sem þeir hafa til umráða. Þá er að mörgu leyti óljóst hvaða kröfur eru gerðar til vottunar slíkrar bindingar.

Forsendur fyrir viðskiptum með kolefnisbindingu á valkvæðum og frjálsum markaði eru að vottunarkerfi séu til staðar, að kolefniseiningar séu skráðar í viðurkennda gagnagrunna og viðurkennd vottunarstofa votti seldar einingar og mæli og staðfesti bindingu í samræmi við áætlanir eftir að ræktunin er farin að skila árangri og að kolefnisbindingin eigi sér stað með nýjum verkefnum, svo sem skógrækt, sem ekki hefði verið ráðist í nema með það að markmiði að binda kolefni.

Varðandi  þetta atriði, á meðan umgjörðin er óljós, þá held ég að margir bíði með að hefja ný kolefnisbindingarverkefni ef það er ekki fullkomlega ljóst frá upphafi hvort það muni uppfylla kröfur um kolefnisbindingu á markaði. Meðan stjórnvöld veita ekki betri leiðbeiningar í dag þá fara færri verkefni af stað heldur en ella. Hér á landi hefur verið boðið upp á einfaldari leiðir en vottaðar einingar til kolefnisjöfnunar en ýmislegt bendir til þess að þau verkefni muni þróast yfir í vottuð verkefni.  Samhliða því að leikreglur um kolefnisbókhald verði skýrðar gæti þurft að endurskoða samstarf ríkisins við bændur og fjölga leiðum til samstarfs, t.d. þannig að þeir sem vilja geti ræktað skóga með minni ríkisstuðningi en nú er í skógræktarverkefnunum sem eru samstarfsverkefni ríkis og bænda. Það mætti hugsa sér nýja tegund af samstarfi þar sem hugsanlega kæmu inn styrkir til þess að hefja ræktunina en síðan gæti skógræktin farið inn á frjálsan markaðinn og bændur selt kolefniseiningar. En til þess að þetta geti orðið þarf að fara í ákveðnar greiningar á því hvort viðskipti með kolefniseiningar geti staðið undir grunnfjármögnun skógræktar hjá bændum og landeigendum í framtíðinni.

Það hefur verið farið í ákveðnar breytingar til að hvetja til skógræktar og í ársbyrjun 2021 tóku gildi breytingar á lögum um tekjuskatt sem ættu að freista lögaðila. Samkvæmt þeim má nota allt að 0,85% árstekna til kolefnisjöfnunar án tekjuskattsgreiðslu fyrir yfirstandandi ár þegar framlögin eru greidd. Þetta á við um aðgerðir í rekstri til kolefnisjöfnunar lögaðilans og um fjárframlög til skógræktar, uppgræðslu og endurheimtar votlendis. Þetta var mjög gott skref en framgangur þess gæti einmitt ráðist af því hvaða reglur og leiðbeiningar verða settar um mat á kolefniseiningunum.

Frá því að tillagan var fyrst lögð fram fyrir tæpu ári síðan barst mér svar frá umhverfis-, orku- og loftslagsráðherra við fyrirspurn um samspil kolefnisbókhalds innan lands og alþjóðlega bókhaldsins og satt best að segja þá virðist mér ýmislegt óskýrt í þeim efnum. En í svarinu kom fram að ákveðið hefur verið að umhverfis-, orku- og loftslagsráðherra skipi starfshóp sem falið verði að leggja mat á möguleika og áskoranir varðandi þátttöku íslenskra fyrirtækja og ríkisstofnana á alþjóðlegum kolefnismörkuðum. Ég held að þetta sé mjög brýnt mál og vil hvetja hæstv. ráðherra til að halda áfram á þeim vettvangi en tel á sama hátt mjög mikilvægt að matvælaráðherra skýri reglurnar og veiti leiðbeiningar til þeirra sem fara með umráð yfir landi.

Þá var einnig í ágúst síðastliðnum haldin ráðstefna á vegum Lagastofnunar Háskóla Íslands um kolefnismarkaði og tengsl þeirra við löggjöf og stefnumótun um loftslagsmál og þar voru til grundvallar spurningar eins og hvaða hlutverki kolefnismarkaðir gegna í loftslagsaðgerðum og hvernig þeir tengjast skuldbindingum, löggjöf og stefnumótun íslenskra stjórnvalda í loftslagsmálum og hvaða reglur gilda um viðskipti með kolefniseiningar og kolefnisjöfnun. Í stuttu máli má segja að mjög margt gagnlegt kom fram á þessari ráðstefnu en jafnframt var þar staðfest að það er allt of margt óljóst um regluverkið og hvernig landnotendur jafnt sem þeir sem vilja kaupa kolefnisjöfnun eiga að haga sér á kolefnismarkaðnum. Það sé mikilvægt að það séu skýrar reglur sem tryggi traust og trúverðugleika og eftirlit og það sé samræmi í reglunum sem snúa að þeim sem hafa land til umráða, þ.e. þeim sem búa til kolefniseiningarnar, og þeim sem hafa áhuga á að kaupa einingarnar og telja þær fram í sínu bókhaldi. Og svo, eins og tillagan gengur út á, þá snýst þetta líka um reglurnar gagnvart þeim sem vilja sjálfir nota þær einingar sem þeir framleiða.

Vil ég bara ítreka það að lokum að það er mjög mikilvægt að skýra lagaumhverfið og leiðbeiningar í því lagaumhverfi sem þó er til staðar núna og alþjóðlega regluverki þannig að þeir sem vilja vinna á þessum markaði feti sig réttu leiðina strax frá upphafi. Og auðvitað er það mjög mikilvægt að bændur geti nýtt það kolefni sem þeir binda til jöfnunar í eigin rekstri, hvernig svo sem þau verkefni eru til komin í upphafi.


Ræðumaður: Þórarinn Ingi Pétursson

Virðulegi forseti. Ég vil byrja á því að þakka hv. þm. Þorbjörgu Sigríði Gunnlaugsdóttur fyrir ljómandi flutning á þessari þingsályktunartillögu sem hér um ræðir, um græna hvata fyrir bændur. Mig langar að koma aðeins inn í þessa umræðu hvað það varðar og taka undir með hv. þingmanni og þeim flutningsmönnum sem að þessu máli standa um mikilvægi þess að láta hendur standa fram úr ermum í þessu máli því að verkefnið er ærið og við eigum mikið af landi sem við getum grætt. Sömuleiðis eigum við mikið af landi þar sem við getum plantað skógi og ég minni á að í þessu samhengi  var lögð fram á síðasta löggjafarþingi, í svipuðum anda, þingsályktunartillaga sem sneri að þjóðarátaki í landgræðslu og skógrækt.

Ég fagna því sérstaklega hvað það varðar að það er verið að koma hér inn á að greiða mönnum fyrir þá vinnu sem menn hafa lagt til við landgræðsluna. Það er þannig í dag í gegnum bæði verkefnið Bændur græða landið og í gegnum Landbótasjóð að þá hafa bændur, fyrst og fremst bændur í sjálfu sér, lagt til tæki og tól og vinnu endurgjaldslaust og fengið hluta, 60% sirka, greiddan af áburðarkostnaði. Þetta samstarfsverkefni hefur verið við lýði í ja, 20 og eitthvað ár, ég man nú ekki alveg akkúrat hvenær það byrjaði, og hefur mikill árangur verið af því. Öðruvísi horfir svo sem við um verkefni sem snúa að Landbótasjóði. Þau eru annars eðlis en á mjög svipaðan hátt er það að bændur hafa lagt þar til sjálfboðavinnu fyrst og fremst við þá vinnu. Aftur á móti hefur Landgræðslan lagt til áburðinn að fullu í því verkefni.

Það hafa átt sér stað mjög miklar breytingar, t.d. hvað fjölda sauðfjár varðar hér á landi. Síðan 2016 hefur vetrarfóðruðu sauðfé fækkað um sirka 100.000 sem er gríðarlegt. Nú er svo komið að við erum komin að ákveðnum sársaukamörkum hvað það varðar og fé má í sjálfu sér ekki fækka meira. Það er kannski þá eini punkturinn sem ég tek ekki undir í þessari þingsályktunartillögu, að biðja menn um að fækka fé. En aftur á móti þá tel ég, og það hefur verið sýnt fram á það og það þekkist mjög vel, að þeir sem hafa lagt hvað mest á sig við uppgræðslu á landi eru sauðfjárbændur, starfandi sauðfjárbændur sem hafa séð hag af því að hlúa að landinu. Við þekkjum það sem höfum staðið í þessum verkefnum að það er hægt að ná ótrúlegum árangri við uppgræðslu á landi þrátt fyrir að maður friði það ekki. Með hóflegri beit er hægt að ná alveg ótrúlegum árangri, bara með nettri áburðargjöf og sömuleiðis erum við náttúrlega að horfa til þess að við erum með hálfgerða beitarstýringu á þessu, hvenær fé er sleppt á og svoleiðis.

En mikilvægi þess að ráðast í svona átak held ég að verði seint metið til fjár því að tölurnar sem koma hér fram hjá hv. þingmanni eru mjög stórar og verðmætin eru þarna ótvíræð. Við getum með samstilltu átaki — og ég er ekkert alveg viss um að við þurfum endilega að kosta miklu til, þ.e. þegar menn hafa verið að greiða mönnum fyrir. Ég held að allir þeir sem hafa áhuga á að nýta land eða þá að hlúa að því komi til með að leggja hönd á plóg og þetta snýst fyrst og fremst um fjármuni til áburðar- og frækaupa eða til kaupa á trjám til að gróðursetja. Ef þetta verður t.d. samstillt átak, segjum bara hálfgert þjóðarátak eða eitthvað þannig, þar sem við fengjum fleiri að, fyrirtæki, einstaklinga — og það er fjöldinn allur af einstaklingum, hef ég grun um, í þéttbýli landsins sem myndu glaðir vilja helga sér einhver svæði og hlúa að þeim uppi á hálendinu eða hvar sem er.

Ef við horfum bara til þess að þessi þingsályktunartillaga gangi eftir og aðrar góðar tillögur sem eru í farvatninu þá gætum við sett okkur ákveðin markmið þar sem við myndum vinna markvisst að uppgræðslu á landi. Þetta er risaverkefni vegna þess að tölulega í hekturum talið eru þetta einhverjar þúsundir hektara sem hægt væri að ráðast í. Eins og maður segir, það yrði ekki neinn stórkostlegur kostnaður af því hvað varðar girðingar eða eitthvað annað, því að landfræðilega er það bara þannig að fé hefur fækkað það mikið á sumum svæðum að það hefur engin teljanleg áhrif þó að nokkrar kindur séu að þvælast þarna um. Þá er sömuleiðis að færast enn meira í vöxt að bændur hafi haldið sínu fé bara heima til að þurfa ekki að eyða tíma í leitir á haustin og það hefur verið að færast í vöxt upp á síðkastið.

Virðulegur forseti. Mig langaði bara að koma hérna upp og taka undir með hv. flutningsmanni Þorbjörgu Sigríði Gunnlaugsdóttur um mikilvægi þess að ráðist sé í ákveðnar aðgerðir. En hv. þm. Þorbjörg Sigríður Gunnlaugsdóttir veit það svo sem að sá sem hér stendur er enginn sérstakur áhugamaður um endurheimt votlendis þannig að ég læt það liggja á milli hluta, en það er margt hægt að gera. Ég ber mikla virðingu fyrir og fagna hverjum þeim sem hoppa á vagninn, skulum við segja, í þessu verkefni því að þetta hefur verið við lýði í fjölda ára og því miður hefur fækkað í bændastétt mjög víða og það þarf fleiri hendur á dekk. Því fagna ég þessu mjög og ég vona að þingheimur taki undir með okkur í þessu verkefni því að verkefnið er ærið og nóg er af landi til að græða upp hvort sem er með grasi eða trjám.


Ræðumaður: Þórarinn Ingi Pétursson

Frú forseti. Það er væntanlega þannig að það er ekki til neinn ákveðinn mælikvarði á það hvað dauðastríð tekur langan tíma. Við sem t.d. höfum unnið við slátrun á búfé vitum að þegar rotað er með rafmagni og síðan skorið á hálsæðarnar þá tekur það einhverja stund, en rotið á sér stað. Í sjálfu sér drepst það ekki við rafmagnið heldur rotast bara fyrst og fremst og síðan er andinn tekinn frá því. Ég held að það séu ekki til neinar rannsóknir sem geta farið inn í hugarheim viðkomandi skepnu, ef við getum orðað það þannig, um hvort hún er lífs eða liðin. Ég held að það sé bara ekki hægt og það er útilokað mál. Það verður alltaf ákveðinn mælikvarði sem við setjum okkur og sættum okkur við hversu langan tíma það má taka þangað til við teljum að skepna sé dauð. Heilt yfir er það nú þannig, sem betur fer, að skepnan rotast við höggið, hvort sem hún er skotin í hjartað eða í höfuðið og síðan fjarar þetta út. Þannig gengur þetta fyrir sig þegar menn eru að taka líf. En það er ekki til nein sérstök rannsókn sem segir til um það hvenær lífið hverfur og ég held að við verðum alltaf að horfast í augu við það. Því verða viðmiðin alltaf sett af okkur sjálfum í þessu samhengi og við þurfum að setja okkur viðmið. Ég tel það mjög nauðsynlegt og það er vel framkvæmanlegt vegna þess að við getum alltaf gert betur í öllu sem við erum að gera. Við erum ekki á þeim stað að geta ekki gert betur og það á við í þessu tilfelli sem öðrum.


Ræðumaður: Þórarinn Ingi Pétursson

Frú forseti. Ég þakka hv. þm. Orra Páli Jóhannssyni fyrir sitt andsvar. Þegar stórt er spurt verður oft fátt um svör. Ég tel í þessu samhengi að miðað við þau gögn sem liggja fyrir núna og fleiri gögn sem munu sömuleiðis koma til með að liggja fyrir í lok þessarar vertíðar, þá eigum við að geta byggt á ákveðnum rökum um það hvort hægt sé að framkvæma hlutina eða ekki. Í huga mínum er málið bara tiltölulega mjög einfalt. Það snýst bara um einn þátt, að aflífa skepnuna á sem mannúðlegastan hátt, ef við getum orðað það þannig. En við þurfum samt alltaf að hafa í huga að það verða alltaf frávik við veiðar á villtum dýrum. Það verða sömuleiðis frávik þegar við erum að taka líf í sláturhúsum landsins þó að við séum með bestu aðstæður og svoleiðis. Það verður aldrei hægt að gera þetta, frú forseti, á þann hátt að ekki geti eitthvað farið úrskeiðis, nákvæmlega eins og kom fyrir núna síðast á Hval 8 þegar krókur slóst í spil og allt sat fast.

Já er svarið, hv. þingmaður. Ég tel að við getum í framhaldinu tekið nokkuð upplýsta ákvörðun og við getum líka horft til þess að setja okkur mjög skýrar reglur í því hvernig þessu verður framfylgt, þ.e. ef við ætlum að halda áfram að veiða hval. Það á þingið síðan eftir að fara í gegnum ásamt ráðherra.


Ræðumaður: Þórarinn Ingi Pétursson

Frú forseti. Ég þakka hv. þingmanni fyrir andsvarið og sömuleiðis þakka ég fyrir upplýsingarnar. Mér finnst það mjög stór og áhugaverður þáttur í þessu frumvarpi sem við fjöllum hér um hversu mikilvægir hvalirnir eru vistkerfi sjávar. Það væri mjög æskilegt að við myndum rannsaka það og fá frekari gögn til okkar hvað það varðar. Það verður örugglega mjög áhugavert að fara yfir það.

Ég ætla aðeins að staldra við atvinnufrelsið. Það á alveg það sama við um réttinn til að halda skepnur og hvort þú veiðir þær, þú þarft að halda þér innan ákveðins ramma. Atvinnufrelsi byggist á því. Þetta er ekki bara villta vestrið, langt því frá. Þess vegna erum við með ákveðnar reglur, hvort sem það eru reglur um búfjárhald eða veiðar á villtum spendýrum, sem okkur ber að fara eftir. Mér finnst þetta mál snúast fyrst og fremst um það. Það er búið að benda ágætlega á það í ræðum og sömuleiðis í riti að það er hægt að hafa ágætisávinning af því að nýta afurðir af hvölum. En það ber allt að sama brunni þegar við fjöllum um atvinnufrelsi, þú þarft alltaf að halda þér innan þess ramma sem löggjafinn setur. Ef þú ferð út fyrir rammann, hvort sem þú ert bóndi, hvalfangari eða hvað sem er þá færðu áminningu og ef menn geta ekki bætt sig eru þeir reknir af vellinum. Svo einfalt er það nú bara og það er ekkert öðruvísi í þessu heldur en í einhverjum öðrum atvinnurekstri.


Ræðumaður: Þórarinn Ingi Pétursson

Frú forseti. Ég þakka hv. þingmanni andsvarið. Hv. þingmaður spyr hvor eigi að njóta vafans og ég tel að það hafi komið vel fram í öllum ræðum sem hafa verið fluttar hér í dag, þ.e. að við höfum velferð dýra að leiðarljósi í þessu samhengi. Hver mörkin eiga að vera, það er nú held ég stóra spurningin í því hve dauðastríðið á að vera langt. Það kemur fram í skýrslunni frá því í fyrra að 60% hvalanna létust samstundis eða þar um bil. Við verðum líka að gera okkur grein fyrir því að við veiðar við þessar aðstæður á stórhvelum geta alltaf orðið frávik. Þetta snýst um það hvað við sættum okkur við að frávikin séu mörg og hver þau mega vera. Við erum með ákveðnar reglur í því sömuleiðis þegar við erum að veiða önnur villt dýr eins og hreindýr. Þá er reiknað með ákveðnum frávikum við þessar veiðar og þess vegna eru menn alltaf tilbúnir með aðra byssu. Ég var að reyna að koma inn á það áðan í minni ræðu að ég skil engan veginn hvers vegna í ósköpunum ekki eru tvær byssur tiltækar á bátunum. Ég held að enginn hér inni geti svo sem svarað því, en mér finnst það mikilvægt í þessu samhengi. Svo ég ítreki svar mitt til hv. þm. Andrésar Inga Jónssonar þá er það þannig þegar við ræðum um velferð dýra að dýrið er í fyrsta sæti en ekki hvalfangarinn.


Ræðumaður: Þórarinn Ingi Pétursson

Frú forseti. Hér ræðum við frumvarp til laga um breytingar á ýmsum lögum vegna banns við hvalveiðum. Ég vil byrja á því að þakka fyrsta flutningsmanni, Andrési Inga Jónssyni, fyrir sína yfirferð. Mér finnst alltaf mikilvægt í þessu samhengi, hvort sem menn eru sammála eða ósammála því sem um er rætt hverju sinni, að maður reyni að fara inn í umræðuna með þeim hætti að maður komi sínum skoðunum á framfæri en geri kannski ekki lítið úr skoðunum annarra í staðinn, bara svo það sé sagt.

Hv. þingmaður fór vel yfir málið í ítarlegri greinargerð með frumvarpinu og kemur margt mjög áhugavert fram í henni. Áður en ég fer að tæpa á því þá held ég að það sé mjög mikilvægt að það komi fram að sá sem hér stendur er hlynntur allri auðlindanýtingu, ef við getum sagt það þannig, á sjálfbæran hátt.

Í þessu tilfelli erum við að ræða um hvali. Hvað það varðar hefur mikil umræða verið um velferð, að dauðastríð skepnunnar sé sem styst þegar verið er að fanga hvalinn. Ég held að mjög mikilvægt sé í þessu samhengi um velferð dýra, hvort sem það eru villt dýr eða önnur sem við höfum í hendi okkar hvort séu lifandi eða ekki, að farið sé að þeim á sem mannúðlegastan hátt í hvert og eitt skipti. Rauði þráðurinn hefur verið sá í gegnum þessa umræðu og frá því að þetta kom til tals fyrst í vor þegar matvælaráðherra bannaði tímabundið hvalveiðar. Hófust þær síðan aftur 1. september.

Það er mjög mikilvægt að hafa í huga í þessu samhengi, af því að menn hafa verið að tala um veiðar á villtum dýrum og hreindýraveiðar hafa komið þar við sögu, það sama á við um veiðar á villtum fuglum, t.d. grágæs og heiðagæs, að um veiðar á hreindýrum gilda vissulega mjög stífar reglur. Einstaklingar þurfa að gangast undir ákveðið próf og síðan er leiðsögumaður með. Það vill þannig til að ég þekki aðeins til þessara veiða og þekki þónokkra leiðsögumenn sömuleiðis sem í þessu eru. Það er alveg hárrétt sem hér hefur komið fram í umræðunni að menn eru alltaf tilbúnir með annað skot og jafnvel þriðja ef þess þarf til að dauðastríðið taki sem stystan tíma hverju sinni. Ég held að það sé það mikilvæga í þessu.

Hvað varðar hvalveiðarnar þá getum við alveg sagt okkur ef við berum þetta saman, þ.e. að vera á landi og skjóta hreindýr sem stendur grafkyrrt í einhverra metra fjarlægð, 100, 200 m eða svo, og veiðar á hval úti á sjó — það er svo sem ekki hægt að bera þetta saman, en miðað skýrslu Matvælastofnunar, sem vitnað hefur verið til varðandi það hvernig þetta gekk fyrir sig í fyrr, þá velti ég fyrir mér í þessu samhengi hvers vegna menn hafa ekki horft til þess sem mikið hefur verið rætt um, rafskutul og það að deyða dýrið hratt og örugglega með rafmagni. Ég ætla ekki að leggja dóm á hvort það sé hægt eða ekki þar sem ég þekki það ekki. En ég tek mjög mikið mark á því sem hér hefur komið fram því að ég veit að hv. þm. Jón Gunnarsson hefur ansi mikla þekkingu. Þótt hann hafi ekki reynslu af veiðum á stórhvelum þá veit ég að hann er í mjög góðu og þéttu sambandi og hefur kynnt sér málið vel. En í þessu samhengi velti ég fyrir mér hví í ósköpunum menn eru ekki t.d. með kannski tvær byssur um borð, því að það tekur sjö mínútur að lágmarki að endurhlaða þegar skotið geigar og menn hitta ekki alveg í mark. Í þessari skýrslu er nú verið að tala um tímann sem það tekur að deyða dýrið hverju sinni og mér er það alveg hulin ráðgáta hvers vegna það hefur í sjálfu sér ekki komið til tals. Við vorum áðan að bera þetta saman við veiðar á hreindýrum þar sem það er ákveðin vinnuregla að alltaf séu tveir til staðar.

Mér finnst það vera verulega stór þáttur í þessu og ítreka það sem ég sagði áðan, að við eigum að nýta þær auðlindir sem við höfum aðgang að og eigum sömuleiðis að gæta jafnvægis í lífríkinu. Ég get engan veginn skilið, eins og kemur fram í greinargerð með frumvarpinu um mikilvægi vistkerfi sjávar — það á kannski eitthvað allt annað við í hafinu kringum landið en á landi og ég þekki þá auðlindanýtingu nokkuð vel og hvernig hún fer fram. Þar þarf að gæta jafnvægis og reyna að halda því á öllum sviðum.

Það er áhugaverður kafli sem snýr að kolefnisbindingunni. Vissulega er hér um gríðarlega stórar skepnur að ræða en ég veit ekki betur en að allar skepnur bindi kolefni á vissan hátt og skepnur losa líka kolefni. Ég geri mér líka grein fyrir því að hvalur er einmagadýr en ekki jórturdýr þannig að losunin er sennilega töluvert önnur hvað það varðar. En hér finnst mér spurningum vera ósvarað um bindingu og losun í þessu samhengi, sem ég þekki ekki og kemur í sjálfu sér ekki fram. Það kemur bara fram varðandi bindinguna og við vitum það að allar skepnur binda kolefni en sömuleiðis losa þær líka. Það kemur ekkert fram í greinargerðinni um losunina og það getur vel verið að það gæti misskilnings hjá mér í þessu samhengi og ég hafi ekki tekið nógu vel eftir ræðu hv. þm. Andrésar Inga Jónssonar. Það getur vel verið að hann hafi komið inn á það í sinni góðu framsögu.

Varðandi efnahags- og viðskiptasambönd þá kemur fram í greinargerðinni að þetta sé svo sem ekki efnahagslega mikilvægt fyrir Íslendinga og það hefur komið fram í skýrslum sömuleiðis að það hefur ekki bein áhrif á heildarafkomu ríkissjóðs Íslands hvort menn eru að veiða þetta eða ekki. En þetta hefur mikil efnahagsleg áhrif fyrir þá einstaklinga sem vinna við hvalinn og við þekkjum öll umræðuna sem var hér í vor. Ætli það séu ekki um 120–140 manns sem hafa atvinnu af hvalskurði og hvalveiðum og öllu sem því fylgir? Vissulega hefur þetta efnahagsleg áhrif, í stóra samhenginu kannski engin til þess að taka kollsteypu yfir en það er ákveðið atvinnufrelsi sömuleiðis og það er mikilvægt. Það er réttur okkar að nýta þær auðlindir sem við höfum aðgang að á sjálfbæran hátt og að sjálfsögðu með velferð dýra í huga. Velferð dýra á ávallt að vera númer eitt, tvö og þrjú.

Hér hefur aðeins verið tekist á um álit sérfræðinga í þessu máli. Ég get alveg tekið undir að það eru margir sérfræðingar sem hafa komið fram og fyrir mig sem leikmann í þessu máli þá finnst mér vera ansi snúið að fara í gegnum þann aragrúa af álitum sérfræðinga héðan og þaðan úr heiminum sem stangast á um alla skapaða hluti þegar kemur að þessu. Menn benda í sitt hvora áttina í mörgum tilfellum í hverju sem er þegar kemur að þessu. En við erum með ákveðinn feril í gegnum Alþjóðahvalveiðiráðið sem við höfum stuðst við í gegnum árin. Við eigum að horfa til þess sömuleiðis og taka mark á því. Því miður verður það oft þannig í þessu samhengi að þær upplýsingar sem við erum að fara með eru oft og tíðum villandi og það er ekki mitt að dæma um hvað er rétt og rangt í því, því að ég held að yfirleitt sé það nú þannig að allir geti haft rétt fyrir sér ef þeir geta rökstutt sína skoðun á sannfærandi hátt og vísað til gagna. Ég efa það ekki að þessir sérfræðingar hafa gert það, en það er bagalegt þegar við erum að ræða um málefni sem þetta að við höfum ekki nægileg gögn til að benda á. Ég held að það eigi sömuleiðis við um rafskutulinn sem hv. þingmenn Jón Gunnarsson og Þórunn Sveinbjarnardóttir skiptust á skoðunum um hér áðan.

Frú forseti. Að svo sögðu held ég að það sé mjög mikilvægt fyrir okkur að taka þessa umræðu. Það verður líka áhugavert að ræða þetta þegar nær dregur áramótum. Þá þarf að fara í ákveðna naflaskoðun á því hvort þessu verði haldið áfram eða ekki. En ég undirstrika mikilvægi þess og fagna því að málið sé komið hér inn í þingsal og við séum farin að ræða það okkar á milli. Það ber að þakka og vil ég koma þökkum til hv. þm. Andrésar Inga Jónssonar. Við tökum ekki ákvarðanir einungis út frá tilfinningum og hjartanu, það er bara ekki hægt. Við þurfum að hafa rök og við þurfum að skiptast á skoðunum og ræða þetta. Ég hef trú á því að þótt við séum á öndverðri skoðun, sem er bara eðlilegt, þá sé það af hinu góða því að ég trúi að við getum rætt okkur að niðurstöðu þegar fram í sækir.


Ræðumaður: Willum Þór Þórsson

Hæstv. forseti. Ég vil þakka hv. þm. Andrési Inga Jónssyni. Ég tek auðvitað undir með hv. þingmanni að skorast ekki undan ábyrgðinni að eiga það samráð. Sú ábyrgð speglast auðvitað í þeirri umræðu sem við eigum hér við 1. umræðu. Það er auðvitað ákveðið og mjög mikilvægt samráð sem á sér stað við umfjöllun hv. nefndar og það mun eiga sér stað. Eins og lagt er upp með í frumvarpinu geta ráðuneytið og ráðherrann auðvitað átt það samráð við þá hópa sem munu fylgja því máli eftir og ég er ekkert í vafa um að við getum náð nauðsynlegri útfærslu og leiðum til að bregðast við ólíkum þörfum þessara hópa sem geta af einhverjum sökum, vegna öldrunar, fötlunar, veikinda eða annars, ekki nýtt sér bréfakassasamstæður. Þetta er bara verkefni sem við leysum og hæstv. ráðherra mun ekki skorast undan þeirri ábyrgð og því samráði samhliða umfjöllun hv. umhverfis- og samgöngunefndar.


Ræðumaður: Willum Þór Þórsson

Hæstv. forseti. Ég vil þakka hv. þm. Andrési Inga Jónssyni fyrir þessa spurningu. Þetta er kannski stærsta spurningin — ekkert kannski, þetta er stærsta spurningin í þessu máli í ljósi þeirrar umræðu og umsagna sem voru við málið þegar það var síðast lagt fram. Hér hefur augljóslega verið tekin ákvörðun um að gera ekki breytingar. Ég dreg þá ályktun að það sé fjölmargt sem þarf að hafa til hliðsjónar við útfærsluna eins og hér er lagt til svo mæta megi ólíkum þörfum þeirra hópa sem ekki geta nýtt sér bréfakassasamstæður eins og lagt er upp með. Þá þarf hreinlega að teikna upp heimaþjónustu í samræmi við ólíkar þarfir eins og þær birtast. Ég myndi alltaf leggja á það áherslu að gæta að hagsmunum þessara hópa sem eiga erfiðara með og geta jafnvel ekki nýtt sér þessar bréfakassasamstæður, eins og aldraðra, fatlaðra, sjúkra og annarra sem af einhverjum málefnalegum ástæðum treysta sér ekki til þess að nota boxin. Ég vil hvetja hv. umhverfis- og samgöngunefnd til að taka þetta mál föstum tökum í nefndinni og leggja hreinlega til útfærslu og hugmyndir að því hvernig megi útfæra þetta í reglugerð eins og lagt er upp með í þessu frumvarpi. Ég þakka hv. þingmanni fyrir að taka þetta mál upp í andsvari.


Ræðumaður: Willum Þór Þórsson

Hæstv. forseti. Ég mæli hér fyrir frumvarpi um breytingu á lögum um póstþjónustu, nr. 98/2019, fyrir hönd hæstv. innviðaráðherra. Þetta frumvarp var áður lagt fram á 153. löggjafarþingi og er nú endurflutt. Frumvarpið felur í sér minni háttar breytingar á lögunum og er tilefni þess þríþætt.

Í fyrsta lagi er frumvarp þetta flutt til að leiðrétta mistök við flutning stjórnsýslu póstmála frá Póst- og fjarskiptastofnun, nú Fjarskiptastofu, til Byggðastofnunar. Þetta var gert með frumvarpi til laga um breytingu á lögum um póstþjónustu og lögum um Byggðastofnun á þskj. 895 á 151. löggjafarþingi, máli nr. 534. Frumvarpið varð að lögum nr. 76/2021. Með lögunum var orðunum „Póst- og fjarskiptastofnun“ breytt í orðið „Byggðastofnun“ í I. og II. kafla laga um póstþjónustu en mistök leiddu til þess að hugtakabreyting þessi skilaði sér ekki í aðra kafla laganna og er hér lagt til að bætt verði úr því.

Í öðru lagi er nauðsynlegt að styrkja lagastoð fyrir innleiðingu Evrópureglugerða nr. 2018/644 og 2018/1263, en með reglugerðunum er leitast við að tryggja gagnsæi gjaldskráa póstrekanda yfir landamæri og greiða fyrir netverslun á milli landa. Þá er einnig lagt til að sett verði sérstakt innleiðingarákvæði í lögin til aukins skýrleika og í samhengi við reglugerðarheimild í d-lið 1. mgr. 47. gr. laganna, sbr. einnig 3. gr. frumvarpsins.

Í þriðja lagi er svo lagt til að heimild þjónustuveitanda til að nýta bréfakassasamstæður verði rýmkuð til muna frá þeim reglum sem nú gilda, en samkvæmt þeim er alþjónustuveitanda aðeins heimilt að setja upp bréfakassasamstæður á einum stað fyrir alla móttakendur póstsendinga í þéttbýli. Bréfasendingum hefur fækkað jafnt og þétt undanfarin ár á sama tíma og pakkasendingum fjölgar verulega.

Fyrr á þessu ári skilaði starfshópur á vegum ráðherra um alþjónustu í póstdreifingu af sér tillögum til úrbóta sem nú er unnið að í ráðuneytinu. Tillögurnar miða m.a. að því að lækka kostnað ríkissjóðs af póstþjónustu, þ.e. svonefndan alþjónustukostnað. Enn fremur eiga tillögurnar að tryggja að allir landsmenn fái notið póstþjónustu og greiði fyrir hana viðunandi verð, tryggja heilbrigða samkeppni á svæðum þar sem ekki er markaðsbrestur og greina mögulega skörun á milli laga um póstþjónustu og laga um farþegaflutninga og farmflutninga.

Ein af tillögum starfshópsins var að ráðuneytið léti gera könnun um afstöðu neytenda til póstþjónustu í landinu. Könnunin var gerð á vormánuðum 2022. Jákvæð afstaða til bréfakassasamstæðna í niðurstöðu könnunarinnar og jákvæð afstaða Norðmanna til aukinnar notkunar bréfakassasamstæðna í þéttbýli þarlendis gaf tilefni til að leggja til að rýmka heimild til að nota bréfakassasamstæður eins og hér er lagt til og draga með því úr bréfaburði upp að dyrum. Þá er líklegt að aukin notkun bréfakassasamstæðna geti mögulega minnkað alþjónustukostnað ríkissjóðs enda felur það í sér minni útburð fyrir alþjónustuveitanda.

Svokölluð póstbox sem Íslendingar þekkja vel og sækja pakka í er hliðstæða við bréfakassasamstæður og hefur þeim verið vel tekið hér á landi og ört vaxandi notkun þeirra gengið vel. Ljóst er að gæta verður að hagsmunum aldraðra og fatlaðra í þessu samhengi sem ekki treysta sér til að nota boxin.

Hæstv. forseti. Ég hef nú gert grein fyrir efni frumvarpsins í stórum dráttum og legg til að frumvarpinu verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Halla Signý Kristjánsdóttir

Virðulegi forseti. Hér er frumvarp til laga um breytingar á lögum um vaktstöð siglinga sem er endurflutt. Þetta frumvarp var á dagskrá hér í fyrra og kom til hv. umhverfis- og samgöngunefndar þar sem ég sat og var framsögumaður þessa máls. Því miður náðum við ekki að klára það þótt við afgreiddum nú nefndarálit frá okkur þar sem við fögnuðum þessari tillögu og eins lögðum við áherslu og gerðum breytingar.

Þetta frumvarp um vaktstöð siglinga fjallar náttúrlega aðallega, eins og hæstv. heilbrigðisráðherra tók hér fram, um öryggi siglinga. En það kemur náttúrlega að öðrum þætti líka, t.d. eins og hér hefur verið til umræðu hjá hv. þm. Teiti Birni Einarssyni um landtöku skipa, þá skemmtiferðaskipa, sem var svolítið mikil umræða um í nefndinni í fyrra og við komum inn þeirri breytingu sem hefur skilað sér inn í endurflutt frumvarp að þeir tilkynni landtöku. Mér finnst það skipta máli og ég ætlaði bara að koma hingað upp til að undirstrika það. Ég fagna því að ráðuneytið hafi komið þessu inn í nýtt frumvarp vegna þess að það er bara verið að kalla mikið eftir þessu, fyrir utan það að í fyrra var með frumvarpinu gert ráð fyrir að þeir myndu tilkynna sig á milli hafna eins og þegar þeir væru að fara inn í firði, sem er náttúrlega mjög nauðsynlegt öryggisins vegna. Það var í fréttum bara í síðustu viku að skip hefði strandað inni í firði á Grænlandi og þó að þetta sé allt mjög fært fólk sem stýrir þessum skipum og allt í kringum það þá eru náttúrlega áskoranir hér inni í öllum fjörðum sem þarf að vita af og kunna.

Hvað varðar landtöku hvar sem er þá eru, eins og kom fram í máli ráðherra, friðlýsingarskilmálar sem þetta kemur inn á á friðlýstum svæðum, þó ekki öllum. Hér hefur verið talað um Dynjanda í Arnarfirði. Þótt það sé nýfriðlýst svæði þá er þetta ekki inni í friðlýsingarskilmálunum. Ég veit að það hefur verið horft til þess að þetta er orðið mikill ágangur því þetta eru stór skip með kannski þúsundir farþega. Svo stór skip fara kannski ekki þar inn en þetta er samt orðinn mikill ágangur þegar það eru kannski 1.000 farþegar, þótt þau fari á litlum bátum, og það þarf að stýra þessu. Ég held að frú forseti geti alveg verið sammála mér í því að það vantar stefnu fyrir móttöku skipa hér á landi. Við erum að sjá að þetta er að margfaldast á örfáum árum og sú umgjörð sem við höfum bundið utan um þetta gerði kannski bara ráð fyrir einhverjum fáum og stuttu tímabili. En þetta er orðið virkilega þannig að við þurfum að skoða þetta út frá mörgum þáttum, ekki kannski endilega til að takmarka heldur til að búa betur um þetta.

Landhelgisgæslan var sammála okkur í umsögn sinni í fyrra og tók undir það að slíkar siglingar á viðkvæmum svæðum væru ekki tilkynningarskyldar og vaktstöðin vissi fyrir vikið ekki ávallt um áætlanir þessara skipa og þess vegna væri nauðsynlegt að þau myndu þá tilkynna sig, og þá til þess bærra aðila. Ef við tökum dæmi af Dynjanda þá myndu landverðir vita af því en það er engin skylda að tilkynna þeim um það núna, og gætu þá brugðist við. Það eru þá kannski einhverjir þjónustuaðilar í landi og þetta skiptir miklu máli.

Hv. þm. Teitur Björn Einarsson kom inn á réttindi landeigenda sem þyrfti kannski að taka inn í þetta og skoða og sérstaklega í þessari vinnu sem umhverfis-, orku- og loftslagsráðherra er að vinna að, sem mér finnst bara mjög tímabært. En það snýst ekki bara um réttindi landeigenda heldur líka skyldur því að ef landeigandi ætlar að taka á móti, og ég tala nú ekki um taka gjald af farþegum sem eru að koma í land, hverjar eru þá skyldur landeiganda til að taka á móti svo stórum hóp? Þetta er bæði öryggisatriði og varðar landeigendur þá í kringum þetta land, og er það bara mögulegt og erum við ekki að stofna kannski einhverjum í hættu með því? Þetta þarf allt að skoða út frá hverjum stað fyrir sig. Við vitum að það eru að koma farþegar í land og þar fyrir er kannski þjónusta sem ekki er hægt að koma að landleiðina, við nefnum bara ferðaþjónustufyrirtæki á Ströndum. Þau eru að taka á móti skemmtiferðaskipum, þá í takmörkuðu magni eins og þau geta tekið við og hefur gefist vel. Þetta virkar sums staðar en annars staðar ekki.

Síðan er líka, þó að það sé ekki friðlýst svæði, t.d. friðlýst æðarvarp og það hefur komið fyrir að farþegaskip hafa verið að setja í land án þess að kanna nokkuð hvað er fyrir og þá geta verið einhverjar aðstæður sem má alls ekki koma inn á. En ég veit líka að skemmtiferðaskipin eða fyrirtækin sem reka þau eru með mismunandi stefnu fyrir sín skip og það eru ekkert öll skip sem leyfa landtöku, sérstaklega á viðkvæmum svæðum, og hafa það nokkuð ofarlega í huga. Ég nefni vinnu á Snæfellsnesi sem sveitarfélögin þar hafa farið í, að móta stefnu fyrir þetta svæði fyrir móttöku skemmtiferðaskipa og þá ef eitthvað er um landtöku þar, þannig að allt spilar þetta saman. Ég held að það sé kominn tími til að við stígum svolítið fast til jarðar og mótum skynsamlegar og góðar reglur í kringum þetta öllum til heilla. Boð og bönn eru kannski ekki alltaf best en það þarf alla vega að stýra þessu þannig að öryggi farþega sé haft að leiðarljósi og ekki síður umhverfi og náttúra sem er verið að hleypa fólki að.

Ég hlakka til að takast á við þetta í umhverfis- og samgöngunefnd og vona að við getum afgreitt þetta fljótt og vel, enda vorum við komin langt á veg síðasta vetur.


Ræðumaður: Willum Þór Þórsson

Hæstv. forseti. Ég fékk nú bara gott svar frá hv. þm. Teiti Birni Einarssyni hér og viðbrögð við þessum þætti sem er mikilvægur. Ég taldi rétt að koma hér í andsvar til að, já, kannski í og með til að taka undir en líka að árétta það að hér er verið að bregðast við þessum þætti þegar við erum að tala um varðandi vaktstöð siglinga sem er siglingaöryggið, sem þetta kjarnast auðvitað að stórum hluta um. Ég bara ítreka hér og árétta með hv. þingmanni mikilvægi þess að hv. umhverfis- og samgöngunefnd líti til annarra sjónarmiða sem sannarlega hafa komið fram, bæði þegar málið var lagt fram hér í fyrra skipti og í tengslum við aðra vinnu og náttúruverndarsjónarmið á vettvangi hæstv. umhverfis-, orku- og loftslagsráðherra. Ég vil í seinna andsvari fylgja því eftir og árétta og ég er ekki í vafa um að hv. umhverfis- og samgöngunefnd muni taka þessa umræðu upp í vinnu sinni.


Ræðumaður: Willum Þór Þórsson

Hæstv. forseti. Ég þakka hv. þm. Teiti Birni Einarssyni fyrir ræðuna og ætla að draga fram hér það sem hv. þingmaður kom inn á í sinni ræðu og snýr að því hvort það þurfi að gera kröfu um fleira þegar farþegaskip tilkynna um það hvort og hvenær þau ætli að hleypa farþegum í land, hvort það sé ekki rétt að ganga lengra og huga að fleiri sjónarmiðum heldur en bara siglingaöryggi eins og gert er með þeirri breytingu sem lögð er til hér í 2. gr. þar sem segir, með leyfi forseta:

„Jafnframt skulu þau með tilteknum fyrirvara tilkynna vaktstöðinni þegar þau hyggjast setja farþega í land utan hafna. Ráðherra skal með reglugerð mæla nánar fyrir um tilkynningarskyldu.“

Það er þetta með náttúruverndarsjónarmiðin sem hv. þingmaður kom inn á og það hafa verið settar auglýsingar um friðlýsingu nokkurra svæða, eða stjórnunar- og verndaráætlanir þeirra, í þeim má finna reglur sem snúa beint að landtöku á tilteknum svæðum. Hv. þingmaður kom m.a. inn á það sem ég ætlaði hér að koma inn á í andsvari og það er hlutur hæstv. umhverfis-, orku- og loftslagsráðherra. Hann svaraði fyrirspurn um þessi mál á síðastliðnu þingi og þar kom fram að landtaka væri áskorun á friðlýstum svæðum og hann hefði ákveðið að unnið yrði frumvarp um þetta og mér vitanlega er sú vinna í gangi og búið að boða þar almenna heimild til stýringar eða takmarkana á landtöku skemmtiferðaskipa sem verði færð í náttúruverndarlög. Ég vil síðan hvetja hv. þingmann til að fylgja því eftir í hv. umhverfis- og samgöngunefnd að ræða þessi önnur sjónarmið sem hann kom svo ágætlega inn á í sinni ræðu.


Ræðumaður: Willum Þór Þórsson

Hæstv. forseti. Ég vil þakka hv. þingmanni fyrir að kjarna málefnið í þessum breytingum sem við erum hér að fjalla um varðandi vaktstöð. Hv. þingmaður kemur  inn á þetta ferli. Þetta er  alþjóðlega mjög regluvætt umhverfi og hefur kallað á sérhæfðar fjárfestingar. Neyðarlínan hefur fjárfest í fjarskiptakerfum og það er liður í því að uppfylla þessar alþjóðlegu skuldbindingar Íslands á sviði siglinga. Það er mikilvægt að halda því til haga. En eins og hv. þingmaður segir eru auðvitað örar breytingar en ég myndi alltaf draga þá ályktun að þær myndu hanga saman við þetta alþjóðlega regluverk. Um leið safnast þekking hjá þeim aðilum sem við felum að sinna þessu hverju sinni.

Þá kunnum við að koma að þeirri kjarnaspurningu sem hv. þingmaður kom inn á: Hvernig samræmist þetta lögum um opinber innkaup? Við verðum að halda því til haga að það er auðvitað alltaf heimilt og það er alltaf það sem við horfum til. Í 10. gr. þeirra laga segir að lögin taki ekki til opinberra samninga sem hafi það meginmarkmið að stofna til eða reka almenn fjarskiptanet, hagnýta slík fjarskiptanet eða sjá almenningi fyrir einni eða fleiri tegundum rafrænnar fjarskiptaþjónustu. Þá eru þjónustusamningar sem varða almannavarnir og aðra forvarnaþjónustu gegn hættum sem veitt er af stofnunum eða samtökum sem ekki eru rekin í hagnaðarskyni undanskilin frá gildissviði laganna samkvæmt l-lið 1. mgr. 11. gr. sömu laga. Þessi ákvæði eiga við um þá starfsemi sem fer fram í vaktstöð siglinga. En ég vil ítreka þakkir til hv. þingmanns um að draga þetta fram því að þetta skiptir miklu máli.


Ræðumaður: Willum Þór Þórsson

Hæstv. forseti. Ég þakka hv. þm. Teiti Birni Einarssyni fyrir mjög góða spurningu. Ég tengi alveg við það að lesa greinargerð með frumvarpinu og vilja ná vel utan um þennan þátt sem snýr að útvistun verkefna, eða eftir atvikum  útboði. Ég tek fram að Ríkisendurskoðun setur þetta sérstaklega fram í skýrslu,   kannski svona til  fyllingar því efni sem er í greinargerð með frumvarpinu, svo ég byrji bara þar. Varðandi það hvers vegna ekki eigi að bjóða þetta út frekar en að útvista verkefnum til Landhelgisgæslu eða að gera þjónustusamning þá gegnir vaktstöð siglinga, eins og ég kom inn á í minni ræðu, mikilvægu öryggishlutverki í siglingum hér við land, það er rétt og hv. þingmaður  áréttaði það. Hér er um svolítið sérhæft verkefni að ræða sem kallar á sérstök fjarskiptakerfi og sérþekkingu.

Mér fannst hv. þingmaður undirbúa  rökin og grunninn að  þessari kjarnaspurningu mjög vel. Landhelgisgæsla Íslands sinnir í dag stjórnun daglegra verkefna vaktstöðvar siglinga og það verður ekki séð að unnt verði að útvista þessum hluta af verkefnum vaktstöðvarinnar til annarra aðila, það blasir einhvern veginn við, og af því leiðir að  kannski er ekki rétt að gera kröfu um að það verði gert með útboði. Það er nú kannski ekki þannig að við séum alveg stíf á þessu ferli.

Hvað varðar þjónustusamninga um aðra þætti starfsemi vaktstöðvarinnar þá er heldur ekki talin ástæða til að gera kröfu um útboð og  að mínu mati eru sterkari rök fyrir því að Vegagerðin geri þjónustusamninga við þá aðila sem við vitum  að geta sinnt þessu hlutverki, sér í lagi við Neyðarlínuna, frekar en að stofnuninni sé gert að annast útboð á þessum verkefnum. Við erum svolítið stödd þarna með þessi sérhæfðu verkefni.


Ræðumaður: Willum Þór Þórsson

Hæstv. forseti. Ég mæli fyrir hönd hæstv. innviðaráðherra um frumvarp til laga um breytingu á lögum um vaktstöð siglinga, nr. 41/2003. Mælt var fyrir frumvarpi sama efnis á 133. löggjafarþingi, en það varð ekki að lögum. Tvær breytingar hafa verið gerðar á frumvarpinu sem ég geri grein fyrir síðar í ræðu minni en að öðru leyti er frumvarpið óbreytt.

Með lögum um vaktstöð siglinga var miðstöð skipaumferðar í íslenskri efnahagslögsögu komið á fót og samkvæmt lögunum hefur vaktstöð það hlutverk að veita skipum sem sigla um íslenska efnahagslögsögu öryggisþjónustu sem felst m.a. í vöktun og eftirliti með sjálfvirku tilkynningarkerfi skipa, móttöku og miðlun tilkynninga frá skipum sem flytja hættulegan og/eða mengandi varning, móttöku og miðlun neyðarkalla til viðeigandi aðila, auk tilkynninga um óhöpp eða slys á sjó og vöktun alþjóðlegs neyðar- og öryggisfjarskiptakerfis skipa.

Með frumvarpi þessu eru lagðar til breytingar á þessum lögum sem stuðla að betri vöktun með siglingum farþegaskipa, bæta eftirfylgni vegna brota gegn ákvæðum laganna og uppfæra tiltekin ákvæði laganna til samræmis við starfsemi vaktstöðvarinnar.

Í 1. gr. frumvarpsins eru lagðar til fjórar breytingar á 2. gr. laganna. Í fyrsta lagi er lagt til að bætt verði við 1. mgr. að markmið laganna sé að tryggja siglingavernd skv. 1. mgr. 4. gr. laga um siglingavernd, nr. 50/2004, og fer vaktstöð siglinga meðal annarra stofnana, með framkvæmd siglingaverndar.

Í öðru lagi er lagt til að tveir stafliðir bætist við 1. mgr. um hlutverk vaktstöðvar siglinga. Annars vegar er um að ræða hlutverk stöðvarinnar við móttöku upplýsinga um úrgang og farmleifar skipa og hins vegar vöktun og greiningu verndarupplýsinga í tilkynningum í SafeSeaNet-kerfinu. Þessi ákvæði snúa að verkefnum sem vaktstöð siglinga annast nú þegar. Er því ekki verið að fela stöðinni ný hlutverk.

Í þriðja lagi, virðulegi forseti, er lögð til breyting á 2. mgr. þess efnis að ef tilkynning berst ekki frá skipi á reglulegum tíma eða ef vaktstöð siglinga berast upplýsingar sem gefa tilefni til að ætla að ástæða sé til eftirgrennslunar, leitar eða björgunar skipa í íslenskri lögsögu skuli hún þegar tilkynna Landhelgisgæslu Íslands um málið. Tekur sú stofnun þá við keflinu og virkjar þá sem sjá um leit og björgun. Með þessu ákvæði er aðgreining og hlutverk aðila skýrt í samræmi við lög sem gilda um leit og björgun. Þótt ákvæði þetta sé formsatriði samkvæmt núverandi fyrirkomulagi á daglegri stjórnun vaktstöðvar siglinga, sem er í höndum Landhelgisgæslu Íslands, er talið rétt að skýrt sé á grundvelli hvaða laga stofnunin stýrir leit og björgun.

Í fjórða lagi er lögð til breyting á 3. mgr. 2. gr. laganna þess efnis að Vegagerðinni verði heimilað að fela Landhelgisgæslu Íslands að annast tiltekin verkefni vaktstöðvar siglinga. Þá verður Vegagerðinni jafnframt heimilt að gera þjónustusamning við annan eða aðra aðila um rekstur vaktstöðvar siglinga. Þá verði stofnuninni heimilt að gera samninga um einstaka þætti reksturs starfsemi vaktstöðvar og getur verið um einn eða fleiri samninga að ræða. Í gildandi lögum er kveðið á um að Vegagerðinni sé heimilt að bjóða út rekstur vaktstöðvar siglinga. Heimilt sé að skipta útboðinu í einstaka þætti. Það eru ekki talin rök fyrir því að gera kröfu um að Vegagerðin haldi útboð á þessari grundvallarstarfsemi ríkisins á sviði siglingaöryggis. Vaktstöð siglinga gegnir mikilvægu öryggishlutverki í siglingum hér á landi og verkefni hennar byggjast m.a. á alþjóðlegum skuldbindingum á sviði siglinga. Um sérhæft verkefni er að ræða sem kallar á sérstök fjarskiptakerfi og sérþekkingu. Þannig er talið rétt að Vegagerðin hafi frekar heimild til að útvista verkefnum til Neyðarlínunnar, Landhelgisgæslunnar eða annarra þar til bærra aðila. Tillaga þessi endurspeglar jafnframt rekstrarfyrirkomulag vaktstöðvar siglinga í dag en í gildi er þjónustusamningur á milli Siglingastofnunar Íslands og Neyðarlínunnar um rekstur vaktstöðvarinnar. Vegagerðin hefur tekið við umsjón samningsins fyrir hönd ríkisins. Neyðarlínan sér um rekstur þess vöktunar- og fjarskiptabúnaðar sem tilheyrir rekstri vaktstöðvarinnar samkvæmt þjónustusamningum en hefur síðan gert samkomulag við Landhelgisgæslu Íslands um þjónustu við framkvæmd samnings um vaktstöð siglinga. Samkvæmt því fara starfsmenn stjórnstöðvar Landhelgisgæslu Íslands með stjórn allra verkefna vaktstöðvarinnar.

Í 2. gr. frumvarpsins er lagt til að nýrri málsgrein verði bætt við 7. gr. laganna. 7. gr. er kveðið á um tilkynningu áður en komið er til hafnar. Samkvæmt greininni skulu skip, 300 brúttótonn að stærð og stærri, nema ríkisför og fiskiskip styttri en 45 metrar, sem eru á leið til hafnar, tilkynna komu sína til vaktstöðvar siglinga með tilteknum fyrirvara sem ákveðinn er í reglugerð. Lagt er til að hin nýja málsgrein kveði á um að farþegaskip sömu stærðar, sem sigli milli hafna hér á landi, skuli tilkynna vaktstöðinni um áætlaða leið að næstu höfn sem og þegar þau hyggjast setja farþega í land utan hafna, með tilteknum fyrirvara sem ákveðinn verði í reglugerð. Með frumvarpi þessu er gerð breyting á fyrra frumvarpi á þá leið að lagt er til að þessum skipum verði jafnframt skylt að tilkynna vaktstöðinni þegar þau hyggjast setja farþega í land utan hafna. Landhelgisgæsla Íslands hefur bent á að farþegaskip sem sigla á milli hafna hér á landi fari ekki ávallt beina leið að næstu höfn, þau sigli um firði í útsýnisferðum og hafi jafnvel viðkomu og hleypi farþegum í land án þess að leggja að höfn. Slíkar siglingar og viðkomur séu ekki tilkynningarskyldar og vaktstöðin viti fyrir vikið ekki ávallt um áætlanir þessara skipa, sem geti valdið hættu. Rétt sé að þessi skip veiti vaktstöðinni upplýsingar um þá leið sem þau hyggjast fara og hvenær þau ætla að hleypa farþegum í land.

Í 3. gr. er lagt til að við reglugerðarákvæði laganna í 1. mgr. 17. gr. bætist ný málsgrein sem heimili ráðherra að setja reglugerð um tilkynningarskyldu skipa, hvort sem það sé vegna komu til eða brottfarar frá höfn að því leyti sem það er nauðsynlegt vegna skuldbindinga samkvæmt samningum um Evrópska efnahagssvæðið. Í lögum um vaktstöð siglinga er að finna heimild til reglugerðarsetningar en talið er nauðsynlegt að setja þetta ákvæði til að veita frekari lagastoð fyrir innleiðingu gerða sem teknar hafa verið upp í EES-samninginn og breytingum sem kunna að verða á þeim síðar meir.

Í 4. gr. er lagt til að í nýrri grein, 18. gr. a, verði kveðið á um stjórnvaldssektir fyrir brot gegn fimm tilteknum ákvæðum laganna sem varða tilkynningarskyldu og leiðsögu. Gildandi lög gera fyrst og fremst ráð fyrir því að brot gegn lögunum séu kærð til lögreglu til rannsóknar. Málsmeðferð er almennt kostnaðarminni fyrir aðila þegar stjórnvöld beita stjórnsýsluviðurlögum en þegar dómstólar fella dóm í opinberum málum. Kostnaður hins brotlega, t.d. vegna aðstoðar lögmanna, er oftast einnig minni þegar um stjórnsýsluviðurlög er að ræða. Þá tekur almennt mun skemmri tíma að rannsaka og beita stjórnvaldsviðurlögum en refsingum. Þá er það almennt skilvirkara úrræði að stjórnvöld beiti stjórnvaldsviðurlögum en að þau beri mál undir dómstóla. Þau stjórnvöld sem fara með eftirlit á ákveðnu sviði eru oft í lykilaðstöðu til að meta hvernig þurfi að bregðast við á skilvirkan hátt til að halda uppi lögum. Því er talið rétt að leggja til að lögfest verði ákvæði um stjórnvaldssektir fyrir tiltekin brot gegn ákvæðum laganna og reglum sem byggja á þeim. Orðalagi þessa ákvæðis sem snýr að álagi á stjórnvaldssektir og innheimtu þeirra hefur verið breytt lítillega frá fyrra frumvarpi.

Verði þetta frumvarp að lögum hefur það óverulegan kostnað í för með sér fyrir stjórnsýsluna. Frumvarpið er ekki talið hafa önnur áhrif á hagsmunaaðila eða stjórnsýslu.

Hæstv. forseti. Ég hef nú gert grein fyrir helstu efnisatriðum þessa frumvarps og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.


Ræðumaður: Willum Þór Þórsson

Hæstv. forseti. Ég vil ítreka þakkir til hv. þm. Kristrúnar Frostadóttur fyrir að taka þessa umræðu hér á dagskrá. Ég vil taka undir með bæði hv. þingmanni og öllum öðrum sem hér hafa talað og það er augljóst  að við erum sammála um mikilvægi málaflokksins.

Hér var komið inn á fjölmarga þætti. Það sem ég dreg  úr þessari umræðu og hv. þingmaður kjarnaði jafnframt í sinni upphafsræðu í samhengi við þetta mikilvægi er umfangið. Ég get alveg tekið undir að það er mikilvægt að áætlanir séu skýrar, þeim sé komið fyrir í fjármálaáætlun og fjárlögum hvers árs. Ég þekki það ágætlega, af því að hv. þm. Björn Leví Gunnarsson kom inn á það hér að þetta er viðvarandi verkefni fjárlaganefndar, enda mikið um umfang  að ræða. Það var þess vegna eitt mitt fyrsta verkefni í heilbrigðisráðuneytinu  að ná samningum við hjúkrunarheimilin, Samtök fyrirtækja í velferðarþjónustu, um þessa þjónustu. Það liggur  fyrir skjalfest í samningum og umfangið þar, sú þjónusta, í fimm ára samningum, þannig að það er alveg skýrt.

Það er líka búið að setja það á blað að samkvæmt fjárlagafrumvarpi hæstv. ríkisstjórnar er varanlegt viðbótarframlag upp á 360 millj. kr. á málefnasviði 24-10. Það  liggur alveg ljóst fyrir  á blaði og er varanleg viðbótarfjárveiting. Af því að hv. þingmaður vill setja þetta í samhengi við alla verðmætasköpun í landinu  þá þarf nú að nota ansi marga aukastafi ef við ætlum að komast nákvæmlega að því hver hreyfingin á þessu er. Jú, þá er   aukning til heimahjúkrunar, það liggur bara fyrir. En við skulum líka gæta að því að verðmætasköpunin  hefur  óvíða verið meiri en hér, bara í heiminum.   Þannig að já, við erum alveg sammála um áhersluna sem þarf að vera á þetta, en fyrst og fremst á fjölbreytta þjónustu og samþættingu. Þess vegna er þetta stóra verkefni,Gott að eldast, til að ná utan um það. — Ég þakka umræðuna, hæstv. forseti.


Ræðumaður: Líneik Anna Sævarsdóttir

Virðulegur forseti. Í mínum huga er verkefnið Gott að eldast lykill að framþróun þjónustu við aldraða, enda eitt af forgangsverkefnum ríkisstjórnarinnar, leitt af félagsmálaráðuneyti og heilbrigðisráðuneyti í samvinnu við fjölmarga í samfélaginu. Þessu samvinnuverkefni er ætlað að stuðla að auknu heilbrigði og lífsgæðum, m.a. með því að efla fjölbreytta heimaþjónustu og styðja við virkni eldra fólks. Verkefninu miðar vel áfram.

Eins og rakið hefur verið hér í umræðunni er málaflokkurinn á fljúgandi ferð, m.a. er samkvæmt framkvæmdaáætlun til ársins 2026 verið  að byggja 559 hjúkrunarrými, þar af 404 ný rými. Áætlunin er endurskoðuð árlega. Auk þess hefur Framkvæmdasýsla ríkisins auglýst eftir húsnæði sem þegar er byggt og hægt væri að aðlaga að þörfum hjúkrunarrýma. Endurhæfingarrýmum hefur verið fjölgað og þjónustan þróuð, m.a. með sérstöku þróunarverkefni á Sólvangi. Sveigjanlegum dagdvalarrýmum hefur verið fjölgað og framlög til heimaþjónustu fara stöðugt vaxandi í samræmi við áherslur í málaflokknum þvert á það sem fram kom í forsendum í spurningum framsögumanns.

Á fjárlögum ársins í ár er 300 millj. kr. varið til að efla heimahjúkrun um land allt. 500 milljónum var úthlutað til heilbrigðisstofnana í lok árs 2021 til að þróa notkun velferðartækni í heimaþjónustu. 500 milljónum hefur verið bætt inn í málaflokkinn til rekstrar sérhæfðrar heimahjúkrunar og á fjárlögum næsta árs er bætt inn 360 milljónum til að mæta öldrun þjóðarinnar með fjölbreyttum lausnum.

Að lokum langar mig að leggja áherslu á  áframhaldandi þróun þjónustu í samræmi við ólíkar aðstæður í ólíkum samfélögum um land allt, eins og gert er í verkefninu Gott að eldast. Ég vil sérstaklega draga fram að tímabært er að skoða sérstaklega stöðuna þar sem sveitarfélög reka hjúkrunarheimili í litlum byggðakjörnum, svo sem eins og á Vopnafirði, Þórshöfn og Grenivík.


Ræðumaður: Willum Þór Þórsson

Hæstv. forseti. Ég vil byrja á því að þakka hv. þingmanni og formanni Samfylkingarinnar, Kristrúnu Frostadóttur, fyrir þessa umræðu og fyrir að setja þetta stóra mál á dagskrá. Þetta er sannarlega mikil áskorun þjóðar að þjónusta okkar elstu og bestu. Öldrun þjóðar er áskorun alls staðar í heiminum og auðvitað jákvæð á margan hátt en hún krefst þess af okkur að mæta henni með ýmiss konar úrræðum og búsetuúrræðum og aðhlynningu. Það er mikilvægt að horfa á þetta í samhengi velferðar. Þess vegna er það sem þetta stóra mál, mikilvæga mál — og ég þakka hv. þingmanni fyrir að koma inn á þetta á þessum breiða grunni í fjölmörgum áherslum og vona um leið að hv. þingmaður fyrirgefi mér það að komast ekki yfir það allt saman og allar þær áherslur — vegna þess að þetta er svona mál sem kallar á fjölmörg úrræði. Verkefnið Gott að eldast fær þetta vægi í stjórnarsáttmála vegna þess að ríkisstjórn horfir svona á málið. Það kallar á aukna heimahjúkrun, aukna endurhæfingu, aukna dagþjálfun, mjög markvissa stefnumótun, aðgerðaáætlun, framkvæmdaáætlun en líka aukinn sveigjanleika í að byggja upp hjúkrunarrými, sem hv. þingmaður kemur hér mjög vel inn á. Það er það sem við höfum gert og ég hef gert í samvinnu við hæstv. fjármála- og efnahagsráðherra. Við erum að vinna núna að útfærslu til að komast út úr þessu formi, að vera einvörðungu með þessa skiptingu um lögbundnar skyldur sveitarfélaga og ríkis til að byggja í ákveðnum hlutföllum. Þetta er þungt ferli og það hafa orðið tafir nánast úti um allt land á meðan við erum með fjölmörg önnur úrræði sem má horfa til. Ef við gerum ekkert þá getum við kannski horft á einhvern fasta miðað við ákveðna öldrun um að það þurfi að byggja svo og svo mörg rými. Eins og hv. þingmaður kom inn á þá er það dýrt og það er dýrara úrræði heldur en að vinna að virkni með fólki og styðja við það heima. Þar erum við hv. þingmaður svo sannarlega sammála.

Við höfum þar af leiðandi þegar farið af stað og auglýst eftir húsnæði sem hefur skilað tveimur spennandi verkefnum sem geta skilað þessum 200 rýmum sem, eins og hv. þingmaður dregur hér fram, við getum horft fram á á næstu fimm árum að gæti verið vöntun á ef við gerum ekki neitt og ef við leggjum ekki aukna áherslu á endurhæfingu, sem við höfum verið að gera. Við höfum verið að opna viðbótarrými á Eir sem tekur við af Landspítala, við höfum opnað endurhæfingarrými með Sóltúni. Það eru fjölmargir aðilar þarna sem kunna þetta og geta þetta og hafa áratugareynslu, jafnvel alda-, af því að vinna þessa hluti og við eigum að treysta þeim líka með okkur í þessa vegferð. Við höfum aukið samvinnu á milli þessara aðila og beint við Landspítalann vegna þess að þar erum við auðvitað alltaf að horfa á þetta flæði sem þarf og samspil við sjúkrahúsin. Þegar við þurfum á aðhlynningu að halda, aðgerð eða inngripum, förum inn á sjúkrahús, förum í aðgerð og þurfum síðan að fara heim en þurfum að vinna upp styrk, þá er tilhneiging til þess að horfa til þess að viðkomandi aðili sé með færni- og heilsumat og þó að hann sé ekki með það þá er ekki víst að hann sé alveg tilbúinn til að fara einn heim, einn og óstuddur. Það er allur gangur þar á. En þetta flæði þurfum við að tryggja þannig að þetta er ekki alveg svona einfalt að það bíði bara hjúkrunarheimili sem taki svo við. Það er auðvitað mikill akkur, bæði ávinningur fyrir einstaklinginn og svo fyrir samfélagið allt, að horfa á þetta í þessu breiða samhengi. Það eru því fjölmörg verkefni sem hafa verið kortlögð.

Því miður verð ég líka að koma inn á það að það hefur ekki allt gengið sem skyldi. Af því að hv. þingmaður kemur sérstaklega inn á Reykjavík þá undirrituðu þáverandi heilbrigðisráðherra og borgarstjóri Reykjavíkur samning árið 2021 um byggingu 144 rýma hjúkrunarheimilis við Mosaveg. Það hefur tafist, því miður, allt of mikið, en var mjög mikilvægt verkefni inn í áætlun á þeim tíma og hefði svo sannarlega verið þörf á því. Við erum eiginlega á núllpunkti í því verkefni. En fjölmargt annað hefur gengið betur. Ég ætla kannski að reyna að tæpa síðar á einhverju af þeim fjölmörgu áhersluatriðunum sem hv. þingmaður kom hér inn á og hlakka til að hlusta á umræðuna, hæstv. forseti.


Ræðumaður: Willum Þór Þórsson

Hæstv. forseti. Ég vil þakka hv. þingmanni fyrir að taka þetta málefni hér á dagskrá. Ég vil  staðfesta það fyrst að það er mikilvægt að við ræðum þessi mál jöfnum höndum því að þetta er raunverulega ekki einfalt mál. Þetta er  flókinn sjúkdómur og fólk er á misjöfnum stað samfélagslega. Þetta er eitt af þeim verkefnum sem við þurfum að takast á um samþætt. Jú, við eigum alveg að geta haldið meðferðarstöðinni Vík opinni vegna þess að staðreyndin er sú að þetta myndi kosta innan við 1% af ríkisframlagi. Það á ekki að standa í neinum. Ég er ekki að standa hér og varpa ábyrgðinni á einn eða neinn. Ég er bara að segja að ég er alltaf tilbúinn til samtals og hef spurt af hverju og hvað þurfi til að halda þessu gangandi. Ég ætla bara að ítreka það hér líka að ég er fyrir þó nokkru búinn að fela Sjúkratryggingum Íslands að kaupa meiri þjónustu sem snýr að meðferð í við ópíóíðafíkninni.


Ræðumaður: Willum Þór Þórsson

Hæstv. forseti. Ég vil þakka hv. þm. Sigmari Guðmundssyni fyrir þessa fyrirspurn. Hann snertir á fjölmörgum þáttum þegar kemur að því að sinna þessum hópi sjúklinga og meðferðum og jafnframt því hver fórnarkostnaðurinn er af því að gera ekki meira, og samhenginu við umferðarslys. Þar ætla ég kannski að byrja. Hv. þingmaður kemur inn á það að í vor, má segja, var umræða hér á þingi og samfélagið og við hér — við  í ríkisstjórn tókum ákvörðun um að skera upp herör gagnvart þessum skaðvaldi sem felst í ópíóíðum og ópíóíðanotkun og vísbendingum um að það sé faraldur í gangi. Sannarlega fórum við af stað með áætlun í þeim efnum og ég get alveg sagt hér að við rákum okkur á það við að fara í gegnum þetta að tölur og gögn þurfa að liggja fyrir og við þurfum reglubundið að safna tölum og gögnum þegar við erum að setja fram í umræðunni hvað raunverulega er í gangi. Auðvitað heldur landlæknir utan um tölur en við erum líka að fara af stað með, sem hluta af þessari aðgerðaáætlun, bæði fjármagn sem er búið að samþykkja í ríkisstjórn og að taka höndum saman við meðferðaraðila og SÁÁ. Sjúkrahúsið á Vogi er  partur af því. Það samtal á að fara fram í gegnum Sjúkratryggingar og stendur til í tengslum við aðra samninga. Það er fjölmargt sem er inni í þessari aðgerðaáætlun og það er fjármagn inn í það, ég skal reyna að koma inn á það. En þetta er auðvitað stórmál og fjölmörg atriði sem þarf að koma inn á í þessari umræðu.


Ræðumaður: Ásmundur Einar Daðason

Virðulegi forseti. Ég vil ítreka aftur það sem ég sagði hér áðan, bæði við hv. þingmann en líka við fyrri fyrirspyrjanda, að það hefur aldrei legið fyrir að sameining sé lögð til sameiningarinnar vegna. Það er hins vegar þannig að við þurfum að skapa svigrúm fyrir þau verkefni sem ég nefndi hér áðan og hef gert það, þau lágu til grundvallar við vinnslu fjármálaáætlunar, liggja til grundvallar þeirri ákvörðun sem lögð er fram hér vegna þess að við þurfum að mæta þessum verkefnum sem fram undan eru. Það er mögulegt að gera það með auknu fjármagni. Það er líka mögulegt að gera það með vinnu innan frá í kerfinu. Það er það sem við lögðum upp með, m.a. vegna þess að það er ekki það fjármagn til ráðstöfunar á næstu árum sem við höfðum gert ráð fyrir að þyrfti til þessa verkefnis. Þess vegna erum við í þessu verkefni. Það er markmið okkar allra að menntakerfið geti sinnt þeim verkefnum sem það þarf að takast á við og þeim áskorunum og þeim breytingum sem eru að verða og það er skylda mín sem ráðherra að tryggja að það verði með einum eða öðrum hætti.


Ræðumaður: Ásmundur Einar Daðason

Virðulegi forseti. Ég vil þakka hv. þingmanni fyrir þessa fyrirspurn og segja að það er algerlega ljóst að við þurfum að auka slagkraftinn í framhaldsskólakerfinu. Við höfum unnið áætlanir um það hvernig við getum mætt því. Við höfum verðmetið þær til næstu ára, hvernig við mætum til að mynda stóraukinni ásókn í starfsnám, hvernig við mætum nemendum sem eru með annað móðurmál en íslensku, hvernig við mætum stórauknum fjölbreytileika sem er inni í framhaldsskólunum. Það er einfaldlega þannig. Hið skýra svar við þessu er að það eru tvær leiðir til að mæta þessu. Annars vegar er það sú leið að við getum skapað slagkraftinn utan frá eða sú leið að við förum inn í framhaldsskólakerfið og gerum skipulagsbreytingar þar til að skapa svigrúm fyrir þær. Það er sú leið sem við erum að vinna að, að skapa svigrúm fyrir það inni í framhaldsskólakerfinu, vegna þess að við verðum að skapa pláss fyrir þessi verkefni. Það er ekki til þess gert að sprengja upp einhverja umræðu eða eitthvað slíkt, það er til þess að mæta hinum lögbundnu kröfum sem okkur ber sem samfélagi að takast á við. Menntastefnan rammar inn að við ætlum að ná miklu betri árangri heldur en við höfum gert á undanförnum árum.

Það er hins vegar ánægjuefni að það er aukinn stuðningur við aukið fjármagn inn í framhaldsskólakerfið vegna þess að það mun sannarlega slaka á þeirri vinnu sem við erum með í gangi og gera það að verkum að við getum endurskoðað hana. En það er ekki í hendi og við munum þurfa að svara því hvernig við ætlum að tryggja fjármagn til fjölgunar starfsnámsnema, til þeirra hópa sem ég nefndi hérna áðan og námsgagna og fleira. Þannig að samtalið næstu vikur verður að leiða í ljós hvernig við getum unnið úr framhaldinu vegna þess að við ætlum ekki að gefa eftir þau markmið sem lagt var af stað með til að efla framhaldsskólakerfið.


Ræðumaður: Ásmundur Einar Daðason

Virðulegi forseti. Það er enginn asi á þeim sem hér stendur nema þá gagnvart því verkefni sem við höfum þegar kemur að þeim nemendum sem við þurfum að taka betur utan um í framhaldsskólakerfinu vegna þess að það er að gerast gríðarlega hratt, miklu hraðar heldur en oft áður. Sá fjöldi nemenda sem er að koma af erlendum uppruna inn í menntakerfið — við verðum að grípa hann betur. Það fjölgar í þeim hópi sem ekki er í framhaldsskóla og ekki er á vinnumarkaði, kallast NEET-hópurinn, og til þess að framhaldsskólinn geti tekið betur utan um þann hóp þá þarf að efla hann til þess, að hann hafi afl og kraft til þess. Það sama á við um nemendur í starfsnámi þar sem hundruð hafa ekki komist inn á undanförnum árum og við erum með aðgerðir núna til að byggja við alla verkmenntaskóla. En við þurfum líka að hafa svigrúm til að taka nemendur inn vegna þess að það eru dýrari nemendur í kerfinu, það er dýrara hvert námsígildi þar og við verðum að hafa svigrúm til að mæta því. Það eru hinar lögbundnu skyldur framhaldsskólakerfisins og þar verðum við að hafa dálítinn asa á vegna þess að tíminn líður mjög hratt. Og, já, af því að þingmaðurinn gerir svona og spyr um seðla: Við þurfum annaðhvort aukið fjármagn inn í kerfið til næstu ára eða mæta því innan frá en líklega getum við gert hvort tveggja.


Ræðumaður: Ásmundur Einar Daðason

Virðulegi forseti. Ég þakka hv. þingmanni þessa fyrirspurn. Ástæðan fyrir því að við förum af stað í þessa vegferð er ekki sú að vilji sé til þess að sameina sameiningarinnar vegna, hvorki þá sameiningu sem fyrir norðan er nefnd né aðrar þær sem nefndar eru. Ástæðan er sú að við stöndum frammi fyrir gríðarlegum áskorunum þegar kemur að framhaldsskólakerfinu. Það er stóraukin ásókn nemenda, m.a. í starfsnám sem er dýrara nám, stóraukinn fjöldi nemenda af erlendum uppruna, með erlendan menningar- og tungumálabakgrunn, sem er á leiðinni inn í framhaldsskólakerfið og þarfnast aukinnar stoðþjónustu í sínu námi. Það er stóraukinn fjöldi nemenda sem kemur inn á starfsbrautir og meiri þjónusta sem þarf vegna meiri breytileika þegar kemur að námsárangri þeirra nemenda sem eru að koma inn í kerfið. Þetta kallar á talsvert mikla fjárfestingu í framhaldsskólakerfinu og við höfum metið það svo að sú fjárfesting þurfi að vera á bilinu 3–4 milljarðar til þess að mæta ólíkum þáttum í kerfinu og er það hluti af menntastefnu til 2030 að vinna þessum aðgerðum brautargengi. Í fjármálaáætlun gerum við ráð fyrir því að við höfum 1 milljarð til þessa verkefnis en við teljum ekki að við getum uppfyllt skyldur okkar, lögbundnar skyldur framhaldsskólakerfisins, á næstu árum nema grípa þá annaðhvort til erfiðra aðgerða eins og þeirra sem hv. þingmaður vitnaði til, auk fleiri í kringum landið, eða þá að skapa til þess fjárhagslegt svigrúm. En það er ánægjulegt að sú mikla umræða sem skapast hefur um þessa fyrstu sviðsmynd hefur kallað fram líka þau sjónarmið að við þurfum að fjárfesta í auknum mæli í menntakerfinu og það samtal er í gangi. Það mun að sjálfsögðu hafa áhrif á þessa sviðsmynd líkt og aðrar, en ég segi þó og bæti við að ég held að það sé gríðarlega mikilvægt að þó að auknar fjárveitingar fáist í framhaldsskólakerfið þá förum við í ákveðna naflaskoðun í kerfinu, förum og greinum það hvað þurfi að breytast og með hvaða hætti til næstu ára, vegna þess að fjármagn er ekki það eina sem þarf inn í þetta kerfi. Það þarf líka ákveðnar breytingar á því sem ég get kannski rætt í seinna andsvari.


Ræðumaður: Halla Signý Kristjánsdóttir

Virðulegi forseti. Ég kem hingað upp til að taka undir þessa þingsályktunartillögu, sem mér finnst vera mjög góð, enda eru þingmenn úr öllum flokkum, sýnist mér, á þessu. Ég held að það sé löngu orðið tímabært að þjónusta og vaktakerfi dýralækna verði endurskoðað með tilliti til margra þátta. Það hefur náttúrlega verið þannig í gegnum árin að skortur á dýralæknum á vissum svæðum hefur verið átakanlegur. Þjónustusvæðin hafa verið að stækka og þeim hefur verið að fækka. Við erum að tala um að kannski er einn dýralæknir að þjónusta svæði þar sem hann þarf kannski að fara 200–300 km á hverjum degi ef hann ætlar að sinna svæðinu sem slíku. Það er ekki bara það að dýralæknar séu að sinna neyðarþjónustu heldur er líka þetta eftirlit sem vantar svo mikið upp á. Við getum bara talað um dýralækna, við erum oft að hugsa þessar hefðbundnu búgreinar hjá okkur en það er ekki bara það heldur sinna dýralæknar t.d. laxeldi, bæði í sjó og á landi.

Það er mjög mikilvægt að við séum að skapa þannig umhverfi fyrir dýralækna að það sé fýsilegt fyrir ungt fólk að fara í þetta nám og að það skili sér svo heim aftur. Nú er þetta nám einungis erlendis enn þá og verður kannski eitthvað lengur en það þarf alla vega að vera þannig umhverfi að ungt fólk vilji sækja í þetta því að þetta umhverfi, og maður þekkir það — t.d. segjum eins og á Vestfjörðum þar sem hefur kannski verið einn starfandi dýralæknir, álagið er allt annað heldur en hægt er að rísa undir þegar þú ert nýkominn frá Ísafirði yfir á Barðaströnd og færð ákall um þjónustu inni í Ísafjarðardjúpi. Það er ekki hægt að sinna því eins og vel er á haldið og það sem undan þarf að láta er eftirlit með dýrahaldi þegar þeir eru kannski alveg uppteknir í bara að hjálpa dýrum, dýralækningum einungis.

Eins og hér stendur hafa stjórnvöld í Noregi, Svíþjóð og Finnlandi öll farið í umfangsmikla vinnu við að greina vandann og þær áskoranir sem fylgja því að færri dýralæknar fáist í störf úti á landi. Það er þetta umhverfi sem ungt fólk lætur ekki bjóða sér lengur og það er líka náttúrlega hjá læknum sem eru  inni á heilbrigðisstofnunum og eru að sinna okkur mannfólkinu orðið allt annað varðandi það hvað fólk lætur bjóða sér upp á. Við viljum hafa þessa þjónustu um allt land og ég held að það skipti miklu máli að við tökum undir þetta og reynum að hrinda þessu af stað. Vonandi fær þessi þingsályktunartillaga bara málefnalega umræðu inni í nefnd og skilar sér þaðan út og við getum öll tekið undir hana hér í þingsal.


Ræðumaður: Þórarinn Ingi Pétursson

Frú forseti. Ég flyt hér þingsályktunartillögu um heildarendurskoðun á þjónustu og vaktakerfi dýralækna. Flutningsmenn ásamt þeim sem hér stendur eru Hafdís Hrönn Hafsteinsdóttir, Lilja Rannveig Sigurgeirsdóttir, Ágúst Bjarni Garðarsson, Halla Signý Kristjánsdóttir, Líneik Anna Sævarsdóttir, Ingibjörg Isaksen, Þórunn Sveinbjarnardóttir, Oddný G. Harðardóttir, Inga Sæland, Guðmundur Ingi Kristinsson, Ásthildur Lóa Þórsdóttir, Eyjólfur Ármannsson, Jakob Frímann Magnússon og Tómas A. Tómasson.

Það er nú einu sinni þannig, frú forseti, að aldrei er góð vísa of oft kveðin. Þetta mál var áður flutt á 153. þingi og hljóðar svo:

„Alþingi ályktar að fela matvælaráðherra að setja af stað vinnu við heildarendurskoðun á þjónustu og vaktakerfi dýralækna.“

Í greinargerðinni kemur það nokkuð skýrt fram hvers vegna svo sé, af hverju verið er að leggja fram þessa þingsályktunartillögu. Staðan er nú bara þannig að það gengur afskaplega illa að manna vaktir, bakvaktir sérstaklega. Það er ekkert einskorðað við landsbyggðina, það á sömuleiðis við um höfuðborgarsvæðið. Oft þarf að leita til annarra umdæma til að manna bakvaktir sérstaklega. Síðan getum við svo sem tekið skrefið svolítið lengra í þessu en í hinum dreifðari byggðum er kannski einn dýralæknir á vakt allan sólarhringinn með gríðarstórt svæði og það er enginn til að leysa hann af. Við þetta er ekki hægt að búa. Það er ekki hægt að bjóða skepnum upp á þetta og hvað þá dýralæknum og eigendum búfjárins. Því er mjög mikilvægt í þessu samhengi að matvælaráðherra fái Matvælastofnun til þess að fylgja þessu fast eftir og horfa þá sömuleiðis til annarra landa, nágrannalanda okkar, þar sem menn hafa sett af stað vinnu til að uppfylla þær kröfur sem við setjum fram. Þetta er fyrst og fremst dýravelferðarmál, þ.e. að við getum mannað vaktir dýralækna til þess að sinna veikum skepnum. Það er nú einu sinni þannig að það á sama við um blessuðu húsdýrin og mannfólkið, þau veikjast ekki bara milli átta og fjögur, og menn þurfa að vera tiltækir allan sólarhringinn til að geta sinnt veikum skepnum.

Frú forseti. Ég ætla ekki að lengja hér tímann neitt sérstaklega en vil benda á mikilvægi þessa, og mér finnst það endurspeglast töluvert í fjölda flutningsmanna sem koma úr þremur stjórnmálaflokkum hvað þetta varðar og þetta er hvatning sömuleiðis til matvælaráðherra að hvetja sína undirstofnun, Matvælastofnun í þessu samhengi, að koma þessu á á koppinn ef svo má segja, að við mönnum dýralæknavaktir, ekki bara bakvaktir heldur séum með dýralækna á vakt um allt land sem geta sinnt húsdýrum allan sólarhringinn.


Ræðumaður: Þórarinn Ingi Pétursson

Virðulegur forseti. Ég þakka hv. þm. Birni Leví Gunnarssyni fyrir sína innkomu inn í þessa umræðu og vil bara árétta að það hefur orðið feikileg þróun og mikil breyting á undanförnum áratugum. Það eru ekki nema 40–50 ár frá því að menn voru næstum því að gera allt með höndunum en tækninni hefur fleygt fram þeim mun betur og það er vissulega áskorun í því sömuleiðis. Ég vildi bara ítreka það hér að ég held að landbúnaður og matvælaframleiðsla hafi þróast bara svipað hratt og margir tölvuleikir sem hv. þingmaður þekkir mun betur en mjög margir aðrir hér í þessum sal. Talandi um tölvur þá er það sömuleiðis innan matvælaframleiðslunnar, þessi tækni sem menn eru að nýta sér við þetta og við þessa framleiðslu og það eru færri hendur sem koma að framleiðslunni.

En ég get alveg tekið undir það, og það er, held ég, bara mjög þarft í þessari umræðu, að það er ekkert kerfi sem við vinnum eftir meitlað í stein. Það er heldur ekki þannig að menn þurfi að breyta bara til þess að breyta. Við erum samt komin á þann stað að ef við ætlum að þróa þessa framleiðslu áfram og viðhalda henni og bæta við hana þá þurfum við að gera breytingar. Ég held að allir þeir sem hafa tjáð sig hér í þessari umræðu og eiga eftir að tjá sig séu ekki með töfralausnina í því hvað á að gera en aftur á móti er það algerlega nauðsynlegt að stíga skrefið til að tryggja matvælaframleiðslu hér áfram.


Ræðumaður: Þórarinn Ingi Pétursson

Virðulegi forseti. Ég vil byrja á að þakka hv. þm. Birgi Þórarinssyni fyrir góða framsögu og mjög þarft mál sem hér er komið fram. Mig langar að bæta aðeins við þetta mál og víkka það aðeins út og leggja hér orð í belg í umræðunni, því að mikilvægi þess að við tryggjum hér ákveðna nýliðun eða ættliðaskipti á bújörðum er mikil áskorun fyrir okkur sem samfélag til þess að viðhalda þeirri matvælaframleiðslu sem við viljum sjá til framtíðar. Eins og hv. þingmaður kom inn á í sinni ágætu ræðu þurfum við að framleiða mun meiri mat á næstu árum miðað við breytingar og fjölgun einstaklinga hér á landi. Áskorunin er áþreifanleg og hún er að birtast okkur á hverjum degi.

Mig langar, virðulegi forseti, að koma aðeins inn á það sem hugsanlega væri möguleiki að gera sömuleiðis í þessu samhengi. Hv. þingmaður minntist hér á fæðuöryggi þjóðarinnar og við tókum þá umræðu hér fyrir tveimur árum síðan, mjög góða umræðu. En því miður hefur síðan lítið gerst í þeirri eftirfylgni að mér finnst og við þurfum að gera enn betur þar.

Það er alveg ljóst að verð á landi hefur stórhækkað og mun halda áfram að hækka um ókomin ár. Gott ræktarland er sennilega ein verðmætasta eign sem hver þjóð á hverju sinni og það um ókomna framtíð sömuleiðis. Við sjáum að það eru ekki bara þeir sem stunda matvælaframleiðslu sem ásælast jarðir og vilja kaupa heldur erum við sömuleiðis farin að sjá stór fyrirtæki sem eru að kaupa land til þess að vinna að kolefnisjöfnun og þess háttar.

Það eru blikur á lofti í framleiðslunni núna eftir gríðarlegar aðfangahækkanir undanfarin tvö ár, hækkandi fjármagnskostnað, og maður heyrir það vel á bændum sem hafa staðið í fjárfestingum og framkvæmdum undanfarin ár að þetta er í sjálfu sér algerlega að fara með viðkomandi bændur. Í þeirri stöðu eins og hún er í dag er það ekki fýsilegur kostur fyrir ungt fólk að ráðast í að gerast bændur, framleiða mat eða þá, eins og hv. þm. Líneik Anna Sævarsdóttir kom inn á hér áðan, að fara í það t.d. að planta skógi eða nýta landið á einhvern annan hátt, í kornrækt eða þess háttar, vegna þess að menn eru í sjálfu sér að ákveða það að vera bara í hörkuþrældómi næstu ár og sjá varla fram úr því nokkurn einasta hlut hvað menn ætla að gera. Þetta er grafalvarleg staða og hún er allt í kringum okkur hvað þetta varðar.

Mig langar að koma hérna inn á leið sem mig langar að leggja inn í umræðuna, sem væri, held ég, góð viðbót við þessa mjög góðu tillögu sem hv. þm. Birgir Þórarinsson flutti hér áðan. Við getum séð fyrir okkur t.d. jarðasjóð sem hið opinbera væri með á sinni hendi. Við gætum horft til þess að það væri t.d. bara Byggðastofnun sem við gætum nýtt í það. Síðan erum við með ábúanda sem er ekki að fara í ættliðaskipti. Þetta er bara nýr óskyldur aðili sem kemur að því að kaupa jörð, nýir óskyldir aðilar, fær með sér þessa lánastofnun, við skulum bara tala um Byggðastofnun í þessu samhengi, sem kaupir landið, viðkomandi aðili fjárfestir í fasteignum og framleiðslutækjum. Þetta snýst alltaf um það hvað þú þarft að borga út úr rekstrinum hverju sinni, hvað er hægt að gera. Þá er mjög mikilvægt í því samhengi að við séum með þolinmótt fjármagn sem að þessu kemur og þar af leiðandi að afborgunum verði stillt verulega í hóf. Við gætum alveg litið á það þannig að íslenska ríkið, með þessar stofnanir sínar á sínum snærum eins og Byggðastofnun, tæki bara þá ákvörðun að fjárfesta í landi, við getum sagt það innan gæsalappa, það er sennilega ein besta fjárfesting á eigin fé að fjárfesta í landi, vegna þess að land kemur ekki til með að falla í verði. Ef þú færð greiðslur til baka með einhverjum skikkanlegum vöxtum, ég er ekki búinn að reikna það neitt sérstaklega, þannig að menn séu ekki að eyða fjármunum, þá getum við litið á það að þetta er fjárfesting til framtíðar fyrir þjóðina, þjóðinni til heilla, sem tryggir fæðuöryggi þjóðarinnar um ókomna tíð. Viðkomandi aðili, þ.e. nýi ábúandinn, hefur þá meira ráðstöfunarfé til þess að byggja upp sína framleiðslu og húsakost, tæki og framleiðslutæki, skepnur í þessu tilliti eða hvað sem við viljum kalla það.

Við værum þá komin með ákveðið kerfi sem hvetur til nýliðunar og við getum alveg séð það fyrir okkur og við vitum það öll sem viljum vita það og höfum fylgst með undanfarin ár að það er ákveðinn flótti úr greininni, landbúnaðargreininni, mjög víða. Nærtækt dæmi þess efnis er að fyrir nokkrum vikum var hér tilboðsmarkaður á mjólkurkvóta og í fyrsta skipti gerist það að eftirspurnin er minni en framboðið. Það hefur ekki gerst í háa herrans tíð og hverju sem er um að kenna í því þá finnst mér það nærtækast náttúrlega að fjármagnið er ofboðslega dýrt nú um stundir sömuleiðis og það eru þessar væringar. Maður heyrir það bara mjög vel meðal yngri bænda að menn eru að kikna undan því kerfi sem við erum með í dag sem snýr að fjármagnskostnaði og þeirri aðfangahækkun sem undan er gengin.

Virðulegur forseti. Ég vildi bara koma hingað upp og bæta þessu inn í umræðuna og vekja athygli á fleiri leiðum. Ég vil ítreka það sömuleiðis, virðulegi forseti, að sú leið sem hv. þingmaður flutti hér áðan, Birgir Þórarinsson, er virkilega þarft og gott mál sem við þurfum að taka til umfjöllunar. En sömuleiðis verðum við að víkka út og horfa til fleiri þátta því að rauðu ljósin eru farin að blikka mjög víða og það þýðir ekkert að koma hér fram trekk í trekk í þennan stól og segja að það sé bjart fram undan í innlendri matvælaframleiðslu vegna þess að áskoranirnar þurfa að vera þannig að menn geti tekist á við þær. Og vandamálið í dag er að það er því miður ókleifur veggur að takast á við, eins og staðan er í dag, fyrir nýja ábúendur að koma inn í þessa framleiðslu með óbreytt kerfi.


Ræðumaður: Líneik Anna Sævarsdóttir

Virðulegi forseti. Ég þakka hv. þm. Birgi Þórarinssyni svarið. Ef ég skil þingmanninn rétt er það þannig núna að það eru beinlínis hindranir sem standa í vegi fyrir því að ættliðaskipti geti gengið fyrir sig á einfaldan hátt, þar sem búrekstur er oft á tíðum þannig að innkoma er stöðug en ekki er mikið afgangs. Því getur verið afskaplega erfitt að greiða fyrir þennan rekstur í einu lagi á einu ári og mjög mikilvægt að þetta verði skoðað nánar. Ef ég man rétt var ákveðinn sveigjanleiki til staðar áður fyrr. Hins vegar skil ég þingmanninn þannig að tillagan sé í rauninni bundin við rekstur á bújörðum þar sem markmiðið er matvælaframleiðsla og einkum sé verið að horfa á þann þátt. Það er ekkert við það að athuga en að mínu viti gæti alveg verið ástæða til að víkka þessa athugun út þannig að hún næði líka til annars rekstrar í dreifbýli sem er á einhvern hátt bundinn við landið þar sem reksturinn fer fram.


Ræðumaður: Líneik Anna Sævarsdóttir

Virðulegur forseti. Ég þakka hv. þm. Birgi Þórarinssyni fyrir framsöguna þar sem hann mælti fyrir tillögu um ættliðaskipti og nýliðun í landbúnaðarrekstri. Mér finnst þessi tillaga allrar athygli verð og langar að spyrja aðeins nánar út í í  fyrsta lagi hvort  skattaumhverfið vinni gegn þessum ættliðaskiptum núna, hvort  það séu sömu kröfur til skattgreiðslna við ættliðaskipti í landbúnaði og bara við hverja aðra sölu fasteigna. Ég vildi fá það aðeins fram hjá þingmanninum.

Síðan langaði mig að velta því upp hvernig afmörkunin á búrekstri er, af því að þar sem ég þekki til  þar sem er fjárfest mikið í framleiðslutækjunum, eins og í mjólkurframleiðslunni, þá eru þetta gífurleg verðmæti sem þurfa að flytjast á milli kynslóða. Þetta er ekki einfalt. En það sama á við t.d. í ýmiss konar ferðaþjónustu í dreifbýli, ég tala nú ekki um þar sem ferðaþjónustan er enn árstíðabundin, þar reynist þessi flutningur á milli kynslóða mjög erfiður. En hann er líka oft og tíðum bundinn tiltekinni jörð og þeim náttúrugæðum sem jörðin býr yfir.

Eins sé ég þetta með jarðirnar; þar sem er að byggjast upp mikill skógur þá verður dýrt að flytja hann á milli kynslóða og þau verðmæti sem þar eru. En á sama hátt er mikilvægt að fólkið sem vill búa á jörðunum og þekkir aðstæðurnar þar, hefur alist upp við þær, geti haldið því áfram. Mig langar bara að heyra hvað hv. þingmaður hefur um þetta þrennt að segja.


Ræðumaður: Aðalsteinn Haukur Sverrisson

Virðulegi forseti. Nú er liðið eitt og hálft ár frá ólögmætri innrás Rússlands í Úkraínu og því miður er ekki að sjá fyrir endalok. Þó eru vissulega jákvæð merki til staðar um að Úkraínumönnum takist að endurheimta sín landsvæði. Á allsherjarþingi Sameinuðu þjóðanna í þessari viku var stríðið í Úkraínu í brennidepli. Ýmsar ræður voru haldnar um stríðið en báru þó hæst ræður forseta Úkraínu og Bandaríkjanna. Án þess að fara með langt mál um innihald umræðunnar voru skilaboðin skýr: Stuðningur hins frjálsa heims gagnvart úkraínsku þjóðinni má ekki undir nokkrum kringumstæðum dvína. Barátta úkraínsku þjóðarinnar snýst um að viðhalda sjálfstæði sínu og landamærum. Hún er þó ekki eingöngu þeirra barátta. Frá lokum seinni heimsstyrjaldar er vart til skýrara dæmi um árás á lýðræði í hinum vestræna heimi og eiga allar frjálsar þjóðir hér hagsmuna að gæta. Við megum ekki sofna á verðinum eða þreytast í umræðunni í sameiginlegri baráttu. Þetta á einnig við um Ísland, við erum friðelskandi þjóð sem háði sína sjálfstæðisbaráttu án blóðsúthellinga og hefur sterka tilfinningu fyrir frelsi sínu og sjálfstæði. Frá stofnun lýðveldisins höfum við Íslendingar verið óhrædd við að styðja aðrar þjóðir sem stefna í átt að lýðræðisþróun og við höfum verið afdráttarlaus þegar kemur að stuðningi við úkraínsku þjóðina. Ég vil því nýta tækifærið hér í dag og brýna ríkisstjórnina til að viðhalda þeim stuðningi sem hefur verið sýndur til þessa og standa með Úkraínu í vegferð þeirra til áframhaldandi lýðræðis og sjálfstæðis.


Ræðumaður: Hafdís Hrönn Hafsteinsdóttir

Virðulegi forseti. Kynfræðsla og hinsegin fræðsla í grunnskólum hefur verið mikið í kastljósi samfélagsumræðunnar undanfarið. Í miðju þessarar umræðu eru foreldrar sem spyrja spurninga, kalla eftir upplýsingum um fræðsluna og setja jafnvel fyrirvara við námsefnið eða uppsetningu hennar, foreldrar sem vilja vita hvað börnin þeirra eru að læra til að geta tekið samtalið líka heima við. Varðandi nær allt annað námsefni væri því fagnað að foreldrar sýndu slíkan áhuga en hvað þessa fræðslu varðar virðist ekki alveg það sama gilda. Það er undarlegt að því sé haldið fram að foreldrar séu að beita fordómafullri orðræðu, dreifa falsupplýsingum og valda usla í samfélaginu vegna þess að þeir vilja fá frekari upplýsingar um fræðsluna. Foreldrar gera sitt besta í að gæta hagsmuna barna sinna af heilindum og spyrja því gagnrýninna spurninga sem krefjast skýrra svara. Hysterían myndast nefnilega vegna upplýsingaskorts til foreldra. Við þurfum að upplýsa foreldra betur um námsefnið til að koma í veg fyrir svona stöðu í framtíðinni. Með þeim hætti má einmitt koma í veg fyrir upplýsingaóreiðu og að umræða sé leidd áfram af upphrópunum, umræða sem verður að taka af yfirvegun.

Heyr, heyr.Virðulegi forseti. Ég styð heils hugar réttindabaráttu hinsegin og kynsegin fólks og mikilvægi þess að við fáum öll fræðslu um fjölbreytileika samfélagsins. Við þurfum líka að fræða um áskoranir einstaklinga með einhverfu og ADHD. Höldum áfram að fræða í átt að meiri samstöðu og umburðarlyndi í samskiptum milli fólks. Með þessu vil ég hvetja til aukins samtals milli heimilis og skóla því að við erum öll í þessu saman, þ.e. að koma börnunum okkar almennilega til manns svo sómi sé að fyrir samfélagið allt.


Ræðumaður: Lilja Rannveig Sigurgeirsdóttir

Virðulegi forseti. Sjókvíaeldi og laxveiði. Þessum atvinnugreinum er oft stillt upp sem andstæðum pólum. Á bak við þessar atvinnugreinar eru fjölskyldur, samfélög og fyrirtæki sem reiða sig á afkomu þeirra. Sjókvíaeldi hefur vaxið með miklum hraða hér á landi síðustu ár sem hefur vakið áhyggjur þeirra sem hafa tekjur sínar af laxveiði. Áhyggjurnar snúa að mestu leyti að möguleikum á erfðablöndun villtra laxa og strokufiska. Þegar kom að skipulagningu sjókvíaeldissvæða var ákveðið að friða tilgreind svæði á landinu fyrir sjókvíaeldi með það að markmiði að minnka líkurnar á því að strokulaxar kæmust í laxveiðiárnar. Staðreyndin er sú að það má alltaf gera ráð fyrir því að áföll verði og það munu alltaf einhverjir laxar sleppa úr sjókvíum. En fyrir nokkrum dögum fannst gat á nótarpoka í sjókví í Patreksfirði. Þegar gatið uppgötvaðist kom í ljós að 3.500 fiska vantaði í kvína. Síðustu daga hafa verið að veiðast laxar í laxveiðiám á stóru svæði — á friðuðu svæði. Sá fjöldi fiska sem hafa verið sendir í greiningu til að kanna hvort þeir séu eldisfiskar er kominn á annað hundrað. Til landsins eru komnir kafarar sem fara í ár, leita að laxinum og skjóta með skutulbyssu, sem hljómar smá eins og léleg hasarmynd. Sjókvíaeldisfyrirtækið segist ætla að bæta verkferla til að koma í veg fyrir að þetta endurtaki sig en við verðum að tryggja öruggara eftirlit og viðbrögð við slysasleppingu svo að svona ástand endurtaki sig ekki. Trúverðugleiki og framtíð beggja atvinnugreina er í húfi. Því hef ég óskað eftir sérstakri umræðu við hæstv. matvælaráðherra um slysasleppingar í sjókvíaeldi því að það er mikilvægt að við tökum umræðuna hér í þessum sal.


Ræðumaður: Jóhann Friðrik Friðriksson

Virðulegi forseti. Við búum í návist óblíðra náttúruafla hér á landi. Stjórnvöld vinna að ýmsum forvörnum í þessu tilliti, má helst nefna snjóflóðavarnir, eftirlit með jarðhræringum og mögulegum eldgosum, áætlanagerð og ýmiss konar aðra þætti er snúa að almannavarnakerfinu okkar. Þegar sjóvarnargarður brast við Hvalsnes skammt frá Sandgerði í Suðurnesjabæ í byrjun mánaðarins vorum við enn og aftur minnt á mikilvægi sjóvarna. Heimilisfólk varð að vaða frá heimili sínu á þurrt land samkvæmt fréttum og Brunavarnir Suðurnesja þurftu að bíða eftir því að sjávarstaða breyttist til að dæla vatni frá húsinu. Hinn 13. september lagði bæjarráð Suðurnesjabæjar fram sérstaka bókun um málið þar sem segir, með leyfi forseta:

„Sjávarflóð eru ein tegund af náttúruvá sem við búum við hér á landi, mikilvægt er að bregðast við þessari vá á sama hátt og t.d. ofanflóðahættu þar sem góðar varnir skipta höfuðmáli til að lágmarka líkur á neikvæðum áhrifum á samfélagið.“

Virðulegi forseti. Hamfarahlýnun er staðreynd og sjóvarnir eru ekki bara forgangsmál í Suðurnesjabæ heldur víða í mínu kjördæmi, svo sem í Vík, Höfn, Grindavík og víðar, og raunar um allt land. Sjávarstaða hækkar og sjóvarnir verða æ mikilvægari. Nú þegar við fáum samgönguáætlun til meðferðar er mikilvægt að við skoðum sjóvarnir sérstaklega. Vegagerðin hefur úr takmörkuðu fjármagni að spila og því velti ég fyrir mér hvort ekki sé ástæða til þess að endurskoða fjármögnun sjóvarna hér á landi. Við getum t.d. horft til ofanflóðasjóðs og þess forvarnahlutverks sem sjóðnum er ætlað. Á sama hátt tel ég ástæðu til þess að kanna hvort stjórnvöld eigi að stofna sjávarflóðasjóð sem hefur það að hlutverki að verjast ágangi sjávar og sjávarflóðum um landið allt, enda deginum ljósara að þörfin er knýjandi og hún á aðeins eftir að vaxa á komandi árum.


Ræðumaður: Líneik Anna Sævarsdóttir

Virðulegi forseti. Í byrjun september barst mér svar við fyrirspurn sem ég lagði fram í febrúar um framvindu uppbyggingar mannvirkja til varnar ofanflóðum. Svarið segir mér að það þarf að halda vel á spöðunum til að ná að ljúka öllum áætluðum framkvæmdaverkefnum til varnar ofanflóðum árið 2030 eins og gert er ráð fyrir í uppfærðri framkvæmdaáætlun sjóðsins frá 2020. Bæði þarf að tryggja fjármögnun og breyta og bæta hönnun eftir því sem reynsla fæst af þeim mannvirkjum sem þegar hafa verið byggð. Hvort tveggja er vel mögulegt. Í svarinu eru líka mikilvægar og jákvæðar fréttir sem einnig hafa komið fram í tilkynningum frá ríkisstjórninni síðasta mánuðinn, þar á meðal að framkvæmdir við ofanflóðavarnir á Seyðisfirði hafa gengið hraðar en áætlað var og fjárveitingar til þeirra því auknar á þessu ári til að flýta verkefninu. Þá hefur ríkisstjórnin ákveðið að flýta upphafi framkvæmda við næsta snjóflóðavarnargarð á Norðfirði um eitt ár þannig að þær framkvæmdir hefjist árið 2024 í stað 2025. Þar með verður síðasta stóra snjóflóðamannvirkið sem þarf til að verja íbúabyggðina þar komið. Loks segir í svari hæstv. umhverfis-, orku- og loftslagsráðherra að hann hyggist leggja fram frumvarp til breytinga á lögum um varnir gegn snjóflóðum og skriðuföllum þannig að lögin taki einnig til atvinnusvæða sem búa við ofanflóðahættu í þéttbýli og varnarmannvirkja sem þeim tengjast. Í dag rignir og rignir fyrir austan og ljóst að nýlega varnir og vöktunarkerfi eru þar að skila sínu.

Virðulegi forseti. Í þessum verkefnum megum við hvergi hvika frá áætlunum.


Ræðumaður: Ágúst Bjarni Garðarsson

Frú forseti. Við ræðum hér frumvarp til laga um breytingu á ýmsum lögum vegna fjárlaga fyrir árið 2024, oft kallaður tekjubandormur, frá hæstv. fjármála- og efnahagsráðherra. Ég vil fara hér yfir nokkur atriði sem ég tel að séu mikilvæg í þessu samhengi en vil jafnframt árétta að það er auðvitað efnahags- og viðskiptanefndar að taka þetta mál til frekari skoðunar og athugunar og meðferðar. Sú nefnd mun að sjálfsögðu rísa undir því og vanda vel til verka, kalla eftir umsögnum og vinna eftir þeim og taka tillit til ef svo ber undir.

Það sem er auðvitað helst í þessu er þessi krónutöluhækkun, 3,5% hækkun á svokölluðum krónutölusköttum í samræmi við forsendur tekjuáætlunar fjárlagafrumvarpsins. Þarna er auðvitað mikilvægt í þessu, eins og fram kemur í frumvarpinu, að við, ríkið, séum þátttakendur í því mikilvæga verkefni sem skiptir heimilin og fyrirtækin í þessu landi mestu máli sem er auðvitað að ná niður verðbólgu og vöxtum með skynsamlegum og raunhæfum aðgerðum. Auðvitað mætti segja að það væri áhugavert fyrir nefndina að fá frekari greiningar á því hvað þetta þýðir, en fyrstu viðbrögð eru að þetta innlegg sé skynsamlegt og í takt við það sem kallað hefur verið eftir þó að við heyrum auðvitað víða og úr ýmsum áttum gagnrýni á þetta eftir kannski töluvert bratta hækkun um síðustu áramót, að hér séu einstaklingar og fyrirtæki að fá aðra slíka hækkun í andlitið. En við verðum að horfa til þess að við erum hér í sérstöku umhverfi þessa dagana.

Það má nefna fleira í frumvarpinu sem ég tel vert að tiltaka og hefur komið fram í þessari umræðu hér í dag, m.a. hækkun á lágmarksfjárhæð bifreiðagjalds sem lagt er á fólksbíla. Þar er lágmarksgjaldið að fara úr 15.080 kr. í 20.000 kr. Þetta gjald greiða bifreiðaeigendur tvisvar á ári og með þessari aðgerð, sem ég tel af hinu góða, er tekið mið af því breytta umhverfi og þeim samfélagsbreytingum sem við sem samfélag erum að horfast í augu við og erum að þróast í mjög jákvæða átt með tilliti til umhverfis- og loftslagsmála. Aðgerðinni er, vegna þessara samfélagslegu breytinga, ætlað að styrkja tekjustofna ríkissjóðs af ökutækjum en þeir hafa eðli málsins samkvæmt, eins og ég hef sagt hér, dregist saman vegna fjölgunar á vistvænum og sparneytnum fólksbifreiðum. Það er áætlað samkvæmt frumvarpinu að þessar breytingar muni skila ríkissjóði 1,3 milljörðum í viðbótartekjur.

Það er auðvitað ýmislegt sem við getum tiltekið og ég vil nefna sérstaklega bráðabirgðaákvæði sem koma skal í veg fyrir að kostnaðarþátttaka heimilismanna á dvalar- og hjúkrunarheimilum aukist við það að tengingar við tekjur maka hafa verið afnumdar. Ég tel að það sé mikilvægt að halda þessu inni. Eins er með framlengingu á ákvæði til bráðabirgða til að sporna við því að víxlverkanir örorkubóta almannatrygginga og örorkulífeyris lífeyrissjóða hefjist að nýju. Það er alveg rétt að mínu mati sem hér hefur komið fram frá hv. þingmönnum að þetta kemur aðeins inn á það kerfi sem við búum við og þurfum með einhverjum hætti að taka til skoðunar. Hún er nú í gangi og ég vona svo sannarlega að þingheimur beri gæfu til þess að vinna svo í takt við það og betrumbæta kerfið í heild. Í þessu samhengi vil ég einnig nefna framlengingu á bráðabirgðaákvæðum um hækkun á frítekjumarki örorkulífeyrisþega vegna atvinnutekna við útreikning tekjutryggingar.

Svo tel ég rétt að nefna, eins og hæstv. fjármála- og efnahagsráðherra fór yfir í sinni framsögu, hvernig sóknargjöld hafa verið að þróast á síðustu árum. Bæði efnahags- og viðskiptanefnd og fjárlaganefnd hafa verið með þetta mál á sínum borðum sem hefur leitt til þess að gjöldin hafa hækkað. Nú er hins vegar lagt til, eins og síðustu ár, vegna þess að sú hækkun hefur bara gilt til eins árs, að gjaldið verði lækkað úr 1.192 kr. á mánuði og fari í 1.107 kr. fyrir árið 2024. Líkt og fyrri ár þá tel ég skynsamlegt og vonast til þess og veit það að hv. efnahags- og viðskiptanefnd muni taka þetta til skoðunar vegna þess að við vitum það, a.m.k. sá sem hér stendur og ég veit að það eru margir sem taka undir þau sjónarmið með mér, að kirkjan gegnir mjög mikilvægu hlutverki í okkar samfélagi á svo margan hátt, bæði á okkar mestu gleðistundum og þegar erfitt er hjá fjölskyldum og einstaklingum í þessu landi, og við þurfum að halda áfram að styðja við þessar mikilvægu stofnanir. Ég myndi telja svona fljótt á litið eðlilegt að krónutalan sem gilti á síðasta ári myndi jafnvel taka hækkun um 3,5%, sem yrði þá 1.234 kr. En þetta er auðvitað eitthvað sem nefndin þarf að skoða betur.

Þarna eru ýmsir þættir sem við þurfum að rýna vel, m.a. þær fjárhæðir sem snerta markmið stjórnvalda þegar kemur að loftslagsmálum. Ég vil einnig nefna hér í ræðu minni þessa tímabundnu hækkun á tekjuskatti. Þrátt fyrir að ég sjálfur sem þingmaður hafi rætt ýmsar aðgerðir sem ég teldi skynsamlegt að fara í þá er ég enginn stuðningsmaður mjög hárra skatta en tel samt sem áður að þessi tímabundna 1 prósentustigs hækkun á tekjuskatti lögaðila sé mikilvægt innlegg í þessu ástandi, að hann fari úr 20% í 21% fyrir rekstrarárið 2024 og við álagningu á árinu 2025. Þessi tímabundna hækkun mun skila ríkissjóði um 6,4 milljörðum árið 2025.

Í þessu frumvarpi er líka hækkun til Ríkisútvarpsins um 700 kr. Gjaldið fer þá úr 20.200 kr. í 20.900 kr. og verða þá viðbótartekjur í núverandi ástandi um 200 millj. kr. Við erum einnig að framlengja gildistíma laga um fjarskiptasjóð út árið 2024 og bráðabirgðaákvæði sem kveður á um heimild til að nota fé ofanflóðasjóðs til að taka þátt í greiðslu kostnaðar við hættumat vegna eldgosa, vatnsflóða og sjávarflóða er framlengt um eitt ár. Við sjáum það og höfum gengið í gegnum sem samfélag ýmsar náttúruhamfarir hér á liðnum árum, sama hvort við nefnum snjóflóð, eldgos á Reykjanesskaga eða hvað sem er, og það er mikilvægt að við séum stöðugt og alltaf að meta hættu vegna náttúruhamfara fyrir samfélagið okkar í heild.

Þarna er einnig inni, frú forseti, breyting á verðmætagjaldi sjókvíaeldis, hækkun um 1,5 prósentustig. Þetta er eitthvað sem við höfum áður rætt, vorum með hér til umræðu fyrir nokkrum mánuðum síðan og hefur svolítið verið til umfjöllunar varðandi þessi góðu fyrirtæki, sem ég vil segja að hafi breytt hér heilum samfélögum, við getum sérstaklega horft austur á firði og vestur á firði þar sem þetta hefur breytt heilu þorpunum. Við sjáum það bara þegar við ferðumst um þessi litlu bæjarfélög sem ég leyfi mér að segja að voru nánast deyja út hér fyrir örfáum árum síðan en með þessari nýju atvinnugrein hefur það breyst. Hún er auðvitað í ákveðnu ferli, hún er tiltölulega ný hér á landi og því fylgja ákveðnir verkir, vaxtarverkir og annað sem við þurfum stöðugt að vera að læra af. Það hefur verið umræða um aukna gjaldtöku á þessa atvinnugrein sem auðvitað er að skila mjög miklu en við megum ekki gleyma því hvað þessi nýi atvinnuvegur hér á landi hefur gert fyrir mörg sveitarfélög og ég segi bara að hann hefur gert það að verkum að það er orðið ákjósanlegt að búa á svæðum sem voru jafnvel að deyja út, eins og ég segi hér, fyrir ekki svo mörgum árum síðan. Það verður auðvitað að horfa á stóru myndina í þessu eins og öðru. Við erum að taka þá ákvörðun hér, eins og kemur fram í frumvarpinu, að hækka verðmætagjald sjókvíaeldis um 1,5 prósentustig, það fer úr 3,5% í 5%. Þegar þessi tillaga kom fram frá hæstv. matvælaráðherra á sínum tíma þá, eins og kemur hér fram og við vorum með sérstaklega til umræðu, kom sú tillaga um hækkun of seint. Kannski myndi einhver segja því miður, en það er alveg ljóst að þessi tillaga þarf að koma inn á borð þingsins fyrir 1. desember. Nú er þetta komið hér inn og er eitthvað sem efnahags- og viðskiptanefnd, eins og annað sem fram kemur í þessu frumvarpi, mun taka til skoðunar og umfjöllunar og taka tillit til og eiga samtal við aðila í þessari grein eins og öðrum sem þetta mál snertir. Það er lagt til, eins og ég segi og ítreka, að hlutfall af reiknistofni gjaldtöku vegna slátraðs lax í sjókvíum, þegar verð er 4,8 evrur á kílógramm eða hærra, sbr. a-lið 2. mgr. 2 gr., verði hækkað um 1,5 prósentustig og nemi því, nái þetta fram að ganga, 5%. Jafnframt er, með tilliti til gildistöku frumvarps þessa, lagt til að vegna ársins 2024 skuli Fiskistofa birta fjárhæð gjaldsins með auglýsingu fyrir 31. desember 2023 í stað 1. desember það ár. Það er ágætt að halda þessu til haga.

Ég sé að tíminn er að renna út, frú forseti, og þá er kannski ekki meira sem ég ætla að tiltaka hér en vil ítreka að það er að mínu mati mjög mikilvægt að efnahags- og viðskiptanefnd taki þetta mál til umfjöllunar, og mun auðvitað gera það, hlusti og taki ákvarðanir sínar út frá því. Ég læt þetta gott heita, frú forseti.


Ræðumaður: Jóhann Friðrik Friðriksson

Frú forseti. Ég vil þakka hæstv. ráðherra sérstaklega vel fyrir svarið. Við höfum svo sem átt orðastað um mikilvægi þess að stíga þarna þétt inn og ég fagna sérstaklega þessari vinnu sem er í gangi. Annað sem kemur upp í hugann þegar við horfum á þennan hóp, sem hlutfallslega er stærri en hann ætti að vera, eru samskiptin m.a. við sveitarstjórnarstigið. Veruleikinn er sá að það er alltaf einhver hópur, því miður allt of stór, sem klárar sitt tímabil á atvinnuleysisbótum og endar þar af leiðandi á framfærslu sveitarfélaga. Við erum að reyna að vinna að því að svo verði ekki og reyna að koma fólki hratt og örugglega út í samfélagið. Mig langar að vita hvort það sé einhvers konar vinna í gangi, samstarfsvinna milli ráðuneytisins og sveitarstjórnarstigsins, til þess að reyna að skoða betur hvernig hægt er að koma til móts við þennan hóp í ljósi þess að hann er sannarlega í viðkvæmri stöðu heilt yfir.


Ræðumaður: Jóhann Friðrik Friðriksson

Virðulegi forseti. Atvinnuleysi hér á landi er í sögulegu lágmarki, eða um 2,9% á landinu í heild. Sem fyrr er atvinnuleysi því miður mest á landinu á Suðurnesjum. Atvinnuleysi tekur vissulega breytingum yfir tíma í takti við þróunina í hagkerfinu en mestar áhyggjur hef ég þó af þeim sem festast í langtímaatvinnuleysi.

Virðulegi forseti. Ég vil fagna því átaki sérstaklega sem hæstv. félags- og vinnumarkaðsráðherra kynnti í maí til að sporna gegn brotthvarfi ungs fólks af vinnumarkaði. Að átakinu koma Samtök atvinnulífsins, Vinnumálastofnun og VIRK Starfsendurhæfingarsjóður. Ráðgert er að verja 450 millj. kr. til verkefnisins yfir þriggja ára tímabil. Það sem stendur upp úr í mínum huga í því átaki er sú aukna áhersla á einstaklingsmiðaðan stuðning við starfsleit sem fram kemur í átakinu. Ég hef nefnilega áhyggjur af því að það séu fleiri viðkvæmir hópar sem gætu þurft á sambærilegum sérstökum úrræðum að halda og vil ég þá sérstaklega nefna fólk af erlendum uppruna. Samkvæmt tölum frá Vinnumálastofnun er fjöldi erlendra ríkisborgara á atvinnuleysisbótum hlutfallslega mun meiri en íslenskra, miðað við fjölda erlendra ríkisborgara sem hér búa; 48,3% af þeim sem eru á atvinnuleysisbótum eru erlendir ríkisborgarar. Það er áhyggjuefni.

Ég vil því spyrja hæstv. félags- og vinnumarkaðsráðherra hvort verið sé að huga sérstaklega að þessum viðkvæma hópi hjá Vinnumálastofnun og hvort ekki sé ástæða til þess að hrinda í framkvæmd sérstöku átaki til að auðvelda þessum hópi að komast inn á vinnumarkað, með aukinni einstaklingsmiðaðri nálgun.


Ræðumaður: Willum Þór Þórsson

Hæstv. forseti. Ég þakka hv. þingmanni fyrir fyrirspurnina. Það er ágætt að við kjörnum þetta þá hér í lokin sem hv. þingmaður kom inn á. Það er rétt, það er mjög mikilvægt að þarfagreining liggi fyrir. Fari heildarkostnaður sjúkratryggðs einstaklings yfir þessa fjárhæð sem ég var hér í fyrra andsvari að fara yfir, þá greiða Sjúkratryggingar Íslands eða viðkomandi heilbrigðisstofnun. Um gjaldskrána hefur verið samið, það er kannski kjarni málsins hér, og hún undirrituð. Það varð þó ljóst að það var ekki hægt að fara í gegnum ítarlega endurskoðun á öllum gjaldliðum við samningaborðið og því er farvegurinn í slíkum málum eins og akkúrat hér um ræðir tryggður í gegnum samstarfsnefnd. Og, nei, hv. þingmaður, það á ekki að þurfa að bíða mjög lengi eftir því að það liggi fyrir niðurstaða í þessu máli.


Ræðumaður: Willum Þór Þórsson

Hæstv. forseti. Ég þakka hv. þm. Oddnýju G. Harðardóttur fyrir fyrirspurnina. Það er rétt og það er mjög ánægjulegt að samningur milli Sjúkratrygginga og sérgreinalækna um þjónustu þeirra var undirritaður í sumar og tók gildi núna 1. september. Þessi samningur er til fimm ára og er okkur öllum mjög mikilvægur og ekki síst til að þessi stefna okkar um aðgengi að heilbrigðisþjónustu, óháð efnahag og óháð búsetu, gangi upp. Í þessum samningum var vægi samráðsnefndar svokallaðrar aukið og er mjög mikilvægt að hafa í huga þegar við förum yfir þetta mál sem hv. þingmaður kemur inn á, þ.e. brjóstaminnkunaraðgerðir sem eru gerðar bæði á Landspítala og hjá sjálfstætt starfandi lýtalæknum með greiðsluþátttöku í gegnum Sjúkratryggingar. Samningar milli Sjúkratrygginga og Læknafélagsins tóku gildi 1. september og samstarfsnefndin hefur tekið þetta mál fyrir eins og greint er um  í samningum. Það er komið á borð samstarfsnefndar og þar er verið að meta einmitt kostnaðinn, eins og hv. þingmaður kom inn á, sem er mikilvægt við þessar aðgerðir. Við stjórnvöld leggjum ríka áherslu á að það verð sem Sjúkratryggingar Íslands greiða fyrir heilbrigðisþjónustu almennt endurspegli raunkostnað við að veita hana, óháð því hvort það eru sjálfstætt starfandi aðilar eða spítali.

Í reglugerð um lýtalækningar er kveðið á um greiðsluþátttökuna og vísar í reglugerð um greiðsluþátttöku sjúkratryggðra í kostnaði almennt vegna heilbrigðisþjónustu. Það tengist þessu máli að hámarksgreiðslan er í almanaksmánuði fyrir heilbrigðisþjónustu samkvæmt reglugerð þessari 31.150 kr.

Hæstv. forseti. Ég skal klára þetta til glöggvunar í seinna andsvari en þakka hv. þingmanni fyrir að taka þetta mál á dagskrá.


Ræðumaður: Willum Þór Þórsson

Hæstv. forseti. Ég ítreka þakkir til hv. þingmanns. Það er ágætt að nefna líka að lokunin á Vík, þar sem er eftirmeðferð, er sjálfstæð ákvörðun SÁÁ og það er enginn í ráðuneytinu spurður að því. Það er innan við 1% af ríkisframlagi ef við viljum halda því opnu og samtalið stendur alltaf til boða um að halda því opnu þennan mánuð og hefur svo verið síðastliðin tíu ár. Það hefur bara með skipulag að gera. Við eigum ekki að taka þetta viðkvæma samhengi sem er þarna á milli, með þennan erfiða sjúkdóm, og segja að með einhverjum óræðum hætti valdi þessi lokun því að miður fer á einhverju sviði. Það er bara ekki þannig. Þetta er langt innan við 1% af heildarríkisframlaginu og við getum svo auðveldlega haldið því opnu ef vilji er til. Ég hef margoft komið því á framfæri við SÁÁ, líka áður en ég steig inn í heilbrigðisráðuneytið, að við erum alltaf tilbúin að skoða það og halda því gangandi, ef við ætlum að fara að ræða þetta á þessum forsendum. Hins vegar erum við auðvitað að kaupa hér fjölbreytt meðferðarúrræði. Í þessu seinna andsvari ætlaði ég, hæstv. forseti, að fara yfir fjárhæðir sem eru fyrir utan þetta og fara í ýmiss konar starf á meðferðarsviði til að vinna gegn þessum hræðilega sjúkdómi. Vonandi gefst okkur færi á að ræða þetta meira og betur og höfum meiri tíma til þess síðar.

Forseti minnir á að í óundirbúnum fyrirspurnum hafa fyrirspyrjendur og ráðherra tvær mínútur í fyrri ræðu sinni en aðeins eina mínútu í síðari umferð.


Ræðumaður: Willum Þór Þórsson

Hæstv. forseti. Ég þakka hv. þm. Ingu Sæland fyrir þessa fyrirspurn. Fyrst vil ég svara því skýrt að við erum ekki að draga úr framlögum til SÁÁ um kaup á þessari þjónustu. Það er hins vegar rétt að það gerist sjálfkrafa á hverju ári að tímabundin framlög falla sjálfkrafa niður þegar fjárlagafrumvarp kemur fram. Framlög til SÁÁ, sem sinna þessari mikilvægu þjónustu eða hluta af þeirri mikilvægu þjónustu sem við kaupum, eru tæpir 1,4 milljarðar. Þar af voru 120 millj. kr. tímabundið fjármagn til rekstrar sem þingið samþykkti hér. Sú tímabundna fjárveiting fellur niður og er ekki varanleg. Í fjárlagafrumvarpi fyrir árið 2024 tekur stóri samningurinn, þessir 1,4 milljarðar í fjórum samningum, hækkunum í samræmi við hækkun vísitalna.

Síðan vil ég bæta því við varðandi SÁÁ, að í þeim samningaviðræðum sem nú standa yfir við SÍ kaupum við viðbótarþjónustu vegna ópíóíðafaraldurs sem ríkisstjórnin samþykkti að gera til að sporna gegn honum og faraldri annarra vímuefna. Verið er að útfæra þá vinnu nánar í samráði við hagaðila og fleiri aðila þess efnis. Stefnt er að því að taka þessa fjóra samninga sem liggja undir í einn samning, en það er ekki verið að draga úr þessum framlögum svo að það sé skýrt.


Ræðumaður: Jóhann Friðrik Friðriksson

Frú forseti. Ég vil þakka þingmanninum fyrir að eiga þessi orðaskipti við mig. Þetta er gríðarlega mikilvægt verkefni og á þessum örfáu dögum sem liðnir eru af þessu þingi þá held ég að ég hafi heyrt frá nánast hverjum einasta þingmanni að mikilvægasta verkefnið núna sé að ná niður verðbólgu og í kjölfarið vöxtum. Þingmaðurinn fór m.a. yfir í sinni ræðu þau áhrif sem það hefur á þá sem verst eru staddir og þá sem hafa m.a. farið inn á fasteignamarkað á undanförnum tveim, þrem árum þar sem hækkunin þar hefur verið veruleg. Þetta er eitthvað sem skiptir íslensku þjóðina og velferðarkerfið, og raunverulega öll okkar kerfi, gríðarlega miklu máli á þessum tímapunkti. Þegar lífskjarasamningar voru gerðir var m.a. svona hnýtt saman, ekkert endilega formlegu samkomulagi heldur að einhverju leyti heiðursmannasamkomulagi um það að m.a. sveitarfélög myndu ekki hækka meira en 2,5% sín gjöld og okkur tókst alveg gríðarlega vel að ná utan um kjarabætur þannig að við höfum séð verulegan kaupmátt á undanförnum árum. Það er staðreynd. Auðvitað gefur á bátinn varðandi þann kaupmátt þar sem verðbólga hefur vaxið verulega.

En ég fagna þessum hugmyndum. Ég held að þetta sé eitthvað sem við þurfum að vinna þverfaglega. Við þurfum að vinna þvert á flokka og við þurfum að reyna að ganga í takt. Mín lokaspurning er kannski þessi: Telur þingmaðurinn að við séum og höfum kannski nógu mikinn félagslegan þroska til að ná þessum árangri? Hefst það ekki m.a. hjá okkur kjörnum fulltrúum hér sem gáfum tóninn varðandi þá hækkun sem stóð til á síðasta þingi og við ákváðum að hún yrði 2,5% og er það ekki líka bara ágætistaktur inn í haustið?


Ræðumaður: Jóhann Friðrik Friðriksson

Frú forseti. Ég þakka hv. þm. Guðbrandi Einarssyni fyrir sína ræðu og kannski sérstaklega seinni hluta hennar. Við hv. þingmaður höfum nú tekist á við ýmislegt saman, m.a. á sveitarstjórnarstiginu þegar kemur að þörf á aðhaldi. Um þetta frumvarp sem við ræðum hér eru sannarlega skiptar skoðanir en ástæðan fyrir að ég nefni aðallega seinni hluta ræðunnar er þessi samvinnutónn sem hv. þingmaður kemur með varðandi verðbólgu. Mér finnst hann mjög áhugaverður, mikilvægur. Ég held að ég geti tekið heils hugar undir það að það er ekki skynsamlegt að hér séu allir að skylmast og raunverulega enginn að horfa í sömu átt eða ganga í takt. Komandi kjarasamningar eru okkur gríðarlega mikilvægir til að ná stöðugleika, ná niður verðbólgu og vissulega held ég að ríkisvaldið hafi þar hlutverk. Við getum síðan velt fyrir okkur hvort ríkið eigi að koma með einhverjar slíkar lausnir eða innkomu áður en kannski er búið að setjast niður. Formaður Samfylkingar nefndi hér við tilefni stefnuræðu forsætisráðherra einhvers konar fyrir fram kjarapakka og að fjárlagafrumvarpið myndi kannski gefa þann tón.

Mig langar að spyrja hv. þingmann hvort hann telji ekki eðlilegt að aðilar vinnumarkaðarins setjist niður og reyni að ná sáttum og auðvitað kemur ríkisvaldið eitthvað þar að og síðan á lokametrunum eins og oft hefur þekkst, þá komi ríkisvaldið að til að tryggja það að samningar náist. Það er kannski mín fyrsta spurning hér, hv. þingmaður, hvort það þyki ekki eðlilegt að menn setjist niður fyrst og reyna að ná sáttum og síðan komi ríkið að.


Ræðumaður: Jóhann Friðrik Friðriksson

Frú forseti. Ég þakka þingmanninum fyrir tilraunir til að útskýra þetta aðeins fyrir mér. Ég furða mig aðeins á þessari nálgun. Við erum sammála um það, ég og hv. þingmaður, að málsmeðferðartíminn er allt of langur. Ég held að flestir sem hafa kynnt sér þennan málaflokk séu sammála því. Leiðir til þess að stytta hann eru vel þegnar og það er sannarlega eitthvað sem er partur af þeirri mannúð sem á að vera innan kerfisins. Kerfið kostar samt sem áður fé og við viljum tryggja að þeir sem sækja inn í hælisleitendakerfið fái þá þjónustu sem þeim ber samkvæmt lögum, m.a. talsmann, húsaskjól, uppihald o.s.frv. til þess að það sé mannsæmandi á meðan mál þeirra er tekið fyrir. Síðan kemur annaðhvort já eða nei út úr því. Því fólki sem fær nei ber að fara af landi brott. Ef það fólk sinnir samvinnu við stjórnvöld þá missir það enga þjónustu meðan á því stendur.

Hvernig hægt sé að draga úr kostnaði og hvað þá um 15 milljarða kr. sé ég ekki í svipinn nema þá að við leggjum verndarkerfið niður að einhverju leyti og tökum upp einhvers konar öðruvísi fyrirkomulag. Þá mögulega gæti ég séð fyrir mér að það væri hægt að skera ansi mikið niður í málaflokknum þannig. Er það pæling þingmannsins, svo ég tali nú bara hreint út, að við við leggjum verndarkerfi að einhverju leyti þá til hliðar og tökum bara óheft hér við fólki sem vill koma til landsins og þá segjum okkur frá þeim skilmálum sem að verndarkerfinu lúta?


Ræðumaður: Jóhann Friðrik Friðriksson

Frú forseti. Ég þakka þingmanninum fyrir ræðuna. Hún tók nú stóran hluta af henni undir málaflokkinn útlendingamál. Það kemur mér svo sem ekkert á óvart. Við hv. þingmaður áttum gott samstarf í allsherjar- og menntamálanefnd lungann af síðasta þingi og ræddum þennan málaflokk ítarlega. Eins og þingmaðurinn veit þá er ég mikill stuðningsmaður innviðauppbyggingar og ég hjó eftir því í ræðu hennar að hún kastaði því fram sem hugmynd að það væri hægt að leysa um málaflokkinn og setja það fjármagn sem nú er að fara í verndarkerfið í innviðauppbyggingu. Mín spurning snýr að því hvort ég geti fengið kannski nánari skýringar á pælingum þingmannsins. Það liggur fyrir að við erum með verndarkerfi. Það kostar 15 milljarða og hafa útgjöld til þess sannarlega aukist eins og við þekkjum, enda hefur náttúrlega stórlega stækkað sá hópur sem sækir hér um alþjóðlega vernd og við reynum að sinna þeim hópi faglega og vel. Það er svona mín spurning til þingmannsins, hvernig mætti útfæra það og kannski leiða mig inn á réttari brautir vegna þess að það er alltaf ástæða til að gera betur og hagræða, finna fjármagni nýtilega staði í kerfinu. Þannig að gott væri að fá útskýringar þingmannsins á því.


Ræðumaður: Jóhann Friðrik Friðriksson

Frú forseti. Ég er einmitt að lesa sama fjárlagafrumvarp og þingmaðurinn. Fjórtán                                                                                                                                                                                                                                                                                                                                                                      milljarðar eru að fara núna í viðbót inn í heilbrigðiskerfið okkar og það er alveg rétt sem hér kemur fram, það er m.a. til þess að reisa spítala; stærsta framkvæmd sem við höfum staðið í að ég held bara í sögunni og verður ánægjulegt að sjá hann rísa, umtalsvert betri umgjörð undir þessa veigamiklu starfsemi.

Ég hjó eftir því í málflutningi þingmannsins að það virðist þá vera kominn einhugur um það, ef ég skil hann rétt, að einkarekstur geti verið skynsamlegur í heilbrigðiskerfinu. Þá er kannski mín seinni spurning varðandi andsvarið: Á það við heilsugæslur úti á landi til að mynda? Er Samfylkingin fylgjandi því að auka einkarekstur heilbrigðisstofnana, heilsugæsla um landið?


Ræðumaður: Jóhann Friðrik Friðriksson

Frú forseti. Ég þakka hv. þingmanni fyrir ræðuna. Eins og við var að búast fór hann víða og auðvitað ástæða til enda ræðum við hér fjárlagafrumvarpið. Það sem ég hjó eftir í hans málflutningi og fannst kannski standa upp úr eru þessar rangfærslur í heilbrigðismálum. Við höfum aldrei sett meiri fjármuni í heilbrigðismál heldur en akkúrat nú. Við erum að auka fjármagn til heilbrigðismála einmitt í þessum fjárlögum, eins og hefur verið gert reglulega í tíð þessarar ríkisstjórnar. Við erum að stórefla heilbrigðiskerfið, við erum búin að semja við sérfræðilækna, við erum að einbeita okkur m.a. að heilsugæslunni. Hún er að sjálfsögðu að fá aukningu. Getur þingmaðurinn ekki verið sammála mér um að við séum á réttri leið?

Einkarekstur er m.a. einn af þeim þáttum sem tekist hefur verið á um í umræðunni um heilbrigðismálin og það væri áhugavert að fá að vita hvar Samfylkingin stendur, m.a. varðandi einkareksturinn og hvort hún sé einhuga í þeim efnum.

Það sem stendur upp úr eru rangfærslurnar, frú forseti, og að mér heyrist einhvers konar tilraun til að gera lítið úr því hversu vel okkur gengur að efla heilbrigðiskerfið. Við erum á þessari vegferð og getur þingmaðurinn ekki tekið undir það að við erum einmitt að stíga skref í rétta átt á hverju ári í að efla heilsugæsluna, heilbrigðiskerfið og velferð fólks?


Ræðumaður: Stefán Vagn Stefánsson

Virðulegur forseti. Ég þakka hv. þingmanni gott andsvar. Ég hef alveg skilning á því að við þurfum að ná okkar markmiðum. Ég hef fullan skilning á því og ég skal koma í þá baráttu með hv. þingmanni. Ég velti því hins vegar fyrir mér hvort það sé raunhæft að fara þá leið sem hv. þingmaður talar um. Ég er alveg sammála því að þeir bílar sem við erum að kaupa núna verða örugglega nothæfir til 2030 og jafnvel sumir til 2040. Það er nú kannski ekkert sérstaklega björt sviðsmynd fyrir íbúa landsbyggðarinnar að þurfa þá að fara að kaupa notaðar bifreiðar, af höfuðborgarsvæðinu mögulega meðan íbúar höfuðborgarsvæðisins geta farið í umboðð og keypt sér nýja. Þetta er kannski ekki alveg í anda minnar byggðastefnu en ég skil hvert þingmaðurinn er að fara. Ég held að við þurfum bara að reyna að tala okkur niður á einhverja niðurstöðu sem er raunhæf og við getum sætt okkur við.

Varðandi bílaleigurnar — örlítið, ég veit að ég er kominn yfir tíma, forseti. Bílaleigurnar eru þannig að það er til að mynda hvati á eftirmarkaði. Bílaleigurnar eru náttúrlega langstærsti kaupandi bíla á Íslandi og með því að gefa þeim þennan hvata er verið að auðvelda fólki að kaupa ódýrari hreinorkubíla. Með þeim rökum féllst ég á að það væri skynsamlegt að gefa bílaleigunum þessa ívilnun.


Ræðumaður: Stefán Vagn Stefánsson

Virðulegur forseti. Ég vil byrja á að þakka hv. þm. Andrési Inga Jónssyni fyrir mjög áhugaverða ræðu. Hann kemur hér inn á risamál sem skiptir okkur gríðarlegu máli, bæði núna og til lengri tíma. Ég er algerlega sammála hv. þingmanni um að þetta er leiðin sem við munum fara og erum komin á, þ.e. að skipta út þessum jarðefnaeldsneyti. Ég staldraði aðeins við þegar hann fór að tala um að færa eða mörkin frá 2030 til 2025, einfaldlega vegna þess að nú bý ég t.d. úti á landi, í Norðvesturkjördæmi, ferðast þar mikið og jafnvel vestur á firði ansi oft og ég væri alveg tilbúinn í það að taka undir tillögu með hv. þingmanni um að færa þetta til 2025 ef ég gæti tryggt að ég kæmist á milli staða 2025. Eins og kom áðan fram er þetta net hleðslustöðva ekki orðið nægjanlegt. Það er ekki orðið nægilega þéttriðið til þess að þetta sé gerlegt í dag. Þetta er stóra vandamálið og þetta er það sem maður heyrir fólk í mínu kjördæmi, sem langar að fara á rafmagnsbíl, tala um, að þó að þróunin sé klárlega í rétta átt, að batteríin séu að stækka og verða öflugri, þá vanti svolítið upp á þarna. Ég held að það sé eitthvað sem við gætum tekið okkur saman um að berjast fyrir, að við fjölguðum í þessu neti hraðhleðslustöðva og reyndum að ýta því áfram og færum svo í að pressa á hitt markmiðið.


Ræðumaður: Lilja Alfreðsdóttir

Virðulegur forseti. Nú hefur þessi vinna þegar farið af stað og ég geri ráð fyrir því að fá tillögur frá öllum þessum hópum í síðasta lagi 15. október. Ég vil samt segja, virðulegur forseti, því hv. þm. Þorbjörg Sigríður Gunnlaugsdóttir nefnir að þetta sé ekki óvild í garð greinarinnar, að það er hins vegar svo að maður heyrir það margsinnis að hún sé að vaxa allt of hratt. Þá bendir maður á: Ja, við erum samt ekki búin að ná tölunni síðan 2017. Þá spyr ég: Hvaða vöxtur hefur átt sér stað í fjölda ferðamanna frá árinu 2017? Þetta er í raun og veru ekki alveg rétt sem hv. þingmaður er að segja varðandi vöxt ferðaþjónustunnar. Hafandi sagt það þá hef ég fullan skilning á því að við þurfum auðvitað að þekkja ruðningsáhrifin og þegar gengið er að styrkjast með þessum hætti þá hefur það áhrif á aðrar greinar og við getum ekkert horft fram hjá því. En ég bið bara þingmenn um að tala um staðreyndir til að umræðan sé upplýst og uppbyggjandi.


Ræðumaður: Lilja Alfreðsdóttir

Virðulegur forseti. Mig langar aðeins að koma inn á þetta með ferðaþjónustuna því að ég heyri að hv. þm. Þorbjörg Sigríður Gunnlaugsdóttir þarf kannski aðeins að kynna sér betur það sem við erum að gera varðandi ferðaþjónustuna. Nú erum við að móta stefnu varðandi ferðaþjónustuna til ársins 2030 og ég heyri að henni er mjög umhugað um það og segir hér í ræðustól að gallinn sé að það vanti sýn og að ferðaþjónustan sé að vaxa allt of hratt. Það eru færri ferðamenn að koma í ár en 2017 og 2018, bara til að hafa það á hreinu, þannig að allt þetta tal um að ferðaþjónustan sé að vaxa svona gríðarlega og þessi ríkisstjórn hafi ekki sýn, ég gef ekki mikið fyrir það. Hins vegar er mjög brýnt að við séum með skýra stefnu. Stefnuramminn var mótaður af forvera mínum og nú erum við að klára stefnu og aðgerðir. Ég tel líka að það sé svolítið mikilvægt að hv. þingmaður átti sig á gengisáhrifunum sem koma með ferðaþjónustunni og hverju þau eru að skila til þess að lækka verðbólgu.


Ræðumaður: Líneik Anna Sævarsdóttir

Forseti vill beina því til hv. þingmanna að virða ræðutíma.


Ræðumaður: Líneik Anna Sævarsdóttir

Forseti vill minna hv. þingmenn á að það er sá þingmaður sem er í ræðustól hverju sinni sem hefur orðið og vill jafnframt minna hv. þingmenn á að nota viðeigandi ávarp við upphaf ræðu.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir þetta andsvar og spurningin er um sameiningar framhaldsskólanna. Ég hef farið í gegnum margar sameiningar á minni starfsævi og komið að nokkrum sem sveitarstjórnarfulltrúi, m.a. þegar sameiningin var á heilbrigðisstofnunum. Síðan voru lögreglu- og sýslumannsembættin sameinuð þegar ég var starfandi þar þannig að ég þekki nú ágætlega svona sameiningarferli. Ég get alveg sagt það hér að reynsla mín af slíkum sameiningum er bara mjög misjöfn og þess vegna tek ég undir orð hæstv. ráðherra hér í gær sem sagði akkúrat þetta: Við erum ekki að sameina bara til að sameina. Við erum ekki að fara að hagræða bara til þess að hagræða. Markmið sameiningar hlýtur að vera að auka gæði. Þú ert að auka gæði þeirra stofnana og þeirra afurða sem eru þar inni, það er markmið sameiningar, í þessu tilfelli að búa betur að þeim einstaklingum sem vilja koma í verknám eða bóknám. Til þess þarf fjármagn í dag. Sameining er ein leið til að ná í slíkt fjármagn. Önnur leið er að auka það hér á Alþingi. En stóra málið er það sem við megum ekki, og aldrei í þessari umræðu, missa sjónar á: Af hverju erum við í þessari umræðu? Af hverju erum við að ræða um sameiningar? Það verður að vera á þeirri forsendu að við ætlum að auka gæði þess sem við erum að fara að sameina, auka þjónustu. Það er eina ástæðan fyrir því að ég er til í að ræða hér sameiningu. Ég hef farið, eins og ég sagði áðan, í gegnum sameiningarferli sem hafa ekki náð þessu og ég hef séð sameiningar sem hafa ekki náð þessu. Þannig að við þurfum að vanda okkur vel og ég hef fulla trú á því að ráðherrann sé á þeirri vegferð.


Ræðumaður: Stefán Vagn Stefánsson

Virðulegur forseti. Ég vil þakka hv. þm. Guðbrandi Einarssyni fyrir andsvarið. Ég greindi ekki konkret spurningu heldur bara meiri vangaveltur væntanlega um ástandið og ég held að það sé enginn hér inni í þessum þingsal á öndverðum meiði við þá skoðun sem hv. þingmaður kom með. Ég meina að stóra áskorunin, stóra vandamálið og verkefnið sem fyrir okkur liggur núna í vetur og á komandi misserum er að ná niður verðbólgu, ná niður verðbólguvæntingum svo að vaxtastig í landinu geti lækkað, akkúrat til að koma til móts við þá einstaklinga sem hv. þingmaður var að nefna. Ég held að það séu allir hér inni í þessum sal á sama báti hvað það varðar. Ég held að allir átti sig á því að þetta er stóra verkefnið. Um þetta munu fjárlögin snúast og við þurfum að sýna það í þessum fjárlögum. Ég tel að við séum að gera það þannig að ég hef væntingar til þess að við séum á réttri leið með þetta. Ástandið er hins vegar grafalvarlegt. Það er enginn að reyna að breiða yfir það, og misalvarlegt, en hækkun vaxta hér og lána í kjölfarið hefur komið gríðarlega illa niður á mjög mörgum.


Ræðumaður: Stefán Vagn Stefánsson

Virðulegur forseti. Ég vil byrja á því að þakka þingmanninum fyrir seinna andsvarið. Það er svo sem litlu við þetta að bæta. Ég skil hvaðan þingmaðurinn kemur og hvert hann er að fara í þessu máli. Þetta snýr að því að það þarf þá að gera lagabreytingu, væntanlega, til þess að breyta þessu. En ég held að þetta sé hvort tveggja verkefni sem væri gott að taka inni í fjárlaganefndinni. Ég tek algerlega undir það. Það væri fróðlegt að fá þessar tölur upp á borðið þannig að þær séu staðfestar af þar til bærum stofnunum. Svo tek ég undir með honum að í þeirri heildarskoðun sem boðuð hefur verið á almannatryggingakerfinu þá hlýtur þessi umræða og þessi vinna að fara í gang þar inni sömuleiðis. Það er mjög eðlilegt að hún sé tekin þar. Ég tek því bara undir þetta, ég held að það væri mjög áhugavert að fá þessar tölur staðfestar, hver raunstaðan er, þannig að kærar þakkir fyrir þetta.


Ræðumaður: Stefán Vagn Stefánsson

Virðulegur forseti. Ég vil byrja á því að þakka hv. þm. Birni Leví Gunnarssyni kærlega fyrir þessar vangaveltur sínar og spurningu, þetta andsvar. Ég hef heyrt hv. þingmann koma inn á þessar vangaveltur sínar áður í fjárlaganefndinni og ég held að það sé gríðarlega mikilvægt að við tökum þessa umræðu núna í vetur. Ég held að við verðum að gera það og ég bara kalla eftir því að við tökum hana í nefndinni. Það er rétt að almannatryggingar lögum samkvæmt, eins og ég kann þetta, eiga að fylgja þróun verðlags en eru á eftir varðandi þróun launa. Það er rétt sem hv. þingmaður kom inn á, að við höfum verið að bæta og breyta eftir á, eftir verðlagsþróun inn í almannatryggingarnar en eftir situr réttilega 11,82% munur. Ég leysi þetta mál ekki hér með þingmanninum í þessum sal núna en bara fagna fyrirspurninni og treysti á að við tökum umræðu um þetta með réttum ráðuneytum og undirstofnunum í fjárlaganefnd í vetur.


Ræðumaður: Stefán Vagn Stefánsson

Virðulegur forseti. Við ræðum hér fjárlagafrumvarp fyrir árið 2024. Fjárlög eru ein af grunnlögum okkar og því afar mikilvægt að við þingmenn náum góðri og djúpri umræðu um frumvarpið hér á Alþingi í haust. Það skiptir miklu máli hvernig því fé sem ríkið hefur yfir að ráða er útdeilt, enda er verið að útdeila takmarkaðri auðlind, ef svo má segja. Mér er það ljóst að sú skipting, hvernig sem hún er útfærð, verður alltaf umdeild, enda eru sjónarmið þeirra flokka sem hér eru á þingi misjöfn eðli málsins samkvæmt. Það er samt mín trú að það sé mun meira sem sameinar okkar sjónarmið í þessum fjárlögum en það sem við erum ósammála um. Það er mikilvægt í þeirri vinnu sem fram undan er að öll sjónarmið heyrist og vinnan í fjárlaganefnd verði markviss og árangursrík á komandi þingvetri. Ég ætla að fara hér nokkrum orðum um frumvarpið eins og það kemur mér fyrir sjónir, virðulegur forseti.

Þróttur íslensks samfélags er mikill um þessar mundir. Ekkert Evrópuríki sem tölur ná til hafði meiri hagvöxt á fyrri helmingi þessa árs. Þessum hraða vexti hafa fylgt mikil umsvif á vinnumarkaði. Kaupmáttur ráðstöfunartekna hefur aukist um 18% frá 2017 að teknu tilliti til skatta og vaxtagjalda. Atvinnuleysi er hverfandi og starfsfólki hefur fjölgað um 19.000 síðustu tvö ár. Fjárlagafrumvarp ársins 2024 gerir ráð fyrir því að halli verði á rekstri ríkissjóðs sem nemur 46 milljörðum kr. Það er rúmlega 73 milljörðum kr. betri afkoma en gert var ráð fyrir í fjárlögum ársins 2023 sem rekja má hvort tveggja til hærri tekna og lægri útgjalda í hlutfalli við umfang hagkerfisins. Við erum sem sagt að vaxa út úr vandanum.

Þessi bætta staða ríkisfjármála endurspeglast jafnframt í uppfærðum afkomuhorfum yfirstandandi árs sem gera ráð fyrir jákvæðum frumjöfnuði sem nemur um 47 milljörðum kr. eða um 1,1% af vergri landsframleiðslu og er það tæplega 100 milljörðum kr. betri útkoma en áætlun fjárlaga ársins 2023 gerði ráð fyrir. Frumjöfnuðurinn var þegar orðinn jákvæður á ný í fyrra og nemur batinn yfir 190 milljörðum kr. á milli áranna 2021 og 2022.

Talsverð spenna hefur haldist í hendur við mikinn slátt í hagkerfinu og fylgifiskur þess birtist m.a. í verðbólgu. Hún er ekkert séríslenskt fyrirbæri en hefur þó reynst þrálátari hér undanfarna mánuði, því miður. Við því verður að bregðast og að mínu mati er það stærsta einstaka áskorun okkar við gerð þessara fjárlaga að ná niður verðbólgu og verðbólguvæntingum og vaxtastigi í landinu. Það eru þegar fram komnar vísbendingar um að draga muni úr þenslunni á næstu misserum.

Forgangsröðun í þágu mikilvægra innviði og almannaþjónustu einkennir komandi ár þar sem ríkið heldur áfram að leggja lóð á vogarskálarnar til að draga úr verðbólguþrýstingi í hagkerfinu. Það er sama til hvaða greininga horft er, niðurstaðan er sú sama: Ríkissjóður hefur dregið úr vexti eftirspurnar og þar með verðbólgu frá árinu 2022. Þetta fjárlagafrumvarp gerir ráð fyrir að svo verði enn á næsta ári. Ekki aðeins hefur afkomubatinn verði umfram það sem vænta mætti á áhrifum hagsveiflunnar heldur er batinn einn sá mesti sem þekkist meðal þróaðra ríkja.

Í frumvarpi til fjárlaga ársins 2024 er venju samkvæmt gert ráð fyrir almennri aðhaldskröfu og nemur hún um 4,6 milljörðum kr. Því til viðbótar eru í frumvarpinu sértækar aðhaldsaðgerðir sem nema um 3,8 milljörðum sem skýrast af aðgerðum stjórnvalda til að draga úr útgjaldavexti og sporna við þenslu ásamt útfærslu á 9 milljarða kr. óútfærðum afkomubætandi ráðstöfunum úr fjármálaáætlun fyrir árin 2024–2028. Almenn aðhaldskrafa í frumvarpinu er 2% auk 1% viðbótaraðhaldskröfu á ráðuneyti. Skólar hljóta lægri aðhaldskröfu eða 0,5%. Þá eru almanna- og sjúkratryggingar undanskildar ásamt heilbrigðis- og öldrunarstofnunum, löggæsluembættum, fangelsum og dómstólum. Almenna aðhaldskrafan var aukin í fjármálaáætlun til að styðja við markmið um hóflegan vöxt útgjalda og draga úr þenslu. Í því ljósi var einnig gert ráð fyrir frestun fjárfestingarverkefna.

Tekjuáætlun ársins 2024 gerir ráð fyrir að heildartekjur verði um 1.349 milljarðar eða 29,8% af vergri landsframleiðslu. Á tekjuhlið er m.a. gengið út frá forsendum um heildarendurskoðun á skattlagningu ökutækja og eldsneytis, að farið sé í aukna skattlagningu á ferðaþjónustu og að auka gjaldtöku af fiskeldi. Loks gerir tekjuáætlun ráð fyrir áframhaldandi áhrifum ráðstafana sem farið var í á þessu ári, m.a. varaflugvallagjaldinu og breytinga á virðisaukaskattsendurgreiðslum vegna íbúðarhúsnæðis. Samanlagt er áætlað að framangreindar ráðstafanir skili ríkissjóði um 25 milljarða kr. auknum tekjum á næsta ári.

Tekjur ríkissjóðs hafa tekið hratt við sér á grunni hins sterka efnahagsbata og samhliða hefur verið gætt að því að sýna nokkurt aðhald á útgjaldahliðinni. Birtist aðhaldið meðal annars í því að á meðan tekjuhliðin hefur tekið við sér og vaxið hraðar en nemur vexti landsframleiðslunnar eru frumgjöld um hálfu prósentustigi lægri sem hlutfall af vergri landsframleiðslu á árunum 2023 og 2024 en þau voru árið 2022. Með öðrum orðum, það er ekki verið að ráðstafa öllum viðbótartekjum sem leiða af hagsveiflunni í ný og aukin útgjöld heldur er í staðinn verið að nýta þær til að bæta afkomu ríkissjóðs. Tekjur ársins fyrir 2024 eru áætlaðar að verði 15,4 milljörðum meiri en í fjármálaáætlun sem samþykkt var í júní og nemur aukningin 1,2% milli áætlun. Vöxtur útgjalda ríkissjóðs að nafnvirði er þannig að stærstum hluta drifinn áfram af launa- og verðlagsbreytingum en ekki nýjum ákvörðunum. Þær eru áætlaðar um 68 milljarðar kr. á næsta ári sem er u.þ.b. tveir þriðju hluti aukningarinnar á útgjaldahliðinni og eru þær hlutfallslega miklar í sögulegu samhengi.

Áfram er fjárfest í mikilvægum innviðum og vaxtargreinum hagkerfisins auk þess að bæta og styrkja þjónustu við almenning.

Heildarútgjöld ríkissjóðs eru áætluð um 1.478 milljarðar á árinu 2024. Hækkun frá fjárlögum fyrra árs nemur um 143,1 milljarði og vega launa-, gengis- og verðlagsbreytingar þyngst eða um 67,9 milljarðar. Að þeim frátöldum hækka heildarútgjöld ríkissjóðs um 75,2 milljarða sem nemur um 5,6%. Samtals nemur hækkun rammasettra útgjalda 3,2%. Töluverður hluti hækkunarinnar skýrist annars vegar af stórauknum framlögum til byggingar nýs Landspítala og hins vegar breytinga á framsetningu á stuðningi við orkuskipti, en stuðningurinn færist frá tekjuhlið yfir á gjaldahlið. Þá er gert ráð fyrir 17 milljarða kr. ráðstöfunum til að draga úr útgjaldavexti sem útfærðar eru í málefnasviðum ráðuneyta.

Betri afkoma hefur stutt við þá jákvæðu þróun sem birtist í skuldastöðu ríkissjóðs. Þegar fjármálaáætlun 2021–2025 var lögð fram á fyrsta ári kórónuveirufaraldursins voru horfur á því að skuldahlutfallið yrði um og yfir 50% af vergri landsframleiðslu árin 2023 og 2024. Nú er ljóst að hlutfallið náði hámarki langtum neðar árin 2021 og 2022 og gangi áætlanir eftir mun það lækka smám saman og verða innan við 31% af vergri landsframleiðslu í árslok 2024. Það er meira en 20 prósentustigum lægra hlutfall á næsta ári en viðmið fjármálaáætlunarinnar gerði ráð fyrir.

Með lækkandi skuldastöðu höfum við náð meginmarkmiði fjármálastefnunnar um að stöðva vöxt skulda sem hlutfall af landsframleiðslu og rúmlega það. Áframhaldandi lækkun skulda er hins vegar grundvallaratriði á komandi ári og árum.

Til viðbótar við afkomubatann og aðhald er tónninn því settur með enn frekari aðgerðum. Eitt grundvallaratriðið í því samhengi er að fjármálareglur taka gildi ári fyrr en áætlað var en þeim var tímabundið vikið til hliðar í heimsfaraldrinum. Við þurfum að halda áfram að stækka kökuna, breikka tekjustofnana og fjölga tækifærum á Íslandi. Spenna á vinnumarkaði virðist hafa minnkað undanfarna mánuði. Atvinnuleysi náði lágmarki fyrr á árinu og lausum störfum hefur fækkað. Þjóðhagsspá gerir ráð fyrir að atvinnuleysi aukist lítillega og verði um 4% á árinu 2024. Þensla í þjóðarbúinu er í rénum og útlit fyrir að ágætt jafnvægi náist í þjóðarbúskapnum árið 2024 samkvæmt þjóðhagsspá Hagstofu Íslands sem liggur til grundvallar þessu fjárlagafrumvarpi. Spáin byggist á því að verulega hægi á fólksflutningum til landsins en hröð fólksfjölgun hefur verið megindrifkraftur hagvaxtar undanfarin ár. Það er enn nokkuð í land með að verðbólga verði á ný í samræmi við markmið þótt gert sé ráð fyrir því að hún fari fremur hratt lækkandi.

Raungerist þessar fyrirætlanir skapast forsendur fyrir lækkun vaxta. Lækkun raunvaxta getur stuðlað að áframhaldandi kröftugri fjárfestingu. Samkvæmt þjóðhagsspá er gert ráð fyrir því að verðbólga verði að jafnaði um 4,9% árið 2024 og fari svo lækkandi enn frekar árið þar á eftir.

Laun hafa hækkað meira en verðlag undanfarin ár og kaupmáttur launa hefur aukist á ný. Verðbólga leggst að jafnaði þyngst á þau sem hafa lægstar tekjur og mesta framfærslubyrði. Spornað hefur verið við þeirri þróun, m.a. með hækkun viðmiða tekjuskattskerfisins og hækkun bóta. Þannig hafa bætur almannatrygginga verið hækkaðar svo þær haldi í við verðbólgu.

Þjóðhagsspáin byggir á þeirri forsendu að laun hækki með svipuðum hætti og á árunum 2019–2020 en þá var verðbólga jafnframt lægri en hún er nú. Á þessum grundvelli er talið að kaupmáttur launa vaxi áfram árið 2024 og að vextir geti byrjað að lækka á því ári sem er, eins og áður sagði, gríðarlega mikilvægt fyrir fjölskyldur og heimili og fyrirtæki í landinu. Hagur heimilanna vænkast samhliða auknum kaupmætti, auknum verðstöðugleika og lægra vaxtastigi. Þetta samspil launa, verðbólgu og vaxta er viðkvæmt og krefst ábyrgðar og samstillingar á vinnumarkaði, í opinberum fjármálum og á sviði peningamálastefnu.

Til viðbótar við mikinn viðsnúning á síðustu misserum er, eins og áður sagði, 17 milljarða ráðstafanir útfærðar í frumvarpinu til þess að hægja á vexti útgjalda. Þar af er gert ráð fyrir að launakostnaður stofnana lækki um 5 milljarða kr. Mun því koma til nokkurrar fækkunar stöðugilda í stofnanakerfinu sem bæði getur komið fram í gegnum starfsmannaveltu eða uppsagnir. Vörður verður þó áfram staðinn um framlínustarfsmenn, m.a. á sviði heilbrigðismála, löggæslu, dómstóla og menntamála. Þá lækka önnur rekstrargjöld á borð við ferðakostnað auk þess sem lögð verður áhersla á hagkvæmari opinber innkaup en stefnt er á um 4 milljarða hagræðingu með þeim aðgerðum. Enn fremur er aukið aðhald innan ráðuneyta og dregið úr nýjum verkefnum og með því stefnt á 8 milljarða kr. hagræði.

Samhliða aðhaldi í útgjöldum er ráðist í nokkrar aðgerðir á tekjuhlið ríkisfjármálanna og má þar nefna að fyrsta skref verður tekið í breyttri gjaldtöku af ökutækjum og umferð á nýju ári líkt og boðað hefur verið þannig að áfram verði hægt að standa að metnaðarfullri uppbyggingu samhliða nauðsynlegu viðhaldi á vegakerfinu. Seinna skrefið í nýju barnabótakerfi tekur gildi í ársbyrjun og hækkar framlag til málaflokksins um 1,4 milljarða samhliða breytingum. Breytingarnar sem hafa verið innleiddar undanfarin tvö ár hafa tryggt um 3.000 fleiri fjölskyldum barnabætur en raunin hefði orðið í óbreyttu kerfi. Nýju fyrirkomulagi fylgir einnig töluvert hagræði fyrir barnafjölskyldur þar sem stuðningurinn er efldur með hækkun fjárhæða, minni skerðingum og lægri jaðarsköttum. Þá verða einnig teknar upp svokallaðar samtímagreiðslur barnabóta en í því felst að biðtími eftir greiðslum verður aldrei meiri en fjórir mánuðir, en biðtíminn gat áður verið allt að ár frá fæðingu barns. Í ársbyrjun er sömuleiðis gert ráð fyrir að persónuafsláttur hækki um rúmlega 5.000 kr. á mánuði og skattleysismörk hækki um rúmlega 16.000 kr. Einstaklingur með 500.000 kr. í mánaðartekjur mun því greiða um 7.314 kr. minna í skatt í janúar en hann gerði í desember 2023.

Virðulegur forseti. Heilbrigðismálin eru í forgrunni núna líkt og áður. Stærsta einstaka framkvæmdin í frumvarpinu er bygging nýs Landspítala en fjárheimild til verkefnisins er aukin um 10,5 milljarða kr. og verður tæplega 24 milljarðar á ári. Spítalinn sem rís nú hratt er stærsta fjárfestingarverkefni ríkisins í sögunni og mun gjörbylta aðstöðu og umgjörð heilbrigðisþjónustu í landinu. Alls aukast útgjöld til heilbrigðismála um rúmlega 14 milljarða kr. að raungildi milli áranna en auk byggingar Landspítalans má nefna rekstur hjúkrunarrýma, framlög til heilbrigðisstofnana og sjúkratrygginga og samninga við sérgreinalækna. Framlög til heilbrigðisstofnana og sjúkratrygginga eru aukin um rúma 3,9 milljarða til að koma til móts við aukna eftirspurn eftir heilbrigðisþjónustu vegna fólksfjölgunar og öldrunar þjóðar. Áhersla er lögð á að bæta geðheilbrigðisþjónustu, á lægri greiðsluþátttöku sjúklinga og styrkingu sjúkrasviða á landsbyggðinni. Í krónum talið hafa framlög til heilbrigðismála aukist mest eða sem svarar 50,4 milljörðum frá 2021.

Það er mikilvægt að létta skrefin inn á fasteignamarkaðinn. Þar skiptir framboð mestu máli samhliða áframhaldandi lækkun verðbólgu sem ætti að fylgja lækkun vaxta. Nýbyggðum íbúðum hefur fjölgað umtalsvert á þessu ári og enn er mikill kraftur í byggingu nýs íbúðarhúsnæðis en fjöldi íbúða í byggingu er við sögulegt hámark. Þá er gert ráð fyrir 2,3% vexti einkaneyslu og fjárfestingar og spáir Hagstofan áframhaldandi vexti í íbúðafjárfestingu árið 2024. Mikilvægt er að kröftug uppbygging haldi áfram en þar spila sveitarfélögin lykilhlutverk. Ríkið mun sömuleiðis halda áfram að leggja sitt af mörkum með tvöföldun stofnframlaga til uppbyggingar leiguíbúða innan almenna íbúðakerfisins þannig að í stað þess að 500 íbúðir verði byggðar árlega árin 2024 og 2025 með stuðningi ríkisins verði þær 1.000 á ári. Sömuleiðis verður horft til frekari lánsfjárheimilda til hlutdeildarlána í samræmi við þetta markmið en gert er ráð fyrir að áætlanir vegna lánveitinga verði endurmetnar við 2. umræðu frumvarpsins. Þannig er gert ráð fyrir að stofnframlög til uppbyggingar almenna íbúðakerfisins verði aukin um 5,7 milljarða frá fjárlögum ársins 2023 og nema þá heildarframlög til þeirra um 7,4 milljörðum á árinu 2024.

Fjárfestingarframlög til samgönguframkvæmda nema um 32,6 milljörðum og aukast um 2,4 á milli ára. Niður fellur 4,7 milljarða kr. framlag vegna tímabundinna verkefna í fjárfestingar- og uppbyggingarátaki en á móti er gerð varanleg aukning á framlagi til vegaframkvæmda um 3,6 milljarða.

Í 2. umræðu fjárlaga fyrir árið 2023 var ráðist í aðgerðir til að vinna gegn þenslu og verðbólgu og var 3 milljarða kr. framlagi vegna vegaframkvæmda frestað til ársins 2024 sem kemur nú inn í útgjaldaramma. Þá er gert ráð fyrir 1,4 milljörðum í uppbyggingu varaflugvalla en ráðist var í þá aukningu samhliða innheimtu varaflugvallagjalds.

Framlög hafa verið aukin um ríflega 4 milljarða til menntamála á tímabilinu til að mæta fjölgun nemenda í framhaldsskólum og háskólum. Framlög til nýsköpunar-, rannsókna- og þekkingargreina hafa verið aukin, m.a. með endurgreiðslum til nýsköpunarfyrirtækja vegna rannsókna og þróunar.

Í frumvarpinu er gert ráð fyrir því að prósentuhækkun atvinnuleysisbóta verði 4,9% til samræmis við hækkun bóta almannatrygginga og spá Hagstofunnar um hækkun verðlags á næsta ári. Áætlaður kostnaður vegna hækkunarinnar er um 1,6 milljarðar kr. Áætluð heildarútgjöld vegna hækkunar atvinnuleysisbóta og bóta almannatrygginga eru samanlagt 17,7 milljarðar kr. í fjárlögum ársins 2024.

Virðulegur forseti. Mig langar í lokin aðeins að ræða verklag varðandi fjárlög og framsetningu þeirra. Það er mín skoðun eftir að hafa setið í tvö ár í fjárlaganefnd að það færi ágætlega á því og sennilega betur, til þess að dýpka einmitt þessa umræðu hér í þingsal í dag, ef fjárlaganefnd gæti fengið drögin að fjárlagafrumvarpi um viku fyrr áður en þau eru kynnt, í trúnaði að sjálfsögðu, þannig að nefndarmenn gætu verið búnir að kynna sér betur efni fjárlaganna fyrir þessa umræðu. Það er mín tilfinning og mitt mat að slík breyting yrði klárlega til bóta fyrir alla þá sem í nefndinni sitja og gæfi nefndarmönnum miklum mun betri kost á því að fara dýpra í umræðuna hér í upphafi og yrði einnig góður undirbúningur fyrir starf vetrarins í nefndinni.

Virðulegur forseti. Ég læt þessari yfirferð minni hér í 1. umræðu fjárlaga lokið og bind vonir við og kalla eftir góðu samstarfi nefndarmanna í fjárlaganefnd í áframhaldandi vinnu fyrir fjárlög ársins 2024.


Ræðumaður: Stefán Vagn Stefánsson

Virðulegur forseti. Ég þakka hv. þingmanni fyrir andsvarið en ég get alveg tekið undir það sem hann segir hér varðandi heilbrigðiskerfið og þar er risaverkefni að koma því þannig fyrir að menn fái þá þjónustu sem óskað er eftir. Það kemur náttúrlega skýrt fram í þessu fjárlagafrumvarpi að það eru heilbrigðismálin sem eru að fá mestu hækkunina, 14 milljarða, 10 út af Landspítalanum. Þessi málaflokkur hefur hækkað um 50 milljarða síðan 2021, sem sýnir kannski áherslur þessarar ríkisstjórnar á akkúrat þennan málaflokk sem hv. þingmaður nefnir.

Mig langar í lokin aðeins að tala um þessa leigubremsu sem hv. þingmaður kom inn á áðan. Hefur hann engar áhyggjur af því varðandi leigubremsu í ástandi eins og það er núna þar sem einstaklingar hafa kannski keypt íbúð, húsnæðisverðið hækkar út af vaxtastiginu og það verður til þess að greiðslubyrðin er orðin svo langt yfir leiguþakinu að viðkomandi einstaklingar neyðist til að selja eignina og leigjendurnir missa þannig húsnæði? Þetta er bara svona pæling, mig langar að heyra aðeins hvar þingmaðurinn stendur í þessu.


Ræðumaður: Stefán Vagn Stefánsson

Virðulegur forseti. Ég vil byrja á að þakka hv. þm. Eyjólfi Ármannssyni fyrir ágæta ræðu um fjárlögin og hlakka til að halda þeirri vinnu og samtali áfram inn í þingveturinn í fjárlaganefndinni sem ég hef væntingar til að þingmaðurinn verði í í vetur. Það eru nokkrir hlutir sem mig langar að spyrja þingmanninn að. Þó að undirtónn ræðunnar hafi verið svona frekar neikvæður út í fjárlagafrumvarpið var ýmislegt þarna þar sem mér fannst glitta í að þingmaðurinn væri glaður með og ég ætlaði aðeins að fá það á hreint hvort ég hafi skilið hann rétt. Gistináttaskatturinn er eitthvað sem hann vill kannski hafa hærri en er mjög glaður með almennt. Stofnframlögin eru eitthvað sem hann fagnar. Varðandi heilbrigðiskerfið þá talaði hann um öldrun þjóðarinnar í sinni ræðu, að það væri ekkert horft til þess í fjárlagafrumvarpinu. Það er nú þannig, ef ég man rétt, að ég held að það séu 3,9 milljarðar einmitt settir inn í þann lið í frumvarpinu, þ.e. til að mæta öldrun þjóðarinnar. Þessi umræða hefur farið fram í fjárlaganefndinni einmitt þegar þessi liður var skorinn niður fyrir stuttu síðan en það er ánægjulegt að sjá að hann er kominn aftur inn. Svo talar hann hér um sanngjarnt gjald af sjávarauðlindinni og ég veit að Flokkur fólksins hefur haft sterkar skoðanir á þessu og ég hlakka bara til þeirrar vinnu, heildarendurskoðunar sem boðuð er hér á þessum þingvetri. En hvernig sér hv. þingmaður fyrir sér þetta sanngjarna gjald? Er flokkurinn að horfa til þess að það leggist jafnt á alla, bæði þá sem eru í aflamarkskerfinu, smábátasjómennina, krókaaflabátana, uppsjávarskipin og minni útgerðir? Hvernig sér hann fyrir sér þetta sanngjarna gjald af auðlindinni útfært?


Ræðumaður: Ásmundur Einar Daðason

Kæru landsmenn. Í störfum mínum sem mennta- og barnamálaráðherra fæ ég að hitta mikinn fjölda fólks sem starfar daglega með börnum og ungmennum hér á landi. Ég verð að segja að það er gífurleg uppspretta orku að fá að fylgjast með því öfluga starfi sem fram fer um allt land í þessu efni, að finna kraftinn í frumkvöðlum og ástríðufólki sem vinnur ótrúlega vinnu með okkar mikilvægustu borgurum. Til að tryggja að börn nái almennri farsæld og árangri á eigin forsendum þurfum við að vinna alla uppbyggingu næstu kynslóðar í kringum einstaklinginn sjálfan, í kringum börnin sjálf. Þau eiga ekki að þurfa að passa inn í fyrir fram ákveðna kassa. Þessu þarf að vera öfugt farið; kerfin, menntakerfið og öll þjónustan sem við byggjum upp þarf að passa börnunum, að þau sem þurfa stuðning fái hann og þau sem geta flogið hærra verði efld til þess.

Um þetta snúast einmitt lög sem samþykkt voru á Alþingi árið 2021 um farsæld barna. Innleiðing þessara laga er gríðarlega umfangsmikil og til að mynda í síðustu viku komu hátt í 1.000 manns saman í Hörpu til að fara yfir stöðu innleiðingarinnar. Það er mikilvægt að þetta gangi vel því að í þeim skugga sem kassar hinna ólíku kerfa skapa grasserar ójöfnuður og mismunun og það er þar sem ástríðufullt starfsfólk örmagnast, frumkvöðlar, börn og fjölskyldur sem með réttum stuðningi hefðu getað blómstrað.

Kæru landsmenn. Af öllu því sem við gerum er skólakerfið ekki bara mest stefnumótandi til framtíðar heldur eru gæði þess og styrkur það langmikilvægasta sem við gerum til að tryggja farsæld næstu kynslóðar. Þar er lagður grunnur að því hvert við stefnum og hvers konar samfélag við viljum byggja upp. Opinber stefnumörkun í menntun er mjög afgerandi í því að tryggja eigi góða menntun og jafnræði barna. Til að ná þessum markmiðum höfum við síðan lagt línurnar um hvaða breytingar þurfa að verða á menntakerfinu til ársins 2030. Það var gert með róttækri menntastefnu sem unnin var í tíð Lilju Alfreðsdóttur sem menntamálaráðherra og samþykkt var hér á Alþingi.

En af hverju markaði menntastefnan ákveðnar breytingar á menntakerfinu? Af hverju þarf að ráðast í breytingar? Ástæðan er einföld: Það eru því miður blikur á lofti. Þrátt fyrir fögur orð og metnað til margra ára í menntakerfinu er staðan sú að of mörg börn og ungmenni ná ekki fullnægjandi námsárangri, eiga ekki vini eða líður ekki nógu vel. Of mörg ungmenni detta úr námi, taka ekki virkan þátt í samfélaginu og þeim börnum sem sýna alvarlega áhættuhegðun fer fjölgandi. Það er nefnilega staðreynd að á Íslandi eiga ekki öll börn jafna möguleika á farsæld, alveg öfugt við þau gildi sem við höfum í hávegum og þau orð sem fram koma í lögum og stefnum.

Kæru landsmenn. Það er á okkar ábyrgð að bæta úr þessari stöðu, á minni ábyrgð sem mennta- og barnamálaráðherra, á ábyrgð ríkisstjórnar og raunar Alþingis alls. Það er á okkar ábyrgð að tryggja að við byggjum hvert barn hér á landi upp með farsæld, framfarir og seiglu að leiðarljósi, að öll börn njóti sömu tækifæra. Það er á okkar ábyrgð að styðja við kennara og annað frábært starfsfólk sem vinnur með börnunum okkar á hverjum einasta degi. Það er á okkar ábyrgð að tryggja að menntun, sem nú á tímum er dýrmætustu réttindi hvers samfélags, skili sér raunverulega til þeirra sem réttinn eiga. Til þess að ná því þurfum við breytingar á skólakerfinu, breytingar sem ekki verða gerðar í afmörkuðum kössum hver í sínu horni heldur í samvinnu.

Kæru landsmenn. Nokkur umræða hefur skapast um stöðu framhaldsskólanna síðustu vikur. Ég fagna þessari umræðu og að gefnu tilefni vil ég segja að þær aðgerðir sem unnið er að miða í öllu að því að bregðast við þessari stöðu sem ég hef hér rakið; þeirri staðreynd að of mörg börn eru ekki að ná fullnægjandi árangri og farsæld. Í þessu verkefni erum við að sjálfsögðu háð þeim ramma, þeim fjárheimildum og verkfærum sem úthlutað hefur verið til verkefnisins og það er ekkert leyndarmál að staðan í ríkisfjármálum hefur sett okkur ákveðnar skorður. Tímarnir eru hins vegar að breytast og ótrúlega hröð breyting á stöðu ríkissjóðs til hins betra á að geta gefið okkur tækifæri til að auka fjárfestingu okkar í þessum börnum, m.a. í gegnum framhaldsskólakerfið.

Fáist ekki aukið fjármagn og verði ekki farið í ansi róttækar breytingar á landsvísu sem skila sér m.a. í betri nýtingu fjármagns mun það fljótt hafa mikil áhrif. Það er því miður ekki langt í að erfitt verður eða ókleift að auka við stuðning við skóla og nemendur sem þess þurfa. Við stöndum þannig frammi fyrir því að einhverjir skólar munu í náinni framtíð mögulega ekki geta sinnt lögbundinni þjónustu eða menntun vegna fjár- eða húsnæðisskorts, til að mynda til þess að mæta aukningu í starfs- og verknám.

Þetta er krefjandi staða því að breytingar, ekki síst á rótgrónum menntastofnunum, þurfa aðdraganda og umræðu og oftar en ekki eru þetta menntastofnanir sem er fullkomlega eðlilegt að margir beri mjög sterkar tilfinningar til. Ástríða mín og pólitísk sýn stendur þó ekki til að sameina skóla sameininganna vegna, nú eða hagræða hagræðingarinnar vegna, heldur er verkefnið að tryggja öllum börnum jöfn tækifæri á gæðamenntun og þjónustu. Þar liggur ábyrgðin. Fáist ekki nýtt fjármagn og ef við þurfum að velja milli farsældar og jöfnuðar meðal barna, og mæta þeim áskorunum sem ég nefndi, eða að viðhalda rótgrónum stofnunum þá þurfum við að forgangsraða í þágu barna. Þar höfum við ekkert val.

Kæru landsmenn. Stöndum vörð um hvert barn hér á landi, farsæld, tækifæri, menntun þeirra og líðan. Stöndum vörð um fjölskyldur, foreldra og ekki síst starfsfólkið okkar sem á hverjum degi vinnur að því að tryggja velsæld samfélags okkar til framtíðar. Það er það verkefni sem ég mun óska eftir samstarfi um við ykkur og Alþingi á þessum þingvetri fram undan. Við viljum og við munum hlusta og ég óska af einlægni eftir ráðgjöf og liðsinni í þessu stóra en mikilvæga verkefni. — Góðar stundir.


Ræðumaður: Lilja Alfreðsdóttir

Virðulegi forseti. Góðir landsmenn. Nýr árstími er að ganga í garð, hið fallega haust. Fyrir marga markar haustið ákveðin tímamót, nýjar áskoranir og eftirvænting er í loftinu. Það sama á við hér í kvöld í upphafi nýs þings. Því er viðeigandi að spyrja sig: Út á hvað ganga eiginlega stjórnmálin í dag? Ljóst er að baráttuna við verðbólguna mun bera hæst í vetur og þar skiptir mestu máli fyrir heimilin að hún lækki svo vextir geti lækkað. Ríkisstjórnin mun auðvitað gera allt sem í hennar valdi stendur til að vinna bug á verðbólgunni og ég tel að það séu að einhverju leyti jákvæð teikn á lofti í þeirri baráttu. Í því samhengi mun mitt ráðuneyti ekki láta sitt eftir liggja í samkeppnis- og neytendamálum.

Mig langar þessa kvöldstund að víkja að einu framtíðarmáli; auðlindum Íslands og baráttunni um auðlindir Íslands. Snemma á síðustu öld gengu stjórnmálin út á hina pólitísku baráttu við dönsk stjórnvöld, um fullveldið og sjálfsákvörðunarrétt þjóðarinnar. Ekkert annað komst að í upphafi síðustu aldar. Um miðbik aldarinnar gekk baráttan út á efnahagslegt sjálfstæði og hvar við vildum staðsetja okkur í alþjóðasamvinnu. Hin nýja sjálfstæða þjóð fór í stríð við heimsveldi Breta til að öðlast eignarhald yfir sjávarauðlindinni. Orrusturnar voru nokkrar en sigur hafðist í stríðunum, sem var upphafið að efnahagslegu sjálfstæði þjóðarinnar.

Utanríkismálin urðu einnig mikið bitbein á þessum tíma þar sem hart var deilt um hina vestrænu samvinnu. Það var mikil framsýni á sínum tíma að taka afgerandi afstöðu með lýðræðisríkjum, gerast stofnaðili að Atlantshafsbandalaginu og leggja mikla rækt við opin utanríkisviðskipti. Farsæld Íslands er háð nánu samstarfi við þjóðir heimsins um verslun og viðskipti. Þessi pólitíska barátta skilaði landinu miklum auðæfum. Á skömmum tíma var byggt upp öflugt mennta- og heilbrigðiskerfi og undir lok síðustu aldar voru þjóðartekjur á hvern einstakling meðal þeirra hæstu í veröldinni. Gríðarleg umskipti höfðu orðið á mjög stuttum tíma hjá íslensku þjóðinni. Fyrri kynslóðir börðust fyrir betri framtíð lands og þjóðar og við njótum þess svo sannarlega í dag. Þegar samfélag eins og okkar nær svona góðum lífskjörum þá breytast baráttumálin og snúa að því að verja góða stöðu en líka að horfa til framtíðar og sækja fram.

Virðulegur forseti. Ísland býr yfir miklum auðlindum og hagkerfið ber þess merki; gjöful fiskimið, gríðarleg náttúrufegurð, mikið landrými, hreint vatn, endurnýjanleg orka og mikill félagsauður. Þessar auðlindir okkar eru mjög eftirsóknarverðar á heimsvísu og ljóst er að skortur verður á slíkum auðlindum í fyrirsjáanlegri framtíð. Barátta stjórnmálanna í dag snýst um auðlindir landsins og réttláta skiptingu arðs af þeim. Okkur ber að umgangast auðlindir landsins af sérstakri virðingu þar sem vallarsýnin er sjálfbær nýting þeirra.

Reglulega skjóta upp kollinum hugmyndir um að ríkið eigi að losa um hlut sinn í Landsvirkjun með einum eða öðrum hætti til innlendra eða erlendra fjárfesta. Það er alveg skýrt í mínum huga og í huga Framsóknar að ekki einn dropi verður einkavæddur í Landsvirkjun. Opinbert eignarhald á Landsvirkjun hefur reynst þjóðinni farsælt og er í raun fyrirmyndartáknmynd þess blandaða markaðshagkerfis sem við búum í.

Kæru landsmenn. Við, okkar kynslóð, getum ekki skilað auðu í grænu umskiptunum og látið sem rafmagnið komi til okkar úr engu og af sjálfu sér. Grænu orkuskiptin þurfa þó að fara leið samvinnunnar þar sem unnið er með sátt að uppbyggingu. Kæru landsmenn. Stjórnmál eru hreyfiafl sem við verðum að nýta til að takast á við þessar áskoranir og fleiri til. Þjóðin verður að sækja fram og fara í grænu orkuskiptin en gera það með ákveðna sátt að leiðarljósi. Það er til mikils að vinna því að í mínum huga er yndislegt að búa á Íslandi. — Eigið góðar stundir.


