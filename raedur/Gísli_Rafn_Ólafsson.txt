
Virðulegi forseti. Við stöndum á spennandi tímamótum í orkumálum þar sem framleiðsla rafeldsneytis býður upp á tækifæri til að leiða byltingu í hreinni orkunotkun. Ísland með sitt einstaka umhverfi og aðgang að endurnýjanlegum orkulindum er í lykilstöðu til að vera í forystu á þessu sviði. Engu að síður verðum við að átta okkur á því að þróunin á rafeldsneyti er enn á frumstigi og að framleiðsla þess er orkufrek.

Þessi staðreynd vekur upp mikilvægar spurningar um hvernig við nýtum orkulindir okkar. Framleiðsluferli rafeldsneytis krefst mikillar orku, sérstaklega fyrir aðgreiningu vatns sem t.d. er grundvöllur að framleiðslu vetnis, eins af grunnefnum eldsneytisins. Við þurfum því að íhuga vandlega hvort, hvernig og þá hvar við getum aukið orkuframleiðslu okkar án þess að ganga á auðlindir landsins eða valdið óafturkræfum umhverfisskaða. Í ljósi þessarar áskorunar er mikilvægt að við sem þjóð nálgumst þetta tækifæri með ábyrgð og framsýni. Það þýðir að við þurfum að fjárfesta í rannsóknum og þróun til að gera framleiðsluferlið orkuskilvirkara og umhverfisvænna. Við verðum einnig að skoða nýjar leiðir til að auka framleiðslugetu endurnýjanlegrar orku á sjálfbæran hátt. Það er nauðsynlegt að við förum fram með gagnsæi og ábyrgð. Framkvæmd verkefna þarf að fara fram í nánu samstarfi við umhverfissérfræðinga, vísindamenn og almenning til að tryggja að ákvarðanir séu teknar með sjálfbærni og umhverfisvernd að leiðarljósi.

Að lokum: Á meðan tækifæri rafeldsneytisframleiðslu á Íslandi eru mikil þarf að stíga varlega til jarðar. Við þurfum að finna jafnvægi milli þess að nýta auðlindir landsins og vernda einstakt umhverfi okkar. Framtíðin kallar á sjálfbæra nýtingu, að við vinnum með náttúrunni en ekki gegn henni.

###

Herra forseti. Í dag stöndum við frammi fyrir vaxandi áskorun sem snertir kjarna velferðarkerfisins okkar og grunnstoðir samfélagsins, spilafíkn. Þetta er ekki aðeins einstaklingsbundið mál heldur vandamál sem hefur djúpstæð áhrif á fjölskyldur, samfélög og þjóðfélagið í heild sinni. Stefna Pírata í þessu efni byggist á grundvallarþáttum eins og persónufrelsi, upplýsingarétti og verndun þeirra sem eru viðkvæmir fyrir spilafíkn. Spilafíknin getur haft alvarlegar afleiðingar, ekki aðeins fyrir einstaklinginn heldur einnig fyrir nánasta umhverfi hans. Það er því mikilvægt að samfélagið taki á þessu máli með skilningi, samkennd og virkum úrræðum. Það snýst ekki aðeins um að meðhöndla fíknina sjálfa heldur einnig að takast á við rót vandans sem getur verið fjölþætt og flókin.

Píratar leggja áherslu á að heilbrigðiskerfið og félagslega kerfið okkar sé undir það búið að veita sérhæfða og aðgengilega meðferð fyrir þá sem glíma við spilafíkn. En jafnframt er mikilvægt að fræðsla og forvarnastarf séu efld til að draga úr líkum á því að fólk þrói með sér spilafíkn. Samfélagið þarf að styðja við einstaklinga og fjölskyldur þeirra sem eiga í vanda vegna spilafíknar. Þetta þýðir að við þurfum að skapa umhverfi þar sem það er mikilvægt að leita sér hjálpar án fordóma. Píratar trúa á mikilvægi þess að veita einstaklingum tól og stuðning til að takast á við þessa áskorun, hvort sem það er í gegnum heilbrigðiskerfið, menntakerfið eða samfélagið í heild.

Að lokum. Við sem þjóðkjörnir fulltrúar berum ábyrgð á að tryggja að stefnumótun okkar og úrræði í spilafíknarmálum séu í samræmi við gildi um réttlæti, jafnrétti og mannúð. Það er skylda okkar að grípa til aðgerða sem sporna við spilafíkn og veita þeim sem þurfa á því að halda viðeigandi aðstoð og stuðning.

###

Frú forseti. Örstutt athugasemd. Ég fagna því að heyra að hæstv. ráðherra er að skoða það að fara í rauntímarýni á núverandi atburðum. Við erum í miðjum atburðum, eins og oft er sagt, og það gefur okkur gott tækifæri á að horfa aðeins til baka og skoða hvernig við höfum verið að gera hlutina hingað til, fá þessa ytri rýni sem gefur okkur innsýn í þetta. Getum við gert betur? Eru hlutir sem við gerðum sem hefðu kannski átt að fara öðruvísi? Er eitthvað sem við erum að gleyma? Mig langar í því sambandi að nefna að þetta er t.d. eitt af því þar sem hægt er að óska eftir aðstoð Evrópusambandsins við. Þar eru sérfræðingar sem þekkja vel almannavarnir, þekkja vel hvernig kerfin eru og geta komið með annan vinkil á málið heldur en við sem erum of tengd þessu myndum gera.

###

Virðulegi forseti. Ég þakka hæstv. ráðherra fyrir svarið og ég vona að við höldum áfram að sjá opið og gott samráð og það sé vel hlustað á þær athugasemdir sem koma, sérstaklega frá viðbragðsaðilum. Það er einnig mikilvægt, eins og hæstv. ráðherra nefndi, að við horfum til þess að byggja upp og auka enn okkar áfallaþol og að við séum líka að vinna í forvörnum og viðbragðsáætlunum og öðru, nokkuð sem er því miður ekki tími eða bjargir til að gera akkúrat núna vegna þess að það eru allir á kafi í viðbragði.

Mig langar að koma aðeins inn á það sem hv. þm. Bryndís Haraldsdóttir og hv. þm. Þorgerður Katrín Gunnarsdóttir nefndu sem var alþjóðlegt samstarf. Við erum hluti af almannavarnasamstarfi Evrópu. Það er ekki bara Evrópusambandið heldur eru samtals 37 ríki í því samstarfi. Við gerðum það nú í nóvembermánuði í fyrsta skipti í 50 ár að biðja um aðstoð þaðan frá og ég var reyndar hluti af því að vinna það þegar ég tók af mér pólitíska hattinn og setti á mig björgunarsveitarhattinn. En þetta evrópska samstarf er mikilvægt og við eigum að vera óhrædd við að biðja um aðstoð. Það er ekki merki um að við séum með einhvern veikleika hér heima heldur að við vitum að þekking, reynsla og búnaður er til alls staðar á evrópska svæðinu. Við eigum frekar að biðja um aðstoð oftar heldur en sjaldnar.

###

Frú forseti. Öryggi og velferð þjóðarinnar er ávallt í forgangi og almannavarnir eru lykilatriði í því samhengi. Reynslan hefur kennt okkur mikilvægi þess að vera vel undirbúin fyrir óvæntar áskoranir, hvort sem þær eru af náttúrulegum eða tæknilegum toga. Það er brýnt að við endurskoðum lög um almannavarnir með þetta í huga en slík endurskoðun verður að einkennast af víðtæku samráði. Allir hagsmunaaðilar, frá björgunarsveitum til heilbrigðisstarfsfólks og frá sveitarfélögum til almennings, þurfa að hafa rödd í þessu ferli. Aðeins með því að sameina þekkingu og reynslu þessara aðila getum við tryggt að ný lög um almannavarnir verði bæði viðeigandi og sveigjanleg. Margir þessara aðila hafa komið að máli við mig því að ekki virðist vera um víðtækt samráð að ræða.

Lærdómur af aðgerðum undanfarinna ára er dýrmætur. Hann sýnir okkur bæði hvar við höfum staðið okkur vel og hvar þörf er á úrbótum. Þessi reynsla er grundvöllurinn að því að byggja upp enn öflugri og skilvirkari almannavarnir. Því miður er útlit fyrir að það muni reyna enn meira á almannavarnakerfið á næstu árum og áratugum, bæði sökum aukinnar eldgosavirkni en ekki síður vegna loftslagsbreytinga. Við stöndum frammi fyrir tækifæri til að endurskilgreina og styrkja almannavarnakerfi landsins. Það er á okkar ábyrgð að grípa þetta tækifæri og nýta það til fulls til að skapa öruggara umhverfi fyrir komandi kynslóðir.

Því spyr ég hæstv. dómsmálaráðherra: Hvað líður vinnu við heildarendurskoðun laga um almannavarnir, nr. 82/2008? Hver verður aðkoma Alþingis að þeirri heildarendurskoðun? Hver verður aðkoma viðbragðsaðila að þeirri heildarendurskoðun og hvenær telur ráðherra að drög að nýju frumvarpi verði kynnt í samráðsgátt stjórnvalda?

###

Frú forseti. Gervigreind býður upp á ómælda möguleika í heilbrigðiskerfinu, frá greiningu sjúkdóma til sérsniðinna meðferða. Hún getur greint mynstur sem mannsaugað greinir ekki, gert nákvæmari greiningar og bætt niðurstöðu meðferðar. Með gervigreind getum við spáð fyrir heilsufarsvandamálum áður en þau verða að alvarlegum sjúkdómum, bjargað mannslífum og dregið úr kostnaði. Þótt áskoranir séu til staðar, sérstaklega í tengslum við persónuvernd og siðferðislegar spurningar, þá er það skylda okkar að finna jafnvægið sem hagnýtir kosti gervigreindarinnar án þess að fórna grundvallarréttindum. Nútímaheilbrigðiskerfi krefst nútímatæknilausna og gervigreind er lykillinn að þeirri þróun. Eða það er a.m.k. það sem gervigreindin sagði mér þegar ég bað hana um að segja mér hvernig gervigreind gæti bætt heilbrigðiskerfið.

###

Frú forseti. Frá upphafi hafa Píratar barist fyrir tjáningarfrelsinu, gagnsæi, aðgengi að upplýsingum og aðhaldi með valdhöfum, rétt eins og frjálsir og öflugir fjölmiðlar. Lýðræðið þrífst ekki án upplýstrar umfjöllunnar um málefni líðandi stundar, ákvarðanir stjórnvalda og afleiðingar þeirra. Sterkir og gagnrýnir fjölmiðlar eru því forsenda þess upplýsta og lýðræðislega samfélags sem Píratar berjast fyrir.

Fyrir síðustu kosningar höfðu stjórnvöld, stjórnmálahreyfingar og vonandi meginþorri almennings miklar áhyggjur af stöðu samfélagsmiðla í lýðræðislegri umræðu. Dæmi undanfarinna ára hafa sýnt að hægt er að hafa mikil áhrif á lýðræðislega umræðu og niðurstöður kosninga með fjáraustri í samfélagsmiðla og fyrirtæki sem misnota sér þær upplýsingar sem þar er að finna. Nú er röðin komin að spunagreindartækni, betur þekkt sem gervigreind. Við erum á mjög varhugaverðum tímamótum í þróun gervigreindar. Tæknin er orðin mjög fullkomin og notkunarmöguleikar stökkbreytast með hverjum deginum. Ríki heims eru annaðhvort að byrja að skoða löggjöf til að ná utan um þessa þróun eða eru ekki enn byrjuð á því. Þangað til löggjöf verður mótuð til að fylgjast með notkun og misnotkun gervigreindar er ómögulegt að segja hvernig henni verður beitt þegar kemur að kosningum, frjálsri fjölmiðlun og lýðræði. Á sama tíma hefur ógnin sem stafar frá samfélagsmiðlum og vinnslu þeirra á persónuupplýsingum gagnvart lýðræðislegri umræðu ekkert minnkað Áhrif þeirra á auglýsingatekjur íslenskra fjölmiðla verða seint ofmetin, sem dregur enn frekar máttinn úr þeim með tilheyrandi fækkun í stétt blaðamanna. Alveg eins og það er almennt viðurkennt að hið opinbera þurfi að tryggja löggæslu, jarðgöng og grunnmenntun er orðið gríðarlega mikilvægt að hið opinbera tryggi óháða, fjölmenna og kraftmikla fjölmiðla á Íslandi. Aðeins þannig höfum við burði til að bregðast við falsfréttum, villandi umræðu og öllu því ófyrirsjáanlega sem gervigreindin í höndum rangra aðila mun bjóða okkur upp á.

###

Virðulegi forseti. Hv. þm. Stefáni Vagni Stefánssyni leist ekki á hugmyndir mínar um skatta, það væri allt í lagi að fara í lán, en kannski getum við sameinast um þriðju leiðina til að draga úr þenslu og passa að hér verði ekki mikil verðbólga í þessu. Mér reiknast svo til að þetta séu sirka þrjú ráðuneyti sem við þyrftum að skera niður. Ef við fækkum ráðherrunum niður í níu þá spörum við sirka 30 milljarða og þá erum við bara komin með ansi mikið af peningum til að nota í Grindavík. En mér sýnist hæstv. ráðherrar horfa á mig með dauðaaugnaráði, enda lagði ég til að einhverjir þeirra þyrftu að tapa í stólaleiknum.

###

Virðulegi forseti. Ég styð að sjálfsögðu að það sé fjármögnuð sú vinna sem við erum þó búin að fjalla um hér í kvöld, að styðja við bakið á Grindvíkingum. En mér finnst dálítið mikil mótsögn í því að hæstv. ráðherrar og hv. þingmenn í stjórninni eru sífellt að tala um að auka ekki það hvað ríkið skuldar en svo þegar kemur að því að fjármagna eitthvað sem verður að fjármagna þá allt í einu gleymist þetta, vegna þess að ekki má fara í neinar skattahækkanir. Skattahækkanir virðast vera bannorð, sérstaklega meðal hv. þingmanna Sjálfstæðisflokksins, og þess vegna má aldrei gera neitt slíkt hér. Mér fannst eiginlega skrýtnast að þeir fóru ekki í einhverja gjaldahækkanir vegna þess að það virðist alltaf vera  leyniorðið fyrir að fara í skattahækkanir án þess að fara í þær.

###

Virðulegi forseti. Ástæðan fyrir því að ég sit hjá í þessari grein er sú að ég tel að við hefðum þurft að hlusta betur á umsögn Náttúruhamfaratryggingar Íslands varðandi það að taka fjármagn út úr henni. Það er nefnilega mjög viðkvæmt hvernig þessi stofnun er sett upp og við þurfum að passa það að ganga ekki á framtíðarmöguleika hennar til að takast á við hamfarir. Það er líka mjög viðkvæmt hvernig stór hluti af því sem hún greiðir út er í gegnum endurtryggingarsamninga sem eru endurnýjaðir á hverju ári. Þar þarf að tryggja að við séum ekki að orsaka það að við fáum verri kjör á slíkum samningum. Ég treysti því og trúi að þetta verði lagað sem allra fyrst, fjármögnun trygginganna, þannig að við lendum ekki í vandræðum.

###

Virðulegi forseti. Það er greinilegt að ég er aðallega í hrósunum hérna í kvöld, en það er búin að vera góð vinna hérna innan þingsins í að ná fram góðri niðurstöðu. Hér er verið að lengja tímann sem verið er að gefa fólki til að taka ákvörðun um  forkaupsréttinn. Við ræddum mikið þessi tvö ár í samstarfshópnum og það er gott að sjá að það var hlustað á umsagnir og annað og þetta var lengt í þrjú ár. Og enn og aftur: Efnahags- og viðskiptanefnd og formaður hennar eiga hrós skilið fyrir þetta.

###

Virðulegi forseti. Mig langaði bara að þakka nefndinni fyrir að hafa tekið utan um þetta mál. Þetta var nokkuð sem við í samstarfsnefndinni mátum þannig að ekki myndi ekki nást að klára þessa grein á góðan máta áður en frumvarpið var lagt fram. Nefndin tók því vel utan um það og bætti þessu við, sem er af hinu góða. En ég lýsi einnig áhyggjum eins og hv. þm. Þórhildur Sunna Ævarsdóttir;  þó að fólkið sem er í þessu kerfi  fái búseturéttinn sinn borgaðan til baka þá ætla ég að vona að það verði tekið vel á móti því í svipuðum búsetuíbúðum hjá sömu aðilum eða öðrum annars staðar á landinu þegar fólkið reynir að koma sér fyrir.

###

Virðulegi forseti. Ég vona að ég sé að koma upp í réttri grein, það er nú stundum sem maður ruglast. En hér, held ég, verið að lengja m.a. dagsetningu um hversu lengi þetta gildir, hvað fólk getur sótt um lengi. Mig langaði bara að þakka efnahags- og viðskiptanefnd fyrir að hafa hlustað á Grindvíkinga þegar kemur að þessu og gefa þeim tækifæri út árið til að svara og þakka að það sé þverpólitísk samstaða um það eins og við sjáum á grænu veggjunum hérna.

###

Virðulegur forseti. Í 3. mgr. 1. gr. er fjallað um það skilyrði að lögheimili sé í húsnæðinu en það er einnig heimilt að víkja frá því ef um tímabundnar aðstæður er að ræða. Það er almennt í greinargerðinni og öðru talað mikið um að þetta eigi að vera mjög sveigjanlegt. Ég er dálítið hræddur við það að þetta sé ekki nægilega sveigjanlegt þannig að ég held að það sé mjög mikilvægt að vel sé fylgst með því á næstu mánuðum hvort fólk sé að lenda í því að fá neitun af því að þetta ákvæði um lögheimili var ekki nægilega sveigjanlegt og ef það gerist þá sé komið snöggt inn í þingið og lögunum breytt til þess að það fólk falli ekki milli skips og bryggju.

###

Virðulegi forseti. Ég vona að hv. þingmenn afsaki það að ég komi hérna aftur en ég hreinlega gleymdi að þakka efnahags- og viðskiptanefnd fyrir góða vinnu og að hafa gert þær breytingar sem búið er að leggja fram hér. Þær eru held ég allar til hins góða. Ég vil að lokum, bara örstutt, þakka hæstv. fjármála- og efnahagsráðherra fyrir gott samstarf við alla flokka í þessu máli og starfsfólki ráðuneytisins.

###

Virðulegi forseti. Rétt eins og frumvarpið sem við ræddum hér rétt áðan hefur þetta frumvarp, þar sem við öll hér inni, þvert á flokka, höfum komið saman og unnið gífurlega gott starf saman, að sjálfsögðu verið þannig að það eru ekki allir sáttir vegna þess að allir vilja auðvitað reyna að gera eins vel og hægt er. Við í samstarfshópnum komumst að ákveðnu samkomulagi til að ná þverpólitískri sátt. Ég fagna því að við getum gert slíkt hér inni. Þessi sátt og þessi þverpólitíska vinna er búin að halda áfram. Ég tel það af hinu góða og ég treysti því og trúi að þetta frumvarp verði samþykkt hér í kvöld þannig að við eyðum óvissu fyrir stóran hóp Grindvíkinga í kvöld. Því miður verða einhverjir að falla milli skips og bryggju en ég treysti því að við vinnum saman að því að bjarga þeim aftur á þurrt land.

###

Virðulegi forseti. Þetta er eitt af þeim málum sem kom inn í samstarfsnefndina í tengslum við Grindavík og það er búið að vera mjög gott þverpólitískt samstarf um þetta mál sem ber virkilega að þakka fyrir, allt frá ráðherra yfir í alla flokka sem hafa unnið vel að þessu. Það er alveg satt, eins og hv. þm. Oddný G. Harðardóttir benti á, þetta er ekki nóg. Við þurfum að vera vakandi yfir því að halda áfram að styðja við bakið á fyrirtækjum í Grindavík. Ég treysti því og trúi að sú frábæra samstaða sem hefur verið hingað til um þau mál haldi áfram. Ég veit að við Píratar erum tilbúin til að vinna í því með öllum hinum flokkunum.

###

Frú forseti. Já, við erum að ræða fordæmalaust frumvarp. Mig langar að byrja ræðu mína í þessu máli á því að þakka hið góða samstarf sem hefur verið um þetta mál alveg frá upphafi. Það var búin til sérstök þverpólitísk samráðsnefnd sem vann með ráðuneytinu að gerð þessa frumvarps og það var unnið af mikilli fagmennsku og það var hlustað á athugasemdir okkar, fulltrúa þingflokkanna, sem komum þarna inn. Það skipti engu máli hvort athugasemdirnar komu frá þingmanni úr þingmeirihluta eða minni hluta, þær voru teknar til umræðu og ef þær áttu sér stoð voru þær teknar inn og frumvarpsdrögunum breytt.

Við ræddum að sjálfsögðu marga hluti í þessari samstarfsnefnd. Einn var til að mynda við hvað ætti að miða, hvort það ætti að miða við brunabótamat eða annað og hversu hátt hlutfallið af brunabótamati ætti að vera. Það var ánægjulegt að sjá að það var hægt að ná þverpólitískri samstöðu um við hvað ætti að miða og að sú viðmiðun væri það þak sem hægt væri að hafa, að teknu tilliti til allra þeirra þátta sem þarf að taka til skoðunar. Það er að sjálfsögðu alltaf hægt að spá í hvort sú prósenta sé nóg. Að sjálfsögðu hefðum við öll viljað helst að hún væri 150% en því miður er það nú þannig að við þurfum að vera raunsæ og við þurfum að passa að jafnræðis sé gætt. Þess vegna töluðum við okkur niður á og náðum samkomulagi um þetta. Það sýndi sig innan samráðsnefndarinnar að við vorum til í að taka umræðurnar, vorum til í að fá gögnin og fá skilninginn á því hversu langt væri hægt að ganga.

Mig langar líka að þakka efnahags- og viðskiptanefnd fyrir að hafa tekið þetta mál hratt en samt vel í gegnum nefndina. Það er ekki auðvelt að taka slík mál með hraði í gegnum nefnd og passa á sama tíma að allt gangi upp. Við sáum það hér fyrr í dag þar sem ein dagsetning gleymdist í öðru frumvarpi. En sem betur fer stöndum við vel saman og ég veit að nefndin mun hittast í sirka tvær mínútur til að klára það mál. Við þurfum að passa okkur á að flýta okkur ekki of hratt.

Það er samt þannig með þetta frumvarp að það nær ekki utan um alla, því miður. Helst hefðum við viljað getað tekið utan um alla Grindvíkinga eins og segir í 1. mgr. 1. gr. frumvarpsins, með leyfi forseta:

„Markmið laga þessara er að verja fjárhag og velferð íbúa í Grindavíkurbæ í ljósi óvissuástands vegna jarðhræringa með því að gefa einstaklingum í bæjarfélaginu kost á að losna undan þeirri áhættu sem fylgir eignarhaldi íbúðarhúsnæðis í bænum.“

Þetta eru góð og göfug og stór markmið en því miður náum við ekki að verja fjárhag allra og hjá einhverjum mun velferðin því miður versna. Það er líka alveg ljóst að sumir munu standa áfram í óvissu. Það er mjög mikilvægt að við séum einungis hér að stíga fyrsta skrefið í þessu máli, við séum ekki að segja: Nú erum við búin að bjarga Grindvíkingum, takk fyrir og góða nótt. Nei, þetta er fyrsta skrefið. Ég treysti því að það góða samstarf sem verið hefur hingað til haldi áfram og við finnum líka lausnir fyrir þá sem falla á milli skips og bryggju í þessum málum. Því miður verður óvissutími þeirra lengri en við munum þrýsta á það, og ég trúi því að aðrir sem voru með mér í samráðsnefndinni og eru þar enn haldi áfram að þrýsta á að það fólk komist út úr óvissunni líka.

Það hefur verið talað um að lögaðilar séu ekki hér undir. Það er að sjálfsögðu eitthvað sem þarf að skoða og sérstaklega tel ég að það þurfi að skoða þá lögaðila sem eru með atvinnustarfsemi í Grindavík. Eins og kom fram í umræðum hér fyrr í dag þá tengist þetta mjög. Ef þú átt t.d. atvinnuhúsnæði í Grindavík og íbúðarhúsnæði, viltu þá selja íbúðarhúsnæðið ef þú veist ekki hvað verður um atvinnuhúsnæðið? Þetta þurfum við að tækla. Það er ánægjulegt að nefndin geri breytingartillögu sem gefur fólki tíma út þetta ár til að taka þá ákvörðun vegna þess að það gefur okkur líka tíma til að taka ákvarðanir um atvinnuhúsnæði og aðra aðila sem falla á milli skips og bryggju. Ég held að það sé mikilvægt að við hugsum ekki bara með okkur að við skoðum það í haust. Nei, ég treysti á það að efnahags- og viðskiptanefnd og ef með þarf samstarfsnefndin um Grindavík haldi okkur við efnið strax núna og byrji þessa vinnu og setji hana áfram í algjöran forgang innan nefndarinnar.

Það er annað í þessu frumvarpi sem hefur mikið verið bent á, þ.e. skilyrði um lögheimili. Mér þykir erfitt að samþykkja lög þar sem það er ekki nógu skýrt hversu auðvelt eða hversu sveigjanlegt það er að víkja frá því skilyrði. Í frumvarpinu segir í 3. mgr. 1. gr., með leyfi forseta:

„Heimilt er að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu.“

Hvað þýða tímabundnar aðstæður? Þetta finnst mér einum of loðið. Það er minnst á þetta í greinargerðinni, að þarna eigi, hvað eigum við að segja, ekki að taka mjög þröngt á þessari skilgreiningu. En ég er alltaf hræddur við það þegar slíkt er gert og ef stjórn þessa félags sem mun kaupa þessi hús fer alveg eftir laganna bókstaf þá gæti þetta verið of takmarkandi. Ég ætla að vona það þegar kemur að því máli að nefndin kalli aðila sem fyrst á sinn fund, eftir að þetta er allt saman komið í gang, og fái hreinlega upplýsingar um það hversu margir séu að fá neitun vegna lögheimilisákvæðisins. Ég treysti því að það verði gert því að við viljum hafa þetta sveigjanlegt og við viljum tryggja velferð þessara íbúa.

Það er líka annað í þessu frumvarpi sem hefur verið bent á og þarf að leysa sennilega í næstu atlögu okkar að því að bjarga þeim sem eiga þarna húsnæði. Það geta verið dæmi um það að fólk eigi tvær eignir, til að mynda hafi það byggt húsnæði sem það ætlar að flytja í, t.d. til að minnka við sig en sé ekki búið að flytja og veðin eru öll á gamla húsinu. Á það þá að fá greitt fyrir húsið sem er enn í byggingu? Hvað ef fólk byggði minni íbúð til að flytja í eftir nokkur ár, með börnunum sínum að búa þar, byggðu þá íbúð skuldlaust en eru með veðið á gamla húsinu og tapa núna eigin fénu sem það átti? Það þarf að finna þessi dæmi, sérstaklega fólk sem á kannski tvær eignir. Ég er ekki að tala um einhverja sem eiga 10–15 eignir heldur þá sem eiga tvær eignir, eins og mér skilst að sé ekkert óalgengt, foreldrar hafi verið að hjálpa börnum sínum að koma undir sig fótunum, oft með því að setja veðið á sitt hús, byggja annað eða kaupa. Við þurfum að skoða dæmin um fleiri en eina eign dálítið vel.

Það hafa líka komið fram endurtekið í næstum flestum ræðum og andsvörum dæmi um fólk sem eru nýlegir kaupendur, fólk sem hefur kannski verið að kaupa á síðustu þremur, fjórum árum þar sem eigið féð í húsinu hefur minnkað vegna hárra vaxta og verðbólgu, fólk sem kom inn undir reglunni um fyrstu kaup og veðsetti sig þar af leiðandi hærra. Það geta verið dæmi um að fólk komi einfaldlega með neikvætt eigið fé út úr þessari lausn, sem er alls ekki það sem við viljum. Ég vona að þessi hópur verði í framhaldinu, rétt eins og lögaðilarnir, skoðaður sérstaklega. Það ætti ekki að vera erfitt að fá tölulegar upplýsingar um slíkt og hreinlega finna út úr því hvað þarf að gera til þess að sá hópur komi ekki illa út.

Það var ánægjulegt að heyra hér á undan talað um hversu margir eru farnir í að fá endurmat á brunabótamati. Ég held að það geti hjálpað einhverjum þar sem fasteignamatið og kannski lánin voru hærri en brunabótamatið. Okkur var sagt að það væru um 27% þar sem það gilti og vonandi að það hækki að einhverju leyti hjá mörgum.

Mig langar líka að taka undir það sem hefur verið nefnt hér um 1. mgr. 6. gr. frumvarpsins. Þar stendur, með leyfi forseta:

„Ráðherra getur ákveðið að ráðstafa fjármunum úr Náttúruhamfaratryggingu Íslands til félags skv. 2. mgr. 2. gr. til að efla eiginfjárstöðu þess, að hámarki 15 milljörðum kr., með heimild í fjárlögum eða fjáraukalögum. Við ákvörðunina skal gætt að því að slík ráðstöfun taki mið af rekstri og skuldbindingum stofnunarinnar.“

Það kom einmitt fram í umsögn frá náttúruhamfaratryggingu að þetta gengi ansi hart að stofnuninni og gæti haft áhrif á það hversu auðvelt það verði fyrir hana mögulega að endurtryggja sig áfram. Það er líka í þessu frumvarpi fjallað um það að þeir sem eiga hús sem náttúruhamfaratrygging á að bæta geti selt það félaginu og félagið síðan átt kröfu til baka á náttúruhamfaratryggingu. Það kom dálítið vel fram í umsögn náttúruhamfaratryggingar að það þarf að horfa á endurgjald, þ.e. þegar verið er að selja síðan þessar eignir eða ráðstafa þeim, þegar vonandi allt er hætt í Grindavík og við vitum hvar má búa og hvar er öruggt að vera. Þegar þetta fjárfestingarfélag sem verður búið til selur eignirnar þá fari eitthvað af því aftur inn í náttúruhamfaratryggingar. Svo þurfum við að passa það að í næstu fjárlögum komi eitthvað af þessu eigin fé, sem er núna tekið til þess að bjarga Grindavík, aftur inn í náttúruhamfaratryggingar.

Að lokum langaði mig bara að nefna það að við tölum mjög oft um það að hér sé um fordæmalausa aðgerð að ræða. Það er svo sannarlega þannig að ég held að engu okkar hafi dottið í hug að við þyrftum að fara að tala um frumvarp eins og þetta þegar við buðum okkur fram til Alþingis. En við þurfum líka að hafa í huga að allt sem við gerum núna, allt sem við erum að samþykkja núna, er fordæmisgefandi og mun þar af leiðandi gilda fyrir aðra sem lenda í náttúruhamförum hér í framtíðinni. Þannig að við skulum vinna vel en vinna hratt og standa saman eins og við höfum gert hingað til.

###

Frú forseti. Það má ekki hækka skatta af því að það er jú eitt af kosningaloforðum Sjálfstæðisflokksins að hækka ekki skatta en á sama tíma hækka þau hin og þessi gjöld. Kannski er spurning hvort við þurfum ekki bara að hætta að tala um bankaskatt og tala um bankagjöld. Þá er kannski hægt að ná einhverju í gegn.

Mig langaði í seinna andsvarinu að tala um efni sem kom einnig fram í annarri ræðu sem er hvort við séum að halda nógu vel utan um fyrstu kaupendur eða þau sem hafa nýlega keypt sér. Ég vil ekki endilega tala um fyrstu kaupendur heldur vil ég tala um fólk sem hreinlega, eins og allir fyrstu kaupendur, þurfti að spenna bogann ansi hátt til þess að geta komið undir sig húsnæði og gat gert það í Grindavík á lægra verði en annars staðar, fólk sem, eins og hefur verið bent á, gæti átt erfitt uppdráttar í þessari lausn vegna þess að það tapar sínu litla eigin fé sem það hefur lagt þarna inn. Mig langaði að heyra aðeins í hv. þingmanni hvað hún teldi að væri hægt að gera sérstaklega fyrir þennan hóp. Ég veit að í samráðsnefndinni, sem við sátum bæði saman í og sitjum enn, ræddum við fyrstu kaupendur og sem betur fer tilkynnti fjármálastöðugleikanefnd Seðlabankans í morgun að það mun fyrir Grindvíkinga gilda eins og fyrir fyrstu kaupendur þegar kemur að veðhlutfalli og slíku. Er það nóg? Eða hvað þurfum við að gera fleira fyrir þennan ákveðna hóp?

###

Frú forseti. Ég þakka hv. þingmanni fyrir ræðuna. Mig langaði aðeins að byrja á að snerta á því sem hv. þingmaður endaði á, þ.e. áhrifum á húsnæðiskerfið og verðbólgu og annað í sambandi við þetta. Nú vitum við að við þurfum að fara í þessar aðgerðir og við erum held ég öll sammála um að það verði að fara í þessar aðgerðir. En við erum kannski ekki öll sammála um hvaða leiðir eigi að fara í að fjármagna þessar aðgerðir. Það er ansi erfitt að ákveða það þegar um jafn háar upphæðir er að ræða og þessar. Það er búið að nefna ýmsar leiðir. Það er búið að nefna erlendar lántökur, það er búið að nefna innlendar lántökur, það er búið að nefna það að hækka einhver gjöld, iðgjöld og annað, sem ég myndi bara kalla skattahækkun í dulbúningi, nú eða hækka skatta. Mig langaði að spyrja, af því að ég veit að hv. þingmaður hefur verið mikil baráttukona fyrir heimilin í landinu og sérstaklega tekið hart á því núna undanfarin tvö ár þegar hafa verið háir vextir og há verðbólga: Hvaða leiðir myndi hv. þingmaður telja að væru til þess fallnar að hækka ekki verðbólgu og vexti almennt á sama tíma og við tryggjum að við stöndum við bakið á Grindvíkingum, sem ég veit að hv. þingmaður er algerlega sammála mér um?

###

Frú forseti. Ég þakka hv. þingmanni kærlega fyrir svarið og gott að heyra að það eru miklar umræður innan nefndarinnar. Ég held að hv. þingmaður hafi hitt naglann algerlega á höfuðið hér áðan þegar hún nefndi að við þurfum að fara að taka umræðu og ákvarðanir um framhaldið. Það eru ýmsar sviðsmyndir. Já, það getur byrjað að gjósa í dag, kannski kemur það í miðri kjördæmaviku, kannski eftir kjördæmaviku, hver veit.

Það sem mig langaði að spyrja hv. þingmann um í seinna andsvarinu er: Nú erum við að ganga þetta jákvæða skref sem er mikil samstaða um en hvaða skref telur hv. þingmaður að séu mikilvæg þegar kemur að stuðningi við fyrirtækin? Hver eru næstu skrefin sem við þurfum og verðum að byrja að ræða strax eftir kjördæmaviku til þess að þegar ástandið breytist, þegar eitthvað gerist, við séum ekki alltaf langt á eftir hér í þinginu að koma með svör? Við verðum að fara að hugsa fram í tímann. Alla vega verðum við, hvort sem við erum tilbúin með frumvörp eða eitthvað, að vera búin að ræða þessa hluti vegna þess að bara umræðurnar taka sinn tíma og það er betra að vera búin að taka þær fyrr en seinna. Þannig að seinni spurningin mín er: Hvaða atriði verðum við að taka strax í umræðu um leið og við erum búin að samþykkja þetta?

###

Frú forseti. Mig langaði að byrja á því að þakka hv. þm. Oddnýju G. Harðardóttur fyrir góða ræðu. Það var tvennt sem mig langaði að fá að spyrja hv. þingmann um vegna þess að nú sátum við saman og sitjum enn saman í samráðsnefndinni um Grindavík en eftir að frumvarpið fór þaðan þá fór það inn í efnahags- og viðskiptanefnd og hv. þingmaður situr þar. Það eru tvö atriði sem mér finnst hafa verið svona gegnumgangandi í gegnum margar ræðurnar núna. Annars vegar er það atvinnuhúsnæðið og hvernig það tengist heimilum og slíku. Hins vegar hefur komið fram hér í umræðunni þetta með aukna kostnaðinn fyrir þá sem eru að reyna að halda úti starfseminni einhvers staðar annars staðar. Við höfum kannski ekki verið með nógu mikla umræðu um hvernig verið er að styðja við fólk þar. Mig langaði að heyra hvort þessi tvö mál hefðu verið sérstaklega mikið rædd innan nefndarinnar eftir að frumvarpið kom inn í þingið miðað við þær umræður sem við áttum áður en það kom til þingsins.

###

Frú forseti. Hér er um mikilvægt frumvarp að ræða sem við sem sitjum í samráðshópi um Grindavík fengum einmitt að líta á áður en það var lagt inn í samráðsgátt og lagt fram hér á þingi. Við áttuðum okkur á því, rétt eins og hefur verið bent á, að hér væri það nú sennilega þannig að ekki væri hægt að ná utan um alla og það væru göt í þessu frumvarpi sem þyrfti að skoða betur. Það er mjög ánægjulegt að sjá að efnahags- og viðskiptanefnd hefur verið öll samhljóma í þessari vinnu sem er mjög mikilvægt og það er verið að hlusta á hvert annað og það er gott framhald af því sem við höfum séð gerast í samráðsnefndinni um Grindavík. Ég var líka ánægður að heyra hér áðan hv. þingmenn Teit Björn Einarsson og Þórhildi Sunnu Ævarsdóttur horfa á athugasemdir með mjög opnum huga og vera tilbúin að breyta og ég styð tillögu hv. þm. Þórhildar Sunnu Ævarsdóttur um að málið sé tekið örstutt inn í nefndina. Það er meiri bragur á því að þetta sé gert af nefndinni frekar en að einhver einstaklingur, formaðurinn eða einhver, leggi fram breytingu. Það sýnir áfram þann samhug sem við öll hér inni höfum í þessum málum og það mun ekki tefja frumvarpið um nema svona tvær mínútur, myndi ég halda. Ég vona að hv. þm. Jón Gunnarsson muni ekki ásaka mig um málþóf þó að það væru tvær mínútur. — Örugglega, það er tvöfalt meira heldur en var í fundarstjórn forseta í morgun.

Varðandi rekstrarstuðning þá er hann að vissu leyti byggður á þeirri reynslu sem kom af rekstrarstuðningnum á tímum heimsfaraldursins. Það var ánægjulegt á fundum okkar uppi í fjármálaráðuneyti þegar samráðshópurinn var að hittast þar að það var meira að segja tekið tillit til athugasemda Pírata sem höfðu verið gerðar við heimsfaraldursfrumvörpin. Það var tekið tillit til þeirra við gerð þessa frumvarps. Mér þótti það svo merkilegt að ég fór og kynnti þingflokknum mínum það, að það hefði nú bara verið hlustað á okkur. Það er bara nákvæmlega eins og við eigum að gera þetta, það eiga að koma góðar hugmyndir frá öllum og á að taka tillit til þeirra.

Það sem er líka mikilvægt hérna er að við erum að leiðrétta hluti, við erum að reyna að smíða hlutina betur og betur en það er mikilvægt fyrir okkur að átta okkur á því þegar kemur að þessum tímabundnu frumvörpum sem við erum að semja núna vegna náttúruhamfaranna í Grindavík, sem að vissu leyti eru fordæmalausar aðgerðir, að við erum að skapa fordæmi. Við erum að skapa fordæmi fyrir því hvernig tekið verður á náttúruhamförum og afleiðingum þeirra í framtíðinni. Ég held að það sé mjög mikilvægt sem hv. þm. Þórhildur Sunna Ævarsdóttir lagði til áðan, að það sé haldið áfram með þessa vinnu, það sé farið í það að skoða hverjir detti á milli í þessu og hvernig við getum lagað það. Það er stór spurning uppi með atvinnuhúsnæðið. Það kom fram í fréttum í morgun að niðurstöður úr jarðsjám sem búið er að fara yfir sýna að t.d. iðnaðarhverfið austan megin við höfnina er mjög illa farið og það er spurning hvaða áhrif það hefur fyrir þá sem vilja vera með rekstur áfram. Það er líka samspil á milli ef þú ert með atvinnuhúsnæði og með íbúðarhúsnæði. Annað færðu bætt en ekki hitt. Þetta eru allt hlutir sem við þurfum að vinna í á næstu mánuðum, það er mjög mikilvægt þegar við erum búin að taka þessi fyrstu skref sem við erum að taka núna. Um leið og við erum búin með þau, þá þurfum við að halda áfram. Við þurfum að reyna að hugsa í lausnum, sérstaklega þegar kemur að þeim sem falla á milli í þessum lögum. Við erum búin að heyra nokkur dæmi. Við þurfum að fylgja því eftir og skapa lausnir fyrir þá sem falla á milli og við þurfum síðan að taka þessa vinnu áfram. Það verður kannski ekki fyrr en á næsta kjörtímabili en ég hvet hv. þingmenn sem ná kjöri á næsta kjörtímabili að taka reynsluna úr þessu og búa til frumvörp sem virkjast þá þegar svipaðar hamfarir verða og neyðarástand skapast.

Við erum að leggja hér fram og samþykkja frumvarp um rekstrarstuðning mörgum mánuðum á eftir — þeir eru kannski ekki nema þrír, fjórir en í huga Grindvíkinga eru þeir búnir að vera í óvissu í marga mánuði. Ef það er eitthvað sem við þurfum að læra af þessum náttúruhamförum þá er það að við þurfum að eyða óvissunni strax. Við getum gert það með því að nýta reynsluna af þessu í frumvörp og lagaumgjörð sem tekur strax utan um samfélög eins og Grindavík þegar — ég segi ekki ef því það mun gerast, því miður, svona mun gerast þegar þú býrð í landi eins og Íslandi þar sem náttúran fer með miklu meiri völd heldur en nokkurn tíma sú ríkisstjórn sem situr hverju sinni. Þegar hún ræður þurfum við að búa okkur undir það. Við þurfum að átta okkur á því hver kostnaðurinn er við að gera það. Hver er kostnaðurinn við að byggja upp þjóðarsjóð eins og stundum hefur verið nefnt? Við þurfum að eiga fjármagn til þess að tækla svona lagað, við þurfum að hugsa út í það hvernig við ætlum að fjármagna slíkt. Við munum ræða það þegar kemur að uppkaupum á húsunum seinna í dag.

Það er mikilvægt fyrir okkur að hugsa ekki bara um þessar stuttu tímabundnu aðgerðir sem við erum að gera núna vegna þess að við verðum að vera tilbúin miklu, miklu fyrr. Ef það er sú arfleið sem Grindvíkingar koma með hingað inn, að við sem þjóð verðum betur undirbúin undir að takast á við svona náttúruhamfarir í framtíðinni, að taka betur utan um fólkið og fyrirtækin sem verða fyrir náttúruhamförum, þá höfum við unnið vinnuna okkar. En þangað til skulum við halda áfram að læra, skulum halda áfram að hlusta á athugasemdir eins og hefur verið gert hér, sem ég verð að fagna virkilega. Það er ánægjulegt að stjórn og stjórnarandstaða vinna hér sem eitt. Það gerist því miður allt of sjaldan hér inni en þegar það gerist þá ber því að fagna og það geri ég.

###

Frú forseti. Mig langaði að nota tækifærið og koma hér og taka undir orð þeirra hv. þingmanna sem hafa komið hér á undan. Það er alveg ótrúlegt hvað það er mikið skipulagsleysi í störfum og dagskrá þingsins. Það er enginn fyrirsjáanleiki. Það er mjög erfitt að undirbúa sig. Flestir nefndarfundir, dagskrár, koma oft seint um kvöld eða morguninn áður en nefndarfundirnir eru haldnir. Dagskrár þingsins koma oft ekki fyrr en að sliga í miðnætti. Svo er ætlast til að við getum átt hér í almennilegum umræðum um mál þegar þeim er bara hent hingað og þangað inn og út af dagskrá með engum fyrirvara. Hæstv. ráðherrar hafa talað um að það þurfi betri skilvirkni hjá ýmsum stofnunum hjá ríkinu en ég held að það þyrfti að byrja hér innan húss á því að bæta skilvirkni og skipulag.

###

Frú forseti. Þrjár af hverjum fjórum íslenskum konum hafa fengið kynferðislegt efni sent til sín óumbeðið og þar ber auðvitað typpamyndirnar hæst. Hlutfallið er ívið hærra hjá yngri konum og stúlkum samkvæmt nýrri rannsókn sem samtökin NORDREF kynntu á ráðstefnu um stafrænt kynferðisofbeldi í gær. Tæplega 60% þeirra sem beitt hafa stafrænu ofbeldi eru á aldrinum 11–29 ára samkvæmt könnun sem Stígamót unnu á síðasta ári. Þá er helmingur brotaþola stafræns kynferðisofbeldis 17 ára eða yngri. Þegar skoðað er hverjir það eru sem senda kynferðislegt efni óumbeðið kemur í ljós að 60% sendenda eru ótengd þolanda. Þetta snýst hins vegar við þegar skoðað er stafrænt kynferðisofbeldi sem felst í því að birta kynferðislegar myndir af þolanda. Þá eru gerendur oftast einhverjir sem þolandi þekkir, mjög oft aðili sem þolandi var með í sambúð eða sambandi. Gerandi þarf ekki einu sinni lengur að eiga myndir af þolanda nöktum til þess að geta dreift særandi efni. Í dag tekur það örfáar sekúndur að nýta gervigreindarlausnir sem eru ókeypis á netinu til að breyta mynd af þolanda í fullum klæðum í sannfærandi nektarmynd. Fyrir hv. þingmenn hér inni er vert að minnast á það að í danska hluta rannsóknar NORDREF kom fram að algengt væri að kjörnir fulltrúar yrðu fyrir slíkum árásum. Það skortir jákvæðar karlkyns fyrirmyndir ungra drengja og manna en enginn skortur virðist vera á neikvæðum fyrirmyndum á samfélagsmiðlum. Það þarf að taka samtalið við unga drengi og menn í skólum, á vinnustöðum og á heimilum strax og þannig snúa við þessari hættulegu þróun.

###

Virðulegur forseti. Fáa hefði grunað að við hér á Alþingi værum að fara að flytja frumvarp þennan veturinn um uppkaup ríkisins á heilu sveitarfélagi, 1.200 íbúðum,  húsum. En náttúran hefur sýnt okkur hversu öflug hún er og að það er hún sem ræður. Þá er mikilvægt að við sem hér á Alþingi sitjum stöndum saman í því að gefa Grindvíkingum valkost um að flytja annað og að tryggja það sem segir í upphafi markmiðskafla frumvarpsins, með leyfi forseta, „að verja fjárhag og velferð íbúa í Grindavíkurbæ“. Það er nefnilega óvissan um það hvað muni gerast, hversu lengi þessir atburðir munu standa sem skapar mikla og erfiða tíma fyrir þá sem þarna búa. Það hefur því verið mjög ánægjulegt að sjá hvernig við sem þing höfum komið saman og staðið þverpólitískt að því starfi að tryggja það að Grindvíkingar losni við þessa óvissu sem allra fyrst.

Það er margt sem hægt er að segja að gæti kannski farið betur og eflaust er endalaust hægt að rífast um það hvað sé réttlátt verð fyrir húsnæðið, en við vonum að við höfum náð að koma okkur saman um viðmið sem allir geta á endanum sætt sig við. Það verður samt alltaf þannig að það verður tap fyrir Grindvíkinga. Þá er ég ekki bara að tala um fjárhagslegt tap, sem verður eitthvað, heldur líka hið samfélagslega og sálræna tap sem þau svo sannarlega verða fyrir.

Það er einnig mikilvægt að við þökkum þetta góða samstarf. Það er ekki of oft, því miður, innan þessa þings sem þverpólitískt er hægt að ná jafn góðri samvinnu. Þar eru það hæstv. ráðherra og, sem mig langar sérstaklega að taka fram, starfsfólk fjármálaráðuneytisins sem hefur unnið þrekvirki við að koma saman svo flóknu frumvarpi á jafn stuttum tíma.

Nú er komið að því að þetta frumvarp komi til okkar í þinginu til þinglegrar meðferðar. Í meðförum hv. efnahags- og viðskiptanefndar treysti ég því að horft sé áfram til þeirra 316 athugasemda sem þegar hafa borist og þeirra athugasemda sem munu berast nefndinni eftir að þetta mál er komið þar inn. Það verði skoðað hvað sé hægt að gera kannski varðandi þær athugasemdir sem ekki er fyllilega enn þá búið að svara. Ég vil þó sérstaklega benda þar á ákvæðið um lögheimili. Það er tekið fram að það eigi að vera mjög sveigjanlegt og það sé hægt að taka ákvarðanir út frá ekki alveg eins föstum skilyrðum og kannski er sagt hér í frumvarpinu. Ég held að það sé betra að það sé betur skilgreint. Það eru alls konar dæmi og ég held að það sé gott fyrir þingið og nefndina að hugsa upp þau dæmi. Við höfum dæmi um fólk sem hefur t.d. tekið saman, bæði áttu íbúð, flytja inn og börnin eru að leigja hina íbúðina. Er það ekki mikið fjárhagslegt tap annars aðilans ef allt í einu á bara að bæta húsnæðið þar sem eigendurnir búa? Við höfum líka heyrt dæmi um fólk sem hefur keypt sér íbúðir og farið í nám erlendis og er að leigja út íbúðirnar sínar en það á ekki lögheimili þar. Þetta þurfum við bara að hafa vel skrifað og tækla þessi dæmi.

Ég hef líka heyrt frá íbúa í Grindavík, eldri íbúa, sem benti á að hennar fjárfesting til ellinnar var að kaupa íbúð í Grindavík sem hún leigði út til barnanna sinna. Hún hafði miklar áhyggjur af því að hennar fjárhagur, hennar framtíð væri ekki lengur tryggð. Þannig að ég held að það sé mjög mikilvægt að við skoðum þetta með lögheimilið. Á sama tíma tengist það líka dæminu sem ég var að nefna áðan, að aðeins er greitt fyrir eitt húsnæði í sveitarfélaginu. Það er erfitt að benda á það að það sé verið að verja fjárhag Grindvíkinga ef fjárfesting einhvers einstaklings, þá er ég ekki að tala um lögaðila heldur einstakling, er ekki tryggð með þessu frumvarpi.

Það er líka vert að hafa í huga, og ég saknaði þess örlítið í frumvarpinu, að þessar aðgerðir munu hafa stórfelld áhrif á sveitarfélagið Grindavík. Það er verið að taka stóran hluta af tekjustofni þess í burtu og við þurfum virkilega að hugsa um það hvað við ætlum að gera fyrir sveitarfélagið Grindavík á þessum erfiðu tímum.

En enn og aftur langar mig sem fulltrúa í þessari samstarfsnefnd að þakka öllum samstarfsaðilunum úr öllum flokkunum fyrir virkilega gott samstarf og hæstv. ráðherra fyrir að hlusta. Það er ekki alltaf, því miður, sem er hlustað en þarna var svo sannarlega hlustað á okkur. Það er von mín að við getum nýtt reynsluna af því að vinna vel saman að svo mikilvægu máli í að vinna saman að fleiri mikilvægum málum hér á Alþingi.

###

Virðulegi forseti. Já, það er dálítið fyndið að við sitjum hér og ræðum skýrslu um bókun 35. Það var einmitt lagt frumvarp fram á síðasta þingi, eins og hefur komið fram, og það rataði alla leið inn í utanríkismálanefnd þar sem ég sit. Þegar það var komið þangað þá held ég að menn hafi áttað sig á því að þetta væri sennilega heitasta kartaflan á svæðinu vegna þess að gestalistinn sem kom fram að beiðni nefndarmanna var svo langur að það hefði sennilega tekið heilt kjörtímabil að fá alla til að mæta, sérstaklega vegna þess að hver og einn vildi mikið tala. Á þessum gestalista voru nokkurn veginn allir stjórnmálamenn eða stjórnmálaskörungar alla vega síðastliðinna 30 ára vegna þess að menn vildu nú fara í umræðuna um það hvernig EES-samningurinn hefði verið gerður á sínum tíma. Því miður kláraðist þingið allt of snemma í vor og við náðum ekki að fá alla þessa gesti til að koma og hlusta á þá.

Fyrir okkur sem ekki eru lögfræðingar þá er þetta mál náttúrlega dálítið flókið og snúið og erfitt fyrir okkur að skilja. Fyrir mér var EES-samningurinn bara frábær leið. Árið 1994 var ég búinn að vera að vinna í hálft ár í Bretlandi og var með rosalega flottan stimpil í vegabréfunum mínu frá því sem ég gæti þýtt sem geimverudeild Breta, það stóð, með leyfi forseta, „Aliens Department“, við Íslendingar vorum sem sagt svona utanaðkomandi aðilar á þeim tímum. En eftir áramótin 1993/1994 þá mátti ég allt í einu vinna í Bretlandi án þess að vera með nokkur leyfi. Það er náttúrlega þetta sem fullt af Íslendingum hafa nýtt sér í gegnum árin, þennan samning. Við höfum líka notið góðs af því að fá hingað til lands vinnuafl sem heldur uppi okkar samfélagi, allt í gegnum þennan samning.

En það er nú einu sinni þannig með þessa blessuðu bókun að það virðist vera hægt að túlka það um hvað hún snýst á alla vegu, allt frá því að við séum bara að verða leppríki yfir í það að hér sé verið að gera tiltölulega litlar eða engar breytingar. Það er athyglisvert að fá þessa skýrslu í hendurnar vegna þess að hún rekur söguna um það af hverju þessi ákveðna bókun skiptir máli. Það er líka athyglisvert að skoða í þessu tilfelli að Norðmenn fóru aðeins aðra leið. Þeir settu þessi ákvæði bara beint inn í upprunalega samninginn sinn þannig að þeir þurftu ekki að framkvæma þessa sérstöku bókun. Ef við eigum að trúa sögum um leppríkið þá hljóta þeir hafa afsalað sér öllu fullveldi fyrir 30 árum síðan og hljóta þá að vera algerlega undir stjórn Evrópusambandsins og gera allt sem Evrópusambandið segir. En kannski er hluturinn aðeins öðruvísi heldur en sú frásögn.

Sumir benda jafnvel á að við eigum bara að hætta þessu EES-máli, hvort við eigum kannski bara að fara í okkar útgáfu af Brexit, eins og það var kallað. Ég veit ekki hvað íslensk útgáfa myndi heita en það hljómar örugglega bara mjög illa.

Sannleikurinn er sá að já, við fáum fullt af lögum og reglugerðum og tilskipunum sem við erum að fylgja. Í mínum huga hefur flest af því leitt af sér góða hluti. Ég sé t.d. ekki að við værum með jafn öflugt eftirlit í fjármálageiranum núna eftir hrun ef við hefðum ekki tekið upp allar tilskipanirnar tengdar fjármálunum sem við höfum gert. Það sama gildir um margt annað. Við erum einfaldlega allt of lítil þjóð til þess að geta tekið utan um öll þau stóru og flóknu verkefni sem þarf að setja reglur og tilskipanir um og þar af leiðandi er einfaldlega mikilvægt að við séum að gera það rétt. Það er einmitt um það sem þessi blessaða bókun snýst. Hún snýst um það að ef við erum að innleiða löggjöf frá Evrópusambandinu þá séum við að gera það rétt. Ef við gerum það vitlaust þá eigi sú regla sem við áttum að vera að innleiða að gilda. Þetta er ekki spurning um neitt framsal. Þetta er ekki spurning um að láta einhvern annan ráða. Við þurfum enn þá að innleiða þessi lög og þessar tilskipanir og gerum það. Við í utanríkismálanefnd fáum að sjá hverja einustu af þeim og það er alltaf gaman að lesa í gegnum listann og sjá hvað er verið að innleiða. Ég myndi segja að kannski svona 10% af þeim er eitthvað sem hefur virkilega mikil áhrif. Við þurfum að sjálfsögðu innleiða þetta rétt.

Hér hefur á undanförnum vikum verið mikið rætt um gullhúðun, þ.e. að bæta við þegar það eru að koma tilskipanir, setja eitthvað á. Reyndar vilja menn kannski frekar kalla það blýhúðun af því að það er meira íþyngjandi og ekki eins jákvætt og gull. En það er einfaldlega þannig að þarna er líka verið að horfa á það hvort við séum að innleiða hlutina rétt. Það er hægt að snúa því einhvern veginn upp í það að við séum að leyfa erlendum dómstólum og erlendum aðilum að setja lögin hérna, að við séum hætt að fylgja stjórnarskránni og ég veit ekki hvað og hvað. Fyrir þá sem hafa virkilega gaman af því að horfa á svona pólitískt þras sem snýst oftast ekki um það sem málið snýst um, eins og umræðan var kannski um þriðja orkupakkann, þá er  alveg upplagt  að fylgja þessu máli. En fyrir okkur sem höfum meiri áhyggjur af því að við séum að setja reglugerðirnar, tilskipanirnar, reglurnar og lögin rétt er þetta einfaldlega mál sem er kjörið tækifæri fyrir aðila til þess að teikna skrattann á vegginn endalaust, bara til að sýnast og vera með einhverja pólitíska stæla.

###

Frú forseti. Við sem búum á Suðurnesjum erum endalaust þakklát því galvaska liði sem tókst að koma aftur á heitu vatni langt á undan áætlun. Það sýndi sig hversu miklu er hægt að áorka þegar allir vinna saman að sama markmiði. Mig langar líka að þakka öllum hinum sem komu að því verkefni að halda á okkur hita, þeim sem sáu um að dreifa til okkar ofnum, þeim sem lánuðu ofna, galvaskri píparasveit sem var í því að aðstoða við það þegar vatnið komi aftur á, fullt af fólki á bak við tjöldin sem vann mikið verk. Við allt þetta fólk stöndum við í mikilli þakkarskuld.

Á neyðarstundu er oft auðveldara að taka ákvarðanir því að áhrif áfallsins eru svo augljós í hugum allra. 13.000 heimili og 30.000 íbúar án hita um miðjan vetur er ansi mikil hvatning til þess að láta ekkert stoppa sig í að leysa verkefnið. Það er einmitt þannig í þessari löngu aðgerð sem er búin að standa í tæp fjögur ár að ákvarðanir á neyðarstundu hafa oftast verið mjög góðar, enda hefur verið hlustað á sérfræðingana sem benda á hvað þurfi að gera.

Hins vegar þegar hættan er aðeins fjarlægri  virðist vera mun erfiðara að taka ákvarðanir. Varnargarðarnir í kringum Svartsengi og Grindavík voru erfiðar ákvarðanir sem hefði þurft að taka fyrr, en þær hafa samt þegar sannað gildi sitt. Þau sem fara með stjórnina eru ávallt hrædd við að taka ákvarðanir um kostnaðarsamar forvarnaaðgerðir af hræðslu við að vera gagnrýnd fyrir að fara í óþarfaaðgerðir ef ekkert gerist. En þau átta sig sjaldnast á því að það að taka ekki ákvörðun um forvarnaaðgerðir mun leiða af sér mun verri niðurstöðu. Það er  alltaf miklu verra að bregðast við of seint. Kostnaðurinn við aðgerðaleysið mun líka vera margfaldur á við kostnaðinn við forvarnirnar, a.m.k. sexfaldur samkvæmt skýrslu sem unnin var fyrir Alþjóðabankann.

Minnisblað sem lagt var fram í ríkisstjórn í nóvember lagði áherslu á það að farið væri í að smíða tengistykki svo hægt væri að tengja olíu- eða rafmagnskatla sem framleiða heitt vatn inn á hitaveitukerfið í Fitjum. Slík smíði tekur allt að þrjá mánuði, en því miður strandar á ákvörðun ríkisstjórnarinnar um að hefja smíðina. Fengið var fjármagn úr Orkusjóði til að hefja leit að lághitaholum sem hægt væri að nota allt frá 60–80° heitt vatn úr í neyð. Það er þó vert að hafa í huga að sérfræðingar segja að þetta geti tekið allt að hálft ár að klára. Langtímalausnin er sú að hefja einnig framleiðslu á heitu vatni í Reykjanesvirkjun en það er framkvæmd sem mun kosta allt að 10 milljarða og alls ekki víst að einkafyrirtæki eins og HS Orka sé tilbúið að fara í slíka fjárfestingu. Þá vaknar upp sú spurning hvort nauðsynlegt sé að þrýsta á forgangsröðun verkefna eins og þessara með lagasetningu.

Jarðfræðingar segja að við getum búist við því að það gjósi aftur á þessu svæði, jafnvel í byrjun næsta mánaðar. Það er alls kostar óvíst hvort sú lögn sem lögð var um helgina sleppi. Sama gildir um Svartsengislínu sem rétt slapp í þetta skiptið. Þá er mikilvægt fyrir okkur að muna að versta sviðsmyndin, eldgos í Svartsengi sjálfu, er enn möguleiki,  þó örlítið minni, sem við verðum að búa okkur undir.

Við lærðum margt af þessum atburði. Nú er mikilvægt að sá lærdómur leiði til þess að við förum í þær aðgerðir að tryggja heitt og kalt vatn ásamt raforku til okkar sem búum á Suðurnesjum. Það er mikilvægt að ákvarðanir séu teknar  hratt og örugglega jafnvel þótt búið sé að lækka niður í hættustig úr neyðarstigi. Það er algerlega ólíðandi að þessari ríkisstjórn takist aldrei að fara í mikilvægar aðgerðir nema búið sé að lýsa yfir neyðarstigi. Það þarf að hefja vinnu í þágu forvarna strax.

Við þurfum einnig að draga þann lærdóm af  þessum atburðum að við þurfum að fjárfesta í krítískum innviðum úti um allt land vegna þess við erum land þar sem náttúran hefur völdin, óháð því hver er í ríkisstjórn. Við hér á Alþingi höfum staðið þétt bak við Grindvíkinga í þeirra hamförum. Nú er kominn tími til þess að við gerum hið sama  fyrir íbúa Suðurnesja. Ef ríkisstjórnin er orðin svo óstarfhæf vegna innbyrðis átaka að þau geta ekki lengur tekið ákvarðanir í þágu íbúa í neyð þá er kominn tími til að þau viðurkenni vanmátt sinn og leyfi öðrum að stjórna þessari mikilvægu vinnu sem fram undan er. Við þurfum ekki þessa ríkisstjórn til þess.

###

Frú forseti. Ég þakka hæstv. forsætisráðherra fyrir svarið. Það er oft þannig að við þurfum að horfa á margar sviðsmyndir og þegar kemur að því að forgangsraða þarf stundum að forgangsraða fleiri en einum hlut. Þarna hef ég miklar áhyggjur af því að við erum ekki búin að sjá verstu sviðsmyndina sem væri ef eldgos kæmi innan Svartsengis sjálfs. Þar eru varnargarðarnir eða þær pípur sem var verið að leggja um helgina ekki lausnin heldur þyrfti að fara í einhverjar aðgerðir eins og þessar. Það hefur verið talað hér um lághitaholurnar sem á að bora. Það tekur hálft ár. Það að byrja að byggja þessi tengistykki, hvort sem við þurfum að nota þau eða ekki, getur sparað okkur mánuði, getur sparað okkur mikla peninga. Að byggja eitt stykki kostar einn þriðja af því sem bara verkefni helgarinnar kostuðu. Þegar við gerum hlutina snemma þá kosta þeir nefnilega minna.

###

Frú forseti. Mig langar að byrja á því að þakka hæstv. forsætisráðherra fyrir að taka þessa umræðu. Mig langar að ræða aðeins við hæstv. ráðherra, ekki um þær aðgerðir sem eru núna heldur hvað við þurfum að gera til að tryggja heitt vatn áfram til Reykjaness, vegna þess að við höfum heyrt það frá vísindamönnum að það geti gosið aftur jafnvel fyrstu vikuna í mars. Við vitum ekki hvort það hraun sem þá mun koma muni fara yfir leiðsluna eða jafnvel yfir sjálft raforkuverið. Það kom fram á fundi í atvinnuveganefnd í morgun að tillaga um olíukatla sem lagt var til að yrðu fengnir til að búa til heitt vatn til lengri tíma, svokölluð neyðarhitaveita, hefði verið lögð fyrir ríkisstjórn fyrir rúmum þremur mánuðum síðan að farið yrði í þá vinnu að útbúa tengistykki fyrir slíka katla til að tengja inn á hitaveituna en að það hafi ekki verið gert og það bíði enn ákvörðunar ríkisstjórnar. Það að búa þá til mun taka þrjá mánuði, þrjá mánuði sem við erum búin að missa nú þegar.

Forseti vill minna þingmenn á að virða ræðutímann sem er ein mínúta.



###

Forseti. Mig langaði að taka undir með hv. þm. Jóhanni Friðriki Friðrikssyni. Ástandið á Reykjanesi er alvarlegt. Við kannski sluppum smá með skrekkinn, ég var akkúrat að fá skilaboð um að það væri kominn smá hiti í húsið hjá mér. Við þurfum að muna að það eru kannski þrjár til fjórar vikur í næsta eldgos og það eldgos gæti verið þannig að það flæði yfir nýju lögnina sem var lögð eða lögnina á öðrum stað eða yfir Svartsengi sjálft. Við þurfum virkilega að fá að ræða hér inni ekki bara plan A og ekki bara plan B heldur hvort ekki sé byrjað á plani C, D og E, hver þau plön eru, hvernig var byrjað á þeim og hvenær, og ef við þurfum að samþykkja einhverja peninga þá viljum við gera það sem fyrst.

###

Virðulegi forseti. 75 börn með dvalarleyfi á Íslandi lifa við stöðuga ógn stríðsins sem þau eru föst í. Þessi börn eru fórnarlömb stríðs sem þau eiga engan hlut í. Lífi þeirra er ógnað allan sólarhringinn með stanslausum loftárásum. Þrjú af þessum börnum eru komin í skjól frá þessum skelfilegu stríðsátökum. Þeim var bjargað af þremur huguðum íslenskum konum sem tóku málin í sínar eigin hendur til að koma þremur börnum og móður þeirra hingað til lands en faðir þeirra hefur verið búsettur hér á landi í nokkur ár. Íslensk stjórnvöld virðast ekki vilja bjarga þessum börnum og koma þeim hingað til lands af ótta við að slíkt skapi fordæmi. Er það virkilega slæmt fordæmi ef Ísland er tilbúið til að bjarga börnum fólks sem er búsett á Íslandi úr heljargreipum stríðs? Já, ég rétt vona að við Íslendingar séum tilbúin til að bjarga börnum úr stríði. Ef það er ekki fordæmi sem er vert að skapa þá skammast ég mín svo sannarlega fyrir þá harðneskju sem hið öfuga skapar. Ég neita að trúa því að hér inni sé ekki mikill meiri hluti fyrir því að Ísland sé land mannúðar þegar kemur að því að bjarga börnum af stríðshrjáðum svæðum, ég tala nú ekki um börn sem eiga foreldra sem eru búsettir hér á landi. Það eru 72 börn sem lifa við stöðugan ótta. Það eru 72 börn sem geta misst lífið á næstu dögum og vikum. Það eru 72 börn sem við sem þjóð þurfum að sækja og bjarga úr viðjum stríðsins. Það er skylda okkar sem þjóðar meðal þjóða að standa ekki aðgerðalaus hjá þegar kemur að björgun þessara barna.

###

Frú forseti. Ég þakka hv. þm. Njáli Trausta Friðbertssyni fyrir andsvarið. Ég held að hv. þingmaður hafi einmitt hitt naglann á höfuðið þegar hann nefndi áfallaþol þjóðarinnar. Við áttum hér langar samræður í gær, ég og hæstv. forsætisráðherra, um nákvæmlega það. Eitt er þau áföll sem við verðum fyrir af hendi móður náttúru. Þar kannski eigum við góð rannsóknasetur, í þeim náttúruvísindum — ekki það, við getum alltaf eflt þau og bætt við í þeim rannsóknum. En það eru önnur áföll sem mörg hver eru mannanna verk. Þetta hefur stundum verið kallað manngerðar hamfarir á íslensku. Þar er einmitt mjög mikilvægt að við skiljum vel þær ógnir sem að steðja og þau áföll sem við getum orðið fyrir, við sem þjóð, af völdum einhvers sem er verk okkar mannanna. Þess vegna þurfum við líka, rétt eins og við rannsökum jarðskjálfta og eldgos, að rannsaka þær ógnir og skilja hvar við þurfum síðan að fjárfesta í forvarnaaðgerðum til þess að draga úr þeirri áhættu sem þær ógnir stuðla annars að.

###

Frú forseti. Já, það er kannski einna best hægt að sjá það að stríð gengur líka út á byssukúlur og annað í baráttu Úkraínumanna og Rússa. Rússarnir eru enn þá að berjast með hefðbundnum vopnum, eða frekar hefðbundnum vopnum, og nota frekar hefðbundna gamla aðferðafræði á meðan Úkraínumennirnir eru komnir með tæknivæddari vopn frá Vesturlöndum og eru að nota svona nútímalegri aðferðafræði þegar kemur að stríðinu sjálfu. Það hefur hins vegar sýnt sig líka að það að láta tæknivæddari vopn í hendur fólks sem ekki er endilega búið að fá langa þjálfun á þeim virkar kannski ekki eins vel og ef þú værir búinn að þjálfa viðkomandi upp um margra ára skeið, eins og vestrænar þjóðir eru kannski meira búnar að gera. Það sem ég var aðallega að tala um þegar kemur að tækninni er það hvað hægt er að gera mikinn óskunda bara með henni og hvað það þarf miklu síður að senda stóran flota á milli svæða til að gera eitthvað við land eins og Ísland. Þar megum við ekki vera sofandi og uppgötva allt í einu að ekkert okkar kerfa virkar og við erum aftur komin í torfkofana.

###

Virðulegi forseti. Mig langar að byrja á því að þakka framsögumanni, hv. þm. Njáli Trausta Friðbertssyni, fyrir þetta mál. Enn og aftur þá er þetta góð hugmynd. Kannski þarf eitthvað aðeins að útfæra hana betur miðað við þær hugmyndir sem hafa komið hér en mikilvægt engu að síður að við sem Alþingi stefnum að því að unnið sé að því að auka rannsóknir og fræðslu á þessu sviði. Ég held að það sé mikilvægt, eins og kom fram í máli annars hv. þingmanns, að þetta sé gert þvert á stofnanir og háskóla. Ég held að við fáum meira út úr því ef við fáum fólk til að vinna saman. Ég veit það bara af eigin reynslu, af því að ég hef nú verið aðeins í því að kenna í tengslum við krísustjórnun, sem er mjög tengd þessu að vissu leyti — ég hef gert það fyrir næstum því alla háskólana hér á landi vegna þess að allir eru með þetta einhvern veginn inni í sínu námi, hvort sem það er sérgráða í krísustjórnun eins og á Háskólanum á Bifröst eða hluti af öðru námi. Ég held að mikilvægt sé að þetta verði rannsóknasetur en líka að í þessari hugveitu, eins og hér var velt upp áðan, verði horft á öryggi og varnir á mjög breiðu sviði. Það er nefnilega þannig að það sem féll undir varnir fyrir nokkrum árum síðan var það sem menn hugsuðu bara um sem tindáta með byssurnar sínar, sprengjurnar og flugvélarnar, en fjölþáttaógnirnar sem í dag eru nýttar til þess að hafa áhrif eru svo margs konar. Það er mikilvægt að innan seturs eins og þessa sé einmitt hægt að byggja þekkingu upp utan um allar þessar fjölþáttaógnir.

Ég spyr mig stundum: Hvað ætli við Íslendingar myndum lifa lengi af ef við t.d. hættum að geta notað kredit- og debetkortin okkar? Ég er ekki einu sinni viss um að Seðlabankinn eigi nógu mikið af seðlum svo við gætum náð í pening til að lifa af nokkrar vikur án slíks. Hvar værum við ef rafmagnskerfið okkar dytti út af því að einhver réðist á það? Hvar værum við ef internettengingar okkar við útlönd dyttu út? Það þarf ekki lengur neinn að koma hingað á kafbátum eða herskipum eins og Bretarnir gerðu í seinni heimsstyrjöldinni. Hver sem er getur bara setið á sólarströnd einhvers staðar og ýtt á takka og þá dettur allt út á Íslandi.

Þetta er orðið allt önnur veröld sem við búum í og þess vegna þurfum við að blanda saman fólki með þekkingarsvið ekki bara úr stjórnmálafræði og einhverjum alþjóðastjórnmálum, heldur líka fólki sem er með þekkingu á tækninni og þekkingu á krísustjórnuninni. Og öll þessi mismunandi svið þurfa að fá að koma saman og tala saman vegna þess að það er ótrúlegt hvað gerist þegar þessu fólki er blandað saman. Þetta sá ég sjálfur úti í Bandaríkjunum þegar ég var að vinna fyrir regnhlífasamtök 60 stærstu hjálparsamtaka í heimi og mætti einmitt á svona svæði þar sem var allt í einu leyft að hinir og þessir aðilar hittust og létu hugmyndirnar fljóta og flæða. Þetta var merkilegt nokk skipulagt af bandaríska hernum. Fólki úr viðbragðsgeiranum var boðið og fólki úr hjálparstofnunum. Tæknifyrirtækjum var boðið og þarna sátu menn saman í heila viku úti í, á góðri íslensku, rassgati þar sem ekkert annað var að trufla. Þarna sátu menn og hugsuðu um hvernig þeir gætu nýtt þekkingu hvors annars og tækni til að koma með lausnir sem hjálpa okkur í því sem við erum að gera. Upp úr þessu varð t.d. til eitt sem var nýtt, merkilegt nokk, tveimur vikum eftir að einn svona viðburður átti sér stað, þar sem flugvélar frá sjálfboðaliðum flugu yfir svæðið þar sem fellibylurinn Sandy hafði farið yfir New York-fylki. Síðan voru sjálfboðaliðar og tæknin notuð til að mappa það nákvæmlega hvar skemmdir voru á húsum og á hvaða svæði mestu skemmdirnar voru. Á innan við 48 tímum voru komnar upplýsingar til almannavarna í Bandaríkjunum nákvæmlega um hvar þær voru mestar. Þetta hafði oftast tekið tvær til þrjár vikur. Hvernig gerðist þetta? Jú, fólkið sem þurfti að láta þetta gerast hafði fengið að hittast og fengið að hugsa: Hvernig getum við gert hluti? Þess vegna snýst þetta ekki bara um að rannsaka og skrifa einhverjar fallegar skýrslur sem síðan enda einhvers staðar. Þetta snýst einmitt líka um að virkja fólkið, fá fólk til að tala saman, hugsa út fyrir boxin sem við erum öll föst í og koma þannig með leiðir fyrir okkur til að vinna saman sem þjóð með samstarfslöndum og öðrum. Þetta er eitthvað sem ég held að sé hægt að byggja upp ofan á eitthvað svona. Við þurfum að vera dugleg að finna það nákvæmlega út hvert sé besta formið en grunnhugmyndin er góð, jafnvel — ég endurtek það — þótt hún komi frá Sjálfstæðisflokknum.

###

Virðulegur forseti. Hér er verið að leggja fram mikilvægt frumvarp í þriðja sinn. Ég hef verið stoltur meðflutningsmaður á því frá upphafi. Það er ánægjulegt að fulltrúar nær allra flokka eru með á þessu frumvarpi. Það ætti að kenna okkur það að góðar hugmyndir geta komið hvaðan sem er, meira að segja úr Sjálfstæðisflokknum. Og þegar góðar hugmyndir koma fram frá þingmönnum, hugmyndir um hvernig bæta megi það samfélag sem við búum í, hugmyndir sem við öll tökum undir, þá eigum við ekki að þurfa að láta slíkar hugmyndir deyja drottni sínum í nefndum heldur eigum við að leggja okkur fram við það, öll sem eitt, að tryggja framgöngu slíkra mála. Ég hvet hv. þingheim til þess að breyta því vinnulagi sem hefur verið undanfarin ár þar sem góðar hugmyndir, líkt og þessi, fá ekki brautargengi. Flytja þarf þær aftur og aftur á meðan fjölskyldur og einstaklingar bíða eftir lausn á frjósemisvandamáli sínu. Það er til skammar fyrir okkur. Við eigum að takast á við það, með þetta og önnur góð mál, að hætta þessari sandkassapólitík sem hefur verið hér inni þar sem við erum að semja um hvaða góðu hugmyndir fái að fara í gegn. Ég skora á alla formenn þingflokka að taka sig saman, setjast niður og hleypa þessum málum í gegn, tryggja að þau fái framgang, vegna þess að ef við þurfum að flytja þetta mál saman aftur í fjórða sinn er Alþingi ekki að virka fyrir fólkið í landinu.

###

Frú forseti. Já, hættumat er svo sannarlega í huga okkar í dag. Við höfum talað hér fyrr í dag um hættumat vegna eldgosa og jarðhræringa og nú erum við að tala um hættumat vegna ofanflóða. Við búum í landi þar sem náttúruöflin sýna okkur reglulega hver fer með völdin og við þurfum að leggja mikla vinnu í það að fara að meta hættur mun betur en við höfum verið að gera hingað til, ekki bara ofanflóð, ekki bara eldgos, heldur allar þær hættur sem felast í náttúrunni. Við þurfum að setja fjármagn í þetta vegna þess að ef við vitum ekki um hætturnar koma þær aftan að okkur. Og þegar við erum búin að gera þessi hættumöt þurfum við að leggja í vinnu við að gera viðbragðsáætlanir til að minnka þá áhættu sem þessu fylgir. Þetta er e.t.v. eitt af mikilvægari verkefnum ríkisstjórnarinnar á komandi mánuðum.

###

Virðulegi forseti. Mig langar að byrja á því að þakka fyrirspyrjanda fyrir þessa mikilvægu umræðu. Það er skortur á lögreglumönnum, sérstaklega hér á höfuðborgarsvæðinu, en það er ekki bara skortur á lögreglumönnum, það er skortur á menntuðum lögreglumönnum. Í svari til mín frá dómsmálaráðuneytinu á síðasta ári kom í ljós að það hefur stórlega breyst hversu mikið er af menntuðum lögreglumönnum við störf. Það skiptir miklu máli að við séum með menntað fólk að störfum. Að auki langar mig að nefna sérstaklega að það þarf hreinlega að gera byltingu í því hversu margir eru að hjálpa til við rannsóknir á stafrænum glæpum. Þetta er flöskuháls sem er að stoppa rannsóknir ekki bara kynferðisbrota heldur nær allra alvarlegra brota vegna þess að nær öll brot í dag hafa einhverja stafræna hlið og það þarf virkilega að auka við þann mannskap sem er þar.

###

Frú forseti. Mig langar að byrja á að þakka fyrirspyrjanda fyrir mjög mikilvæga spurningu. Í öllu starfi okkar, hvort sem það er að skipuleggja byggð, hvort sem það er að gera það sem við töluðum um áðan, almannavarnir og annað, þá þurfum við áhættumat. Við þurfum áhættumat byggt á góðum gögnum. Þessi gögn þurfa að vera aðgengileg, ekki bara þeim sem vinna við áhættumatið, heldur þurfa gögnin sjálf að vera aðgengileg, ekki bara skýrslur og kort. Þegar kemur að því að búa til svona áhættumat þá eru tvö ár allt of langur tími og við þurfum að hafa það í huga að þegar við erum að eiga við aðgerðir vegna náttúruhamfara tefur það alla vinnu við áhættumat og annað. Við þurfum líka að hafa í huga að áhættumat er fyrsta skrefið í að búa til viðbragðsáætlanir. Þær þurfum við að uppfæra reglulega. Í viðbragðsáætlunum fyrir Kötlugos var gert ráð fyrir að það þyrfti að flytja 230 bændur af svæðinu. Nú eru 4.000 ferðamenn á svæðinu.

###

Frú forseti. Mig langar að byrja á því að þakka öllum hv. þingmönnum sem tóku þátt í umræðunni og hæstv. forsætisráðherra fyrir að taka því vel að fara í sérstakar umræður um þetta mál. Í umræðunni hér hafa fram komið margir mikilvægir punktar. Við erum eiginlega öll sammála um það að tryggja þarf aukið fjármagn til allra viðbragðsaðila og að fjölga þarf í starfsliði almannavarna. Við erum líka sammála um það að viðbragðið snýr líka að fólkinu sjálfu og samfélaginu og við megum aldrei gleyma því þegar áföllin gerast.

Við þurfum líka að muna að fyrirbyggjandi aðgerðir spara. Það hefur verið sýnt fram á það að fyrir hverja 1 kr. sem eytt er í fyrirbyggjandi aðgerðir þá sparast 6 kr. í viðbragð. Við þurfum að læra af aðgerðunum og rétt eins og hv. þingmaður nefndi hér áðan þá sakna ég einnig rannsóknarnefndar almannavarna. Við þurfum, eins og hæstv. ráðherra benti á, að endurhugsa hlutverk almannavarnaráðs og svo mætti lengi telja. Við þurfum að hugsa í lausnum. Við þurfum að hugsa hvernig við gætum t.d. ráðið tímabundið eitthvað af því björgunarsveitarfólki sem er til staðar og hefur verið að gera þetta. Sumir gætu kannski haft áhuga á því. Við þurfum líka að hugsa það svolítið að það er mikið álag á nærumhverfið í því kerfi sem við erum með í dag. Það er allt að lenda á Suðurnesjum akkúrat núna.

Að lokum langar mig að segja að það er von mín að þessi umræða hefji þverpólitíska vinnu við að bæta sviðsmyndir áfalla framtíðarinnar.

###

Virðulegi forseti. Við erum fámenn þjóð á eyju úti í miðju hafi sem er í sífelldri mótun af móður náttúru. Við lifum á tímum loftslagsbreytinga þar sem öfgar í veðurfari munu halda áfram að aukast. Hingað til lands fáum við sex sinnum fleiri ferðamenn en fólkið sem hér býr á hverju ári. Eldstöðvakerfin í nágrenni höfuðborgarinnar og okkar stærsta alþjóðaflugvallar eru vöknuð úr 800 ára dvala. Allt þetta eykur á kröfur til almannavarna og því er augljóst að við sem þjóð þurfum að vera betur undirbúin undir þau áföll sem munu mögulega dynja yfir okkur á næstu dögum, vikum, mánuðum og árum.

Einn mikilvægur þáttur í þessum undirbúningi er að við sem hér sitjum tökum heiðarlegt og opið samtal um það hvernig við getum bætt áfallaþol landsins og hvaða kerfisbreytingar og fjárfestingar við þurfum að fara í til að tryggja það að við getum staðist komandi áföll. Undanfarna áratugi höfum við verið nokkuð heppin þegar kemur að náttúruhamförum á Íslandi. Flest eldgos hafa verið lítil eða haft tímabundin áhrif á íbúa og innviði. Sum hafa meira að segja leitt af sér flóðbylgju ferðamanna sem segja má að hafi bjargað efnahag landsins eftir hrun. En nú hefur móðir náttúra svo sannarlega minnt okkur á það að hennar orka og afl er ekki bara fallegt aðdráttarafl fyrir ferðamenn heldur einnig eyðingarmáttur af mun stærri stærðargráðu. Þær hamfarir sem nú dynja yfir eru heldur ekki bara stutt nokkurra daga ferðamannagos heldur síendurteknir atburðir sem erfitt er að sjá fyrir endann á. Þetta krefst þess að við endurhugsum viðbragðskerfi okkar sem hingað til hefur einungis þurft að bregðast við styttri atburðum. Núverandi álag á almannavarnir og varalið þess er mörgum stærðargráðum meira nú en undanfarna áratugi. Fámenn almannavarnadeild ríkislögreglustjóra, sem þó fékk góðan stuðning til að vaxa í gegnum Covid-faraldurinn, er allt of fámenn til að takast á við bæði núverandi og komandi verkefni. Öll vinnan við gerð viðbragðsáætlana og annarra forvarnaverkefna hefur þurft að sitja á hakanum til að bregðast við þeirri miklu vá sem steðjar að íbúum á Reykjanesi. Á sama tíma er varalið almannavarna að meginhluta samsett úr sjálfboðaliðum frá Slysavarnafélaginu Landsbjörg og Rauða krossinum á Íslandi. Álagið á þessa sjálfboðaliða undanfarna mánuði og ár hefur aldrei verið jafn mikið. Gengið hefur verið ansi nærri þeim velvilja sem þessir sjálfboðaliðar fá hjá sínum vinnuveitendum og staðan er einfaldlega orðin þannig að erfitt er að manna viðbragð með sjálfboðaliðum. Þetta álag á aðeins eftir að aukast á næstu árum og því er mikilvægt að ríkisstjórnin fari í aðgerðir til að takast á við breytta sviðsmynd og auknar kröfur.

Því spyr ég hæstv. forsætisráðherra hverjar áætlanir ríkisstjórnarinnar séu þegar kemur að eflingu almannavarna og þess viðbragðskerfis sem í dag er byggt upp af sjálfboðaliðum. Stendur til að auka við starfsmannafjölda og fjármögnun til almannavarna? Á sama tíma er mikilvægt að horfa til þess að þau svið sem falla undir almannavarnir hafa stórlega aukist frá því að þau voru færð yfir til ríkislögreglustjóra og dómsmálaráðherra árið 2003. Viðbragðsaðilar og aðrir með mikla þekkingu á þessu sviði spyrja hvort ekki væri rökréttara að gera almannavarnir aftur að sjálfstæðri stofnun sem heyri beint undir forsætisráðuneytið, rétt eins og á öðrum Norðurlöndum. Því spyr ég: Hver er afstaða hæstv. forsætisráðherra til þessara tillagna?

Við erum að ganga inn í tímabil tíðari eldgosa, meiri áhrifa loftslagsbreytinga og mikillar aukningar á sviði fjölþáttaógna. Þessar auknu hættur krefjast þess að lögð sé mun meiri áhersla á gerð viðbragðsáætlana þvert á ráðuneyti til að efla áfallaþol landsins og til að tryggja að ekki verði kerfisbrestur í mikilvægum innviðum landsins eins og bent hefur verið á í skýrslum þjóðaröryggisráðs. Þessar áætlanir þurfa einnig að taka tillit til þess að sökum smæðar okkar getum við ekki tekist á við allar þessar ógnir ein heldur þurfum við að efla til muna samstarf við Norðurlönd og Evrópusambandið. Því spyr ég: Hefur hæstv. ráðherra nálgast ráðamenn annarra landa og rætt aukið samstarf eða erum við sem þjóð of stolt til að biðja um aðstoð þegar á reynir?

###

Frú forseti. Mig langaði bara aðeins að koma hér og tala um það hversu margir þurfa að vera í hagsmunagæslu. Það kom fram í umræðunni áðan að ef Ísland gengi í Evrópusambandið þá fengjum við kannski sex þingmenn. Í dag erum við fjögur í þessu þó að við sitjum ekki á Evrópuþinginu. Erum við fimm? Mig langaði að segja frá því að ég hitti um daginn evrópska pírata en píratar eiga fjóra þingmenn á Evrópuþinginu. Þrír þeirra koma frá Tékklandi og einn frá Þýskalandi og undanfarin tíu, fimmtán ár hafa verið þar þingmenn frá pírötum frá mismunandi löndum. Það var mjög athyglisvert að heyra umræðu þessara Evrópuþingmanna um það hversu mikil áhrif fjórir þingmenn gætu haft þegar þeir ynnu skipulega og vel að því að tryggja að sjónarmið þeirra, pírata, kæmu fram. Þau hafa t.d. verið mjög virk í umræðunni á Evrópuþinginu um gervigreindarlöggjöfina og þar hafa þau náð að koma mikið að persónuverndarmálum og öðru sem við Píratar leggjum mikla áherslu á. Þannig að ég held að við þurfum ekki að hafa áhyggjur af því, þó svo að við værum einungis með sex þingmenn, að við hefðum ekki áhrif, sér í lagi ef þessir sex þingmenn gætu unnið þétt og vel saman, sem ég held að væri lykillinn að þessu, óháð því úr hvaða flokkum þeir kæmu. Þarna væri fólk sem ynni saman fyrir hönd Íslands að okkar hagsmunum, rétt eins og við sem erum núna í EES/EFTA-nefndinni og komum þarna öðru hverju, við erum ekki með fasta setu í Brussel eða Strassborg. Ég held að það sé verulega vanmetið hversu mikil þessi áhrif geta verið.

###

Frú forseti. Ég þakka framsögumanni og formanni Íslandsdeildarinnar fyrir góða skýrslu. Eins og formaðurinn benti á var ég hluti af þessari þingmannanefnd þar til nú í haust. Mig langaði aðeins að fjalla um mikilvægi þess að hafa svona þingmannanefnd. Það er því miður þannig að það er oft verið að horfa til þess þegar kemur að einhverri aðhaldskröfu til þingsins að það hljóti nú að vera hægt að skera niður allar þessar utanlandsferðir þingmanna því að þetta sé bara einhver eyðsla. En sannleikurinn er sá að  nefnd eins og þessi er ótrúlega mikilvæg í hagsmunagæslu Íslands og snýr  í þessu tilfelli að Evrópusambandinu. Það er nefnilega þannig að í gegnum þessa nefnd fáum við bein tengsl við þingmenn og aðra frá Evrópusambandinu og náum oft að koma málum á framfæri á miklu persónulegri máta heldur en kannski gerist í gegnum embættismannakerfið. Í því sambandi  er vert að nefna að það hefur verið mikið rætt hér t.d.  um losunarheimildir fyrir flug, svokallað ETS-kerfi. Þar hefði mátt nýta þessa nefnd aðeins betur og fyrr í að vera  í þessari hagsmunagæslu. Við höfum samt sem áður tvö dæmi um þar sem við höfum komið að málum þegar þau eru enn á undirbúningsstigum innan Evrópusambandsins en þau hafa verið rædd á þessum fundum og við höfum getað haft eitthvað um það að segja  hvaða áhrif þessi löggjöf sem Evrópusambandið er að fara að setja eða er að fara að búa til, hefur á Ísland.

Það er einmitt  í fylgiskjali 2 með þessari skýrslu fjallað um löggjöf sem hefur það að markmiði að tryggja virkni innri markaðarins þegar neyðarástand steðjar að. Þessi löggjöf kemur eftir heimsfaraldurinn þar sem þeir vilja samræma betur viðbrögð alls innri markaðarins í því hvernig tekist er á við krísur. Þetta heitir á ensku, með leyfi forseta, Single Market Emergency Instrument í dag. Nafninu var breytt, það var fyrst Mechanism en var breytt í Instrument þegar það fór lengra inn í kerfið. Við í utanríkismálanefnd vorum einmitt að fá upplýsingar um það að þessi hagsmunagæsla hefði hjálpað til vegna þess að umræðurnar um þetta mál milli fulltrúa ráðuneytanna í Brussel og  Evrópuþingsins væru bara ganga mjög vel.

Í mars.Annað dæmi um þetta er mál sem hæstv. háskóla-, iðnaðar- og nýsköpunarráðherra kynnti fyrir nokkrum vikum síðan. Það er verkefni innan Evrópusambandsins um örugg fjarskipti sem gengur m.a. út á það að það sé hægt að tryggja fjarskipti í gegnum gervihnetti á öruggan máta ef  t.d. netárásir eru gerðar eða  fjarskiptakaplar eru teknir í sundur. Um þetta mál var fjallað  á fundi, ef ég man rétt, haustið …  — Já,  í mars, fundinum í mars. Þar þrýstum við einmitt á að það væri mikilvægt að Ísland og EFTA-ríkin, sem eru  kannski með byggð og annað  á mjög  norrænum svæðum þar sem erfitt er   að leggja ljósleiðara endalaust úti um allt, hefðu aðgang að þessu verkefni. Og viti menn, samningaviðræður eru í gangi milli íslenskra stjórnvalda og Evrópusambandsins um að við fáum að taka þátt í þessu. Þannig að það að við getum verið í þessari hagsmunagæslu, getum komið með okkar sýn og skýrt út, persóna við persónu, fyrir þingmönnunum sem eru að fjalla um þessi mál, sem eru að leiða vinnuna innan Evrópuþingsins — að þegar þeir átta sig á því eftir að hafa talað við okkur, kollega sína, þá er miklu auðveldara fyrir  embættismennirnir að fylgja málum eftir. Þess vegna eru þessir fundir mjög mikilvægir. Það er einmitt farið í gegnum öll þau mismunandi efni sem hafa verið rædd á þessum fundum. Þetta er hagsmunagæsla sem virkilega skilar sér. Ég vil meina að þeir  fjármunir sem fara í það að senda okkur þarna út nokkrum sinnum á ári skili sér hundraðfalt ef ekki þúsundfalt til baka fyrir íslenska ríkið.  Þetta er nefnilega fjárfesting í því að byggja upp þessi sambönd, byggja upp það að við getum haft áhrif á þá löggjöf sem síðan nokkrum árum síðar kemur hingað inn.

Nú er t.d. mikið verið að ræða innan  Evrópusambandsins nýja löggjöf um gervigreind, það sem þeir kalla, með leyfi forseta, AI Act, Artificial Intelligence Act. Þar erum við að  að reyna að hafa áhrif, þar erum við að reyna að koma okkar sjónarmiðum inn í umræðuna, sjónarmiðum lands sem er með þetta sérstæða tungumál. Það þarf að passa að öll tungumál og annað séu að koma inn í þessa tækni. Við þurfum líka að passa upp á  hluti eins og persónuvernd og annað, að ekki sé gengið fram yfir það sem við teljum að sé ásættanlegt.

Það hefur verið flutt frumvarp um gervigreind. Við urðum jú  öll dálítið hissa þegar við sáum Hemma Gunn í áramótaskaupinu. Hvað hefði gerst ef þetta hefði verið hæstv. núverandi utanríkisráðherra að tala um það hvernig hann ætlaði að selja þetta og hitt til pabba síns? Við hefðum orðið dálítið hissa hérna í þinginu að sjá allt í einu þingmann eða hæstv. ráðherra vera að tjá sig um eitthvað og svo væru þetta ekkert þeir heldur gervigreind. Þannig að þetta eru hlutir sem við þurfum að vera að passa upp á, að hagsmunagæslan sé góð. Þess vegna er svo mikilvægt að það gerist milli þingmanna Alþingis og þingmanna á Evrópuþinginu. Og það gerist nákvæmlega á þessum fundum. Þess vegna er þetta svo mikilvæg fjárfesting fyrir okkur. Ég sakna svo sannarlega þess góða hóps sem vinnur í þessari nefnd en ég veit að kollegi minn sem kom í staðinn er líka að vinna vel með ykkur. En takk fyrir gott samstarf.

###

Frú forseti. Mig langaði að nota þetta tækifæri til að þakka hv. framsögumanni og formanni nefndarinnar fyrir frábær störf. Það er ánægjulegt að sjá að það var tekið tillit til athugasemda sem bæði við og Grindvíkingar komu fram með varðandi það að hámarksupphæðirnar þyrftu líka að hækka, ekki bara prósentan. Það er ánægjulegt að sjá að við getum unnið vel saman sem eitt og það sé í lagi að góðar hugmyndir komi annars staðar frá. Ég vil bara þakka framsögumanni og formanni nefndar sérstaklega fyrir þetta.

###

Virðulegi forseti. Það er dálítið gömul plata sem ég ætla að spila í dag en ég ætla að minna á að ráðherrum ber að svara fyrirspurnum sem lagðar eru fram. Ég lagði fram fyrirspurn til háskóla-, iðnaðar- og nýsköpunarráðherra 19. september. Það hefur ekkert heyrst af henni. Ég sendi líka á sama tíma fyrirspurn til innviðaráðherra. Það kom 16. október tilkynning um að svarinu myndi eitthvað seinka. 24. október lagði ég einnig til háskóla-, iðnaðar- og nýsköpunarráðherra fyrirspurn sem ekki hefur verið svarað og 13. nóvember fyrirspurn til dómsmálaráðherra sem hefur ekki einu sinni beðið um að fá að skila seint. Sumar þessara fyrirspurna eru búnar að bíða í 95 daga sem er langtum lengur en þingskapalög gera ráð fyrir.

Mér er spurn, herra forseti. Þarf ekki að fara bara í einhverjar breytingar á þingskapalögum þannig að það komi dagsektir eða eitthvað á ráðherra eða þeim bannað að gera eitthvað ef þeir svara ekki fyrirspurnum? Þetta er orðið verra en brandari hvað þetta tekur langan tíma.

###

Virðulegi forseti. Mig langar að byrja á því að þakka hv. þm. Ingibjörgu Isaksen fyrir þessa þingsályktunartillögu og það að hafa fengið að vera með á henni. Ég held að það sýni dálítið vel hversu mikilvægt þetta mál er hversu margir þingmenn eru með á þessu og úr hversu mörgum flokkum þeir koma.

Sjálfsvíg eru faraldur sem fer mjög hljótt. Það er ákveðin skömm í því þegar einhver úr fjölskyldunni fremur sjálfsvíg og það er ekki talað um það. Við tölum oft um það ef einhver deyr vegna krabbameins eða hjartasjúkdóma eða hás aldurs en það er oft talað um að einhver hafi látist langt fyrir aldur fram þegar slíkt gerist. Það er mikilvægt að átta sig líka á því að andlátin eru mörg en tilraunirnar eru miklu, miklu fleiri. Það eru mjög fáir sem átta sig á því í rauninni hversu oft fólk er að reyna að fremja sjálfsvíg. Við sem höfum verið í björgunarsveitunum um áratugaskeið höfum farið í tugi ef ekki hundruð slíkra útkalla, að leita að fólki sem er í sjálfsvígshugleiðingum. Þetta eru útköllin sem við tölum aldrei um. Þetta eru útköllin sem fara ekki í fréttirnar.

Það er líka mikilvægt að átta sig á því að þetta er líka mikill faraldur hjá ungu fólki. Kröfurnar sem eru settar á ungt fólk í dag um alls konar hluti gera það að verkum að oft leita þau í þessa átt, til að losna t.d. við sársaukann eftir einelti. Það er fjallað hér um hinar ýmsu orsakir. Þegar ég var að tala við aðstandendur ungs fólk sem við vorum að leita að voru mjög oft miklar, erfiðar, slæmar sögur um einelti. Ég hef oft sagt það að stundum skildi ég ekki einelti þrátt fyrir að hafa verið lagður mikið í einelti sjálfur. Það var t.d. mjög falleg ung stúlka sem við leituðum einu sinni að, hún hafði verið lögð í einelti og hún trúði því sem var sagt við hana, að hún væri ljót. Þetta var gullfalleg stúlka sem hefði unnið hvaða fegurðarsamkeppni sem er en það var búið að ráðast þannig á hana sálrænt að hún taldi sig hafa betri leiðir út. Þetta er hlutur sem virkilega þarf að leggja mikla vinnu í.

Tómið eftir sjálfsvígHv. þingmaður nefndi líka áhrifin á aðstandendurna. Mágkona mín, Anna Margrét Bjarnadóttir, skrifaði bók sem heitir sem eru viðtöl við aðstandendur og það er ótrúlegt að sjá hvernig áhrif eitt sjálfsvíg getur haft á tugi ef ekki 100 einstaklinga sem þeim tengjast.

Ég styð heils hugar að lögð sé mikil vinna í að gera þessa rannsókn. Ég held að það þurfi samt að gera eina breytingu áður en þessi þingsályktunartillaga verður samþykkt. 1. maí er kannski einum of snemma vegna þess hversu langan tíma hefur tekið að fá þetta í gegnum þingið. En það er von mín að sú nefnd sem þetta fær taki þetta hratt og auðveldlega og ég treysti því að formaður þingflokks Framsóknarflokksins tryggi að þetta fari ekki í einhverjar samningaviðræður heldur fari bara strax í gegn.

###

Virðulegi forseti. Ég þakka hv. þingmanni fyrir svarið. Mig langaði í seinna andsvarinu að spyrja um tvo hluti. Í fyrsta lagi hefur mikið verið í umræðunni að undanförnu hvort ekki sé hægt að nýta Menntasjóðinn einnig sem nokkurs konar byggðastefnutól, ef svo mætti kalla, þ.e. t.d. að fella niður námslán hjá heilbrigðisstarfsfólki sem ákveður að starfa úti á landi þar sem mikill skortur er á fólki. Ég heyrði líka bara góða hugmynd á fundi atvinnuveganefndar í morgun þar sem var lagt til að ungir bændur fengju t.d. niðurfellingu námslána í hlutfalli við það að fara í bændastéttina. Það er svona hið fyrra, þ.e. hvað hv. þingmanni finnst um að nýta þetta á slíkan máta.

Hitt sem mig langaði að spyrja hv. þingmann út í er einmitt það sem hv. þingmaður nefndi, þetta með fyrninguna á námslánunum þegar einhver deyr. Ég er reyndar ekki alveg viss um að þau fyrnist endilega í dag. Það er líka kominn mjög skrýtinn mekanismi þegar viðkomandi verður 65 ára. Þá er allt lánið gjaldfellt og þú þarft að gera samning um afgang af greiðslunum þangað til yfir lýkur. Hér áður fyrr var það hins vegar þannig að þegar þú komst á ellilaun eða eitthvað slíkt þá var það fyrnt en í dag er það þannig að þú bara færð bara stóran, feitan reikning við 65 eða 66 ára aldurinn og þarft að semja um það. Hvað finnst hv. þingmanni um þessa harðari stefnu í innheimtu? Það er þetta tvennt; byggðastefna og harðari stefna.

###

Virðulegi forseti. Ég þakka hv. þingmanni fyrir góða ræðu og stuðning við frumvarpið. Það hefði verið óskandi að flokkur hv. þingmanns hefði verið með á þessu frumvarpi en því miður sá hann sér það ekki fært. Mig langaði að snerta fyrst á hlut sem hv. þingmaður nefndi sem er þetta jöfnunarhlutverk sjóðsins, þ.e. að gefa fólki jafnan rétt til náms. Að sama skapi erum við að sjá að það er byrjað að bjóða hér á landi upp á einkavædda lánasjóði, námslán, á sama tíma og verið er að draga úr því hvað Menntasjóður gerir. Stjórnendur sjóðsins og ráðherra hafa jafnvel talað fallega um hvað umsóknum hefur fækkað mikið sem er akkúrat vegna þess, eins og ég nefndi með þessum tölum áðan, að um leið og þú ert kominn með einhver laun yfir sumarið eða laun yfir veturinn þá hreinlega hefurðu ekki lengur kost á því að fá lán. Það er ástæðan fyrir því að fólk er ekki að sækja um. Á ég að vera að sækja um og fá 10.000 kr. á mánuði? Það hreinlega gengur ekki upp.

Mig langaði að spyrja hv. þingmann hvernig hann sæi fyrir sér að Menntasjóðurinn ætti að virka sem jöfnunartæki ef og þegar hv. þingmaður og hans flokkur kemst til valda.

###

Virðulegi forseti. Slagorð eins og Mennt er máttur og Fjárfestum í framtíðinni heyrast oft þegar talað er um mikilvægi þess að ungt fólk mennti sig. Mikilvægið og þessi fögru slagorð virðist hins vegar auðveldlega gleymast þegar kemur að því að gera hinum almenna námsmanni kleift að stunda nám. Embætti umboðsmanns skuldara miðar við að lágmarksframfærsla einstaklings án húsaleigu sé 214.815 kr. á mánuði. Til samanburðar gerir Menntasjóður ráð fyrir því að námsmenn geti lifað á aðeins 137.100 kr. á mánuði. Ekki batnar það þegar húsnæðisliðurinn er tekinn inn. Miðað við fullt nám fær námsmaður í leiguhúsnæði 97.853 kr. aukalega á mánuði fyrir húsnæðislán. Það dugar hins vegar engan veginn fyrir húsnæðiskostnaði, jafnvel þegar þú ert eitt af þeim heppnu sem fá inn á stúdentagörðum en þar kosta einstaklingsíbúðir 115.000–141.000 á mánuði, hvað þá ef viðkomandi nemandi þarf að leita á hinn almenna leigumarkað. Þetta þýðir að flestir nemendur þurfa að vinna með námi.

Mikilvægt er að átta sig á því að allar tölur hér að ofan miðast við níu mánuði á ári og því er reiknað með að nemendur vinni á sumrin. Ef þau vinna á kassa í Bónus eru meðallaun þeirra 567.000 á mánuði samkvæmt kjarakönnun VR frá því í febrúar 2023. Slík laun í þrjá mánuði eru hins vegar 79.000 kr. hærri en það frítekjumark sem Menntasjóður skilgreinir sem viðmið fyrir þetta ár. Það þýðir að 45% af þessum 79.000 kr., eða 3.950 kr., dragast frá framfærsluláninu á hverjum mánuði hina níu mánuði. Það þýðir einnig að 45% af öllum tekjum sem nemendur afla sér á veturna leiða af sér jafn háa upphæð í frádrátt af framfærsluláninu. Gefum okkur að nemandi vinni 50% starf á kassa með náminu yfir veturinn og fái þar með 283.500 í laun fyrir skatt á mánuði. Þar með skerðist framfærslulánið hans um 131.524 kr. á mánuði sem þýðir að nemandinn situr uppi með framfærslulán upp á 18.382 kr. á mánuði — 18.000 kr. Það er öllum ljóst að þetta kerfi gengur ekki upp ef markmiðið er að nemendur geti einbeitt sér að námi eða lifað mannsæmandi lífi. Þá er vert að nefna að þó að atvinnuleysi sé lítið í augnablikinu á Íslandi og atvinnutækifæri námsmanna mikil þá getur slíkt breyst hratt. Í dag ávinna nemendur sér ekki rétt til atvinnuleysisbóta þrátt fyrir að þeir borgi í Atvinnuleysistryggingasjóð.

Við þurfum að auka hlutfall styrkja í kerfinu jafnt og þétt og draga úr því að fólk sitji uppi með lán sem borga þarf af í áratugi. Einhver skynsamlegasta fjárfesting sem stjórnvöld geta ráðist í er að stytta skuldahalann sem stúdentar taka með sér út í lífið að námi loknu. Það væri alvörufjárfesting í fólki og framtíðinni.

Við þurfum líka að gera stúdentum kleift að koma undir sig fótunum, kaupa sína fyrstu íbúð og fara erlendis í frekara nám þrátt fyrir að hafa tekið þá skynsamlegu ákvörðun að fara í háskóla eða annað framhaldsnám. Þetta viðhorf, að stúdentar þurfi að þjást með námi, að stúdentar þurfi að vinna fullt starf á sumrin þannig að þau geti sloppið með að vinna bara smávegis með fullu námi á veturna, er skammsýnt viðhorf. Stúdentar eiga að hafa svigrúm til þess að geta einbeitt sér að náminu og tekið þátt í háskólasamfélaginu. Háskólanám er nefnilega ekki bara bókalestur og verkefnaskil, það er samfélag sem á sér fáa líka. Að verja tíma með fólki með mismunandi áhugasvið úr mismunandi deildum háskólanna og kasta á milli sín hugmyndum er ávísun á frjóa hugsun og nýsköpun sem mörg af stærstu fyrirtækjum landsins hafa sprottið upp úr. Það eru því ekki bara stúdentarnir sem fara á mis við margt ef þeir geta ekki tekið þátt í háskólasamfélaginu heldur Ísland allt.

Virðulegi forseti. Við sem að þessu frumvarpi stöndum erum hv. þingmenn úr Pírötum og Flokki fólksins og eins og virðulegur forseti nefndi áðan er um nokkur mismunandi lög að ræða sem verið er að gera breytingar á. Þetta er því einhvers konar menntabandormur, ef við notum það hugtak, og mig langar að fara í gegnum helstu greinar frumvarpsins og skýra þær.

Fyrsti kafli frumvarpsins fjallar um fæðingarstyrk en samkvæmt núverandi lögum þá á námsfólk ekki rétt á fæðingarorlofi heldur er úthlutað sérstökum fæðingarstyrk. Lagt er til að hækka fæðingarstyrk námsmanna en hann dugar ekki til framfærslu í núverandi mynd. Ef tekið er dæmi um einstætt foreldri með einn nýbura, búsett á höfuðborgarsvæðinu án bifreiðar, eru mánaðarleg heildarútgjöld án húsnæðis 236.808 kr. Leiguverð í dag fyrir tveggja til þriggja herbergja íbúð er í kringum 200.000–300.000 kr. á mánuði. Mánaðarlegur fæðingarstyrkur foreldris í fullu námi er í dag rúmar 220.000 kr. Það er augljóst að dæmið gengur ekki upp. Því er lagt til að fæðingarstyrkur skuli nema grunnatvinnuleysisbótum en í frumvarpi þessu er einmitt lagt til að það sé sú upphæð sem notuð er þegar skilgreint er framfærsluviðmið námsmanna.

Annar kafli frumvarpsins fjallar um námsmenn og atvinnuleysistryggingar en í kjölfar hrunsins voru gerðar breytingar á atvinnuleysistryggingakerfinu, með lögum nr. 134/2009, á þann veg að námsfólk átti ekki lengur rétt á atvinnuleysistryggingum í námshléum. Þrátt fyrir það greiðir námsfólk enn atvinnutryggingagjald í Atvinnuleysistryggingasjóð af launum sínum. Því er ekkert kerfi sem grípur námsfólk sem fær t.d. ekki sumarvinnu og ekki eru greidd námslán yfir sumartímann nema fólk sé í sumarnámi. Afkoma þess er því ótrygg og getur valdið brottfalli úr námi. Markmið þessa frumvarps er að koma lögunum í sama horf og var fyrir hrun.

Þriðji kafli frumvarpsins fjallar um námslán. Stúdentar hafa ítrekað kallað eftir hærri framfærslulánum þar sem núverandi fjárhæðir hrökkva hvorki fyrir húsnæðis- né framfærslukostnaði. Grunnframfærslukostnaður námsmanns í eigin húsnæði eða á leigumarkaði er samkvæmt Menntasjóði námsmanna 149.905 kr. á mánuði ef aðeins er miðað við skólaárið. Ef heildarfjárhæð námslána er dreift yfir almanaksárið, þ.m.t. námshlé, er fjárhæðin 112.430 kr. á mánuði. Heildarútgjöld bíllauss einstaklings án húsnæðisliðar eru 167.096 kr. á mánuði. Leiga fyrir einstaklingsherbergi á stúdentagörðum er í kringum 118.000 á mánuði. Staðan er því þannig nú að stúdentar geta ekki framfleytt sér án þess að vinna með námi með tilheyrandi álagi og auknum líkum á brottfalli úr námi. Þessi staða er óásættanleg, sérstaklega þegar haft er í huga að um er að ræða lán en ekki styrk. Því er lagt til að grunnframfærsla námsmanna skuli taka mið af grunnatvinnuleysisbótum fyrir fullt nám. Fjárhæðin skerðist síðan í samræmi við lækkað námshlutfall.

Þá er í frumvarpinu mælt fyrir um að lágmarkseiningafjöldi til að fá lánsrétt lækki úr 44 einingum á ári í 24 einingar. Sumar námsleiðir eru þannig uppbyggðar að fall í aðeins einum áfanga getur valdið því að nemandi hafi ekki lengur rétt til neinna námslána, ekki einu sinni að hluta. Þetta fyrirkomulag skapar kvíða hjá nemendum, einkum í prófatöku. Ástæða þess að miðað er við 24 einingar, þ.e. 12 einingar á önn, í þessu frumvarpi er að námsfólk fær ekki atvinnuleysisbætur stundi það nám sem nemur 12 einingum eða fleiri á önn og í núgildandi lögum er lágmarkskrafan til lánsréttar miðuð við 22 einingar. Það er því ekkert opinbert kerfi sem grípur námsfólk sem stundar nám og lýkur einingum á þessu einingabili. Betur færi ef þessi kerfi spiluðu saman. Að mati flutningsmanna eru þessi skilyrði óþarflega ströng og réttara að miða við 24 eininga námsframvindu á ári eða 12 einingar á önn. Fjárhæð grunnframfærslu myndi skerðast hlutfallslega miðað við námshlutfall líkt og verið hefur.

Þá er mælt fyrir þeirri nýjung í 6. gr. frumvarpsins að norskri fyrirmynd að hægt sé að fá greitt út fullt námslán þrátt fyrir að uppfylla ekki skilyrði um lágmarksnámsframvindu. Sem dæmi má nefna að ef námsmaður skráir sig í 30 eininga nám á einni önn og lýkur aðeins 20 getur hann eftir sem áður fengið námslán miðað við 30 einingar. Þær 10 einingar sem út af standa yrðu þá skráðar. Þessi heimild takmarkast við 60 útafstandandi einingar að hámarki. Með þessari breytingu yrði enn hvati í kerfinu til að ljúka námi á réttum tíma því annars fær námsmaðurinn ekki afskrifaðan hluta lána sinna. Það er því ekki ástæða til að ætla að fólk nýti sér slíka heimild nema nauðsyn krefji.

Að lokum er lagt til að hækka styrkhlutfall lána úr 30% í 40% að gefnum þeim skilyrðum sem lögin setja. Í Noregi er námsstyrkur veittur í formi 25% niðurfellingar á höfuðstóli láns í lok hverrar annar í hlutfalli við fjölda þreyttra eininga til viðbótar við 15% niðurfellingu við námslok. Markmiðið með breytingunni er að með þeim hætti færist kjör íslenskra námsmanna nær því sem tíðkast í nágrannalöndunum. Kostnaðarauki ríkissjóðs vegna þessa er áætlaður um 1,2 milljarðar kr.

Í frumvarpinu er einnig bráðabirgðaákvæði um ógreitt starfsnám en á undanförnum árum hefur ýmiss konar starfsnám háskólanema aukist. Margt af því námi er ólaunað og það sem verra er, regluverki um slíkt starfsnám er verulega ábótavant. Sett hefur verið ítarleg reglugerð um vinnustaðanám á framhaldsskólastigi, nr. 180/2021, en sams konar reglur er ekki að finna um starfsnám á háskólastigi. Nauðsynlegt er að ráðherra bregðist við og setji skýrt regluverk um slíkt starfsnám til að tryggja réttindi stúdenta.

Virðulegi forseti. Að lokinni 1. umræðu um þetta mál legg ég til að málinu verði vísað til hv. allsherjar- og menntamálanefndar og er það einskær von mín að málið fái einhverja umfjöllun þar.

Virðulegi forseti. Tímarnir hafa breyst, aðstæður hafa breyst, námskráin hefur breyst og framtíðin krefst breytinga. Menntasjóðskerfið þarf að breytast með.

###

Frú forseti. Í dag er meiri hluti atvinnuveganefndar að leggja fram frumvarp um kvótasetningu grásleppu, frumvarp sem er mjög umdeilt víða um land. Það vekur sérstaka athygli að frumvarpið er lagt fram af meiri hluta nefndar en ekki sem ríkisstjórnarfrumvarp þrátt fyrir að frumvarp sama efnis hafi verið lagt fram af ríkisstjórninni í fyrra en náðist ekki að klára eins og ansi mörg önnur mál síðasta vor. Það er einnig athyglisvert að reikna má með að sams konar breytingar á lögum sé eflaust að finna í drögum að stóra sjávarútvegsfrumvarpi hæstv. matvælaráðherra. En hvers vegna er þá meiri hlutinn að leggja fram sitt eigið frumvarp? Jú, virðulegi forseti, svarið er mjög einfalt: Hv. þingmenn Sjálfstæðis- og Framsóknarflokks hafa nefnilega sammælst um það að afgreiða ekki nein frumvörp frá hæstv. matvælaráðherra í hefndarskyni fyrir það að hafa stoppað ómannúðlegar hvalveiðar í sumar sem leið. Með því að leggja frumvarpið fram nær óbreytt í nafni meiri hluta nefndarinnar er þannig hægt að tryggja framgang málsins innan þingsins án þess að gefa hæstv. matvælaráðherra stig í kladdann fyrir hafa klárað eitthvert frumvarp.

Já, þetta er frumvarp frá meiri hlutanum og eins og kannski heyrðist hér hjá hv. þm. Ingu Sæland á undan mér og frá mér nú á eftir þá erum við í minni hluta nefndarinnar alls ekki sammála því hvernig þetta frumvarp er fram komið og mikilvægt er, virðulegi forseti, að þetta mál sé ekki keyrt í einhverju offorsi í gegnum nefndina. Legg ég því til að frumvarpinu verði vísað til atvinnuveganefndar eftir þessa umræðu og að það fái þar hefðbundið umsagnar- og umræðuferli þrátt fyrir að hafa komið fram áður.

Snúum okkur aðeins að innihaldi frumvarpsins, kvótasetningu á grásleppu. Við allar breytingar á lögum um stjórn fiskveiða er mikilvægt að hafa það grundvallarstef í huga að líta ber á sjávarauðlindina sem sameiginlega og ævarandi eign íslensku þjóðarinnar. Í íslenska aflamarkskerfinu, eins og það er skilgreint í lögum um stjórn fiskveiða, felst takmörkun á þessum rétti þjóðarinnar þar sem aflaheimildum er úthlutað með hætti sem færir fáum aðilum langvarandi eignarráð yfir sameiginlegum auðlindum þjóðarinnar og heimild til ráðstöfunar á þeim. Engu að síður er núverandi kerfi það sem íslenska þjóðin býr við og mikilvægt að gæta þess að öll lagasetning byggist á þeim raunveruleika sem núverandi lagaumhverfi býður upp á.

Í frumvarpinu er lagt til að heimilað verði að úthluta aflahlutdeild til veiða á grásleppu. Sambærilegt mál en þó einnig með ákvæðum um sandkola og hryggleysingja var áður til meðferðar á 151. löggjafarþingi en varð ekki útrætt. Við framlagningu málsins á 152. löggjafarþingi voru felld út ákvæði er varða hlutdeildarsetningu grásleppu en þess í stað staðfest hlutdeildarsetning á sandkola og hryggleysingjum. Eins og áður sagði lagði síðan hæstv. matvælaráðherra fram frumvarp nær samhljóða þessu frumvarpi á síðasta löggjafarþingi.

Þegar væntingar eru gerðar til þess að slík kvótasetning kunni að fara fram skapar það hvata til kappveiða þar sem veiðimenn keppast við að ná veiðireynslu sem verði grundvöllur til kvótaúthlutunar. Slíkt er afar óheppilegt, bæði fyrir sjómennina sjálfa sem leggja á sig aukna vinnu og aukna slysahættu en einnig fyrir nytjastofninn sjálfan. Grundvallaratriði við fiskveiðistjórn er að viðhöfð sé vísindaleg stjórn á því hvaða veiði er heimiluð og hvernig aflahlutdeild er úthlutað. Það er nauðsynlegt að vernda nytjastofna við Íslandsstrendur, stuðla að sjálfbærum veiðum og standa vörð um atvinnu þeirra sem stunda veiðar.

Við útvíkkun kvótakerfisins eins og þá sem lögð er til með kvótasetningu á grásleppu vakna þó spurningar um grundvöll kerfisins sem byggt er á. Það er óumdeilt að núverandi fiskveiðistjórnarkerfi, þar sem aflahlutdeild er úthlutað á grundvelli veiðireynslu og þar sem framsal aflahlutar er heimilað, hefur leitt til þess að yfirráð yfir sjávarauðlindum landsins hafa safnast á fáar hendur. Fáir aðilar hafa mikil yfirráð í íslenskum sjávarútvegi og njóta þeirra takmörkuðu eignarréttinda sem aflahlutdeild fylgir, sem er þó ekki takmarkaðri en svo að þeir geta nokkurn veginn gengið að nýtingu hennar vísri um ókomna tíð. Hagnýting auðlindanna er þar með orðin nokkurs konar einkamál þessarar konungsfjölskyldu íslenska fiskveiðistjórnarkerfisins. Það að færa fleiri nytjastofna undir þetta sama kerfi mun að lokum leiða til sömu samþjöppunar og sést hefur í öðrum nytjastofnum.

Markmið laga um stjórn fiskveiða er að stuðla að verndun og hagkvæmri nýtingu þeirra og tryggja með því trausta atvinnu og byggð í landinu. Að okkar mati gengur frumvarpið þvert á markmið laganna um vernd fiskstofna, almannahag og byggðasjónarmið og snýr frekar að því að útvíkka núverandi fiskveiðistjórnarkerfi sem hefur sætt vaxandi gagnrýni almennings um árabil.

Kvótakerfið er mannanna verk og ekki meitlað í stein. Við alla endurskoðun, breytingu eða útvíkkun á því verða hlutaðeigandi að þora að spyrja sig hvort kerfið þjóni heildarhagsmunum þjóðarinnar. Ef svo er ekki verða stjórnmálamenn að hafa til þess þor og hugrekki að gera þær breytingar á kerfinu sem þörf er á.

###

Frú forseti. Það að búa við óvissu tekur mjög á sálina hjá öllum og það á sérstaklega við þegar það snýr að grunnþörfum eins og húsnæði. Það er því miður búið að vera þannig fyrir fjölda Grindvíkinga að þau hafa þurft að vera í húsnæði sem er allt of lítið og hentar þeim ekki, oft vegna þess að þau töldu sig bara vera að tjalda til nokkurra nátta. En því miður er ástandið þannig að það er að lengjast í þessu og því mikilvægt að það sé haldið vel utan um fólk á þessum erfiðu tímum.

Eins og hæstv. ráðherra benti á þá er verið að skoða hvað eigi að gera til lengri tíma með uppkaup og annað. Eitt af því sem hefur verið rætt í tengslum við það er að þegar verið er t.d. að kaupa Grindvíkinga út úr sínu húsnæði, ef það gerist í miklu magni þá mun það hafa mjög slæm áhrif fyrir framtíð byggðar í Grindavík. Það að hafa svona sérstakan stuðning eins og við höfum hér og vita að hann geti verið í lengri tíma en bara nokkra mánuði getur einmitt skipt sköpum fyrir það fólk sem vill flytja aftur en þarf að bíða kannski í eitt ár eða tvö þangað til það er hægt. Þá er mikilvægt að það hafi þennan valkost.

Það sem ég gagnrýni einna helst við framlengingu þessa stuðningsúrræðis er þetta með hámarksfjárhæðirnar. Það er sennilega verið að koma til móts við fólk með því að hækka hlutfallstöluna í 90% en með því að hækka ekki á sama tíma hámarksfjárhæðina þá er þessi hækkun sennilega bara auðveld setning til að tala um pólitískt en hefur ekki nein áhrif praktískt á Grindvíkinga. Þetta þurfum við að passa, að við séum að hjálpa fólki en ekki bara að segjast vera að hjálpa fólki. Því legg til við hv. velferðarnefnd að hún virkilega skoði þennan kostnað, þessar viðmiðunartölur. Eru þessar tölur 90% af þeim kostnaði sem er við það að leigja húsnæði annaðhvort á Reykjanesi eða í Reykjavík eða á höfuðborgarsvæðinu? Þarna dugir ekki að nota einhver meðaltöl fyrir landið heldur verðum við að horfa til þess svæðis sem fólk er að horfa á að flytja til.

Við þurfum að passa að við virkilega höldum vel utan um þennan hóp og að við virkilega séum að gefa þeim valkosti. Það er nóg annað sem þau hafa sem áhyggjur og óvissu. Það að tryggja að þau geti haft þak yfir höfuðið er grundvöllur fyrir það að við getum farið að byggja upp framtíð þeirra, hvar sem hún verður.

###

Frú forseti. Ég þakka hæstv. ráðherra fyrir svarið. Ég held að það sé svo sannarlega þörf á því að fara í að skoða kostnað á leiguhúsnæði hér á höfuðborgarsvæðinu og kannski í Reykjanesbæ, sérstaklega fyrir þetta verkefni, og gera það sérstaklega núna. Ég vona að einhver í þeirri nefnd sem málið fer í óski eftir minnisblaði með nýjustu tölum um slíkt þannig að hægt sé að fara yfir þessar tölur vegna þess að þær eru allt of lágar. Sennilega þyrfti að færa allt upp um einn flokk til að það færi að tikka rétt inn.

Það hefur einnig komið gagnrýni á það að fólk þurfi að borga hita og rafmagn og fleiri slík gjöld á tveimur stöðum í einu. Þetta frumvarp kemur ekkert til móts við það. Það er annað tengt húsnæðisstuðningnum sem ekki hefur verið leyst enn þá og það er fólk sem leigði hjá leigufélögum í Grindavík og leigufélögin eru að krefjast þess að það borgi leigu af húsnæði sem því er bannað af ríkinu að fara inn í. Þarna þyrfti að skoða hvort ekki sé hægt að gera eitthvað við það.

Mig langar að spyrja hæstv. ráðherra í lokin: Í 5. gr., „Lög þessi skal endurskoða eigi síðar en fyrir lok júní 2024.“ — Miðað við fyrri reynslu af því að búa til allt of stutt frumvörp í tengslum við húsnæðisstuðninginn, hefði ekki verið best að hafa þetta út þetta ár því að eins og við erum búin að heyra er enginn að fara inn í Grindavík að búa þar, sennilega ekki á þessu ári, kannski ekki á næsta?

###

Frú forseti. Mig langar að byrja á því að þakka hæstv. ráðherra fyrir að leggja fram þetta og önnur frumvörp tengd Grindavík. Það er von mín að hér innan þingsins fái þessi frumvörp öllsömul flýtimeðferð en að við pössum okkur þó að við séum ekki að gera nein mistök.

Mig langaði að spyrja hæstv. ráðherra aðeins út í 2. gr. frumvarpsins sem fjallar um hámarksfjárhæðir. Ég er hjartanlega sammála hæstv. ráðherra um að það megi hækka húsnæðisstuðninginn fyrir einstaklinga og það er að sjálfsögðu ánægjulegt að verið sé að taka tillit til stærri fjölskyldna. En mig langar aðeins að gagnrýna það að þessar upphæðir sem þarna eru eru bara allt of lágar. Fyrir það fólk sem er að reyna að fara út á markaðinn til þess að leigja húsnæði þá er alls ekkert óalgengt, sérstaklega ef fólk er að leigja hérna á höfuðborgarsvæðinu, að sjá leigu fara vel yfir 300.000 kr. Til að koma til móts við þetta þá virðist 3. gr. hafa verið sett þarna inn, um að hækka hlutfallstöluna úr 75% í 90%, en það hjálpar lítið til þegar upphæðirnar sjálfar hækka ekki neitt. Þannig að viðmiðin við greiðsluna þegar hún var 75% var t.d. fyrir tvo heimilismenn 198.000. Nú er viðmiðunartalan komin upp í 90% en talan er enn þá 198.000.  Mig langar að vita hvort ráðherra telur ekki að það hefði ekki þurft að uppfæra 2. gr. og tölurnar þar.

###

Virðulegi forseti. Mig langar að byrja á því að þakka fyrirspyrjanda fyrir að vekja athygli á þessu. Það eru nefnilega stríð eða átök í gangi í fjölda landa og fæstum þeirra heyrum við af. Við heyrum endalaust um Úkraínu og Miðausturlönd en sannleikurinn er sá að það eru komin 11 ár síðan stríð braust út í Sýrlandi sem hefur ekki stoppað. Það eru búin að vera átök í Súdan sem við heyrum lítið af og bara í Darfúr-héraði einu dóu á síðasta ári 15.000 manns í þeim átökum. Þetta eru átök sem við þurfum að hugsa um.

Það er líka mikilvægt að við áttum okkur á því, af því að ég veit að hæstv. ráðherra hefur miklar áhyggjur af kostnaði við hælisleitendur, að þessi átök skapa flótta fólks út um allan heim. Skrifstofustjóri Matvæla- og landbúnaðarstofnunar Sameinuðu þjóðanna,  sem hitti utanríkismálanefnd fyrir rúmri viku síðan, nefndi það einmitt að þeirra vinna væri að aukast til muna.

###

Heyr, heyr.Frú forseti. Við lifum á tímum mikilla átaka í stjórnmálum, ekki bara á milli stjórnar og stjórnarandstöðu heldur einnig innan stjórnarflokkanna. Það er freistandi fyrir okkur í stjórnarandstöðu að gera allt sem í okkar valdi stendur til þess að fella ríkisstjórnina, enda hún fyrir löngu komin á síðasta söludag. Það er líka frest freistandi fyrir ólátabelgina innan stjórnarflokkanna að láta öllum illum látum í von um að ofbjóða hinum flokkunum. Nú er hins vegar ástandið í þjóðfélaginu þannig að það hefur aldrei verið mikilvægara að grafa stríðsaxir og róa bátnum í sömu átt. Við þurfum að sameinast um það sameiginlega markmið okkar sem þjóðar að bregðast við þeim hamförum sem Grindvíkingar hafa orðið fyrir. Í því þverpólitíska samstarfi sem boðað hefur verið til er nauðsynlegt að við skiljum pólitísk átök eftir um leið og umræður um Grindavík byrja. Við þurfum að hlusta á hvert annað og stjórnvöld þurfa að passa að nýta þá þekkingu og reynslu sem finna má innan stjórnarandstöðunnar og þann drifkraft sem ræður ríkjum hjá okkur í minni hlutanum að vinna öll mál tengd Grindavík eins hratt og vel og hægt er. Mikilvægast er þó að sjálfsögðu að við hlustum á Grindvíkinga sjálfa og tryggjum að þau fái frelsi til að velja. Verkefnið fram undan er mikið í sniðum en ef við leggjum öll hönd á plóginn þá getum við sigrast á þeim áskorunum sem í því felst. Það krefst samvinnu þvert á flokka. Það er von mín að þau okkar hér inni sem munu taka þátt í þessu þverpólitíska verkefni sýni Grindvíkingum að þegar neyðin bankar upp á þá stöndum við öll saman.

###

Frú forseti. Mig langar að byrja á því að þakka hæstv. utanríkisráðherra fyrir að koma þessari þingsályktunartillögu hér inn í þingið. Ég held, eins og hv. þm. Diljá Mist Einarsdóttir sagði, að við í utanríkismálanefnd munum taka hana til góðrar yfirferðar. Fríverslunarsamningar eins og þessi eru, eins og stundum er bent á, oft pólitískt mikilvægari heldur en endilega viðskiptalega. Mér skilst reyndar að það sé hægt að fá vín frá Moldóvu núna í Áfengis- og tóbaksverslun ríkisins, því miður ekki í öllum búðum enn þá en ég veit að hv. þingmenn Sjálfstæðisflokksins eru tilbúnir að tala um það. En það er gott að við séum að styðja við ríki sem  hefur þurft að taka á sig stóran hluta af þeim flóttamönnum sem komið hafa frá Úkraínu. Það er líka mikilvægt að við séum að fella niður tolla frá þessum löndum og gera þeim þannig kleift að koma með vörur sínar hingað til lands. Það er eitthvað sem við þurfum að hugsa í víðara samhengi.

Fyrst hæstv. utanríkisráðherra er orðinn duglegur að henda inn fríverslunarsamningum þá langar mig að hvetja hæstv. ráðherra til að endilega koma með alvörufríverslun við Úkraínu aftur eins og við gerðum fyrsta árið eftir að stríðið braust út og finna samstöðu í sínum flokk á bak við það að við höldum áfram að styðja við bakið á Úkraínumönnum, sérstaklega nú þegar við vitum að athyglin er farin að beinast að öðrum vígstöðvum þegar kemur að stuðningi við Úkraínu.

###

Frú forseti. Ég þakka hæstv. háskóla-, iðnaðar- og nýsköpunarráðherra enn og aftur fyrir að leggja fram þetta frumvarp. Það hefur kannski ekki farið fram hjá mörgum að við í Pírötum eru mjög mikið fyrir gagnsæi, það er eitt af okkar grunngildum og sést kannski best í því hversu duglegir við Píratar erum í að senda fyrirspurnir til hinna og þessara ráðherra. Oft erum við að biðja um gögn sem ættu að vera aðgengileg og opin og ætti að vera auðvelt fyrir okkur að finna. En því miður er það oft þannig að gögnin eru ekki aðgengileg og kannski stundum í einhverjum skýrslum sem hægt er að ná í á PDF-formi en ekki er hægt að fara dýpra ofan í þau og átta sig á því t.d. hvernig hlutirnir eru ef ég horfi á þá frá annarri hlið. Þetta var einmitt hlutur sem Alþjóðabankinn uppgötvaði fyrir einum tólf árum síðan. Þeir voru mikið í því að borga fyrir úttektir á stöðu landa þegar kom að náttúruhamförum. Það voru búnar til þessar fínu skýrslur, t.d. kom út fín skýrsla nú í haust um hættur á Reykjanesi, hvar væri hætta á gosi og hvar væri hætta á hraunrennsli o.s.frv. En gallinn við svona skýrslur eru að við fáum bara textann og svo kannski einhverjar myndir, einhver gröf. En ef við erum sérfræðingar á þessu sviði og viljum kannski skoða gögnin sem liggja bak við þessi gröf þá eru þau aldrei aðgengileg. Og það sem verra var, eins og menn komust að, var að oft týndust þessi gögn. Það var fenginn einhver verktaki til að skrifa einhverja skýrslu en svo þegar hann var búinn að skrifa skýrsluna þá afhenti hann fallega PDF-skýrslu sem fór síðan á vef Alþjóðabankans en gögnin dóu þegar fartölva viðkomandi dó og enginn hafði eintak af þeim. Þannig að þetta er líka spurning um að gögnin séu til einhvers staðar þar sem hægt er að komast að þeim og hægt að vinna með þau.

Í mínu fyrra starfi í hamförunum komumst við líka að þessu í hvert skipti sem við komum inn í nýtt land. Við spurðum: Hver er staðsetning alla skóla og hvað eru mörg börn í hverjum skóla? Mikilvægur hluti til að geta vitað hvar Barnahjálp Sameinuðu þjóðanna og Barnaheill og fleiri ættu að vinna í því að byrja að kenna börnum, kannski í tjaldbúðum eða einhverju slíku. Nei, þau gögn voru heldur ekki til. Þau voru ekki aðgengileg. Þetta leiddi til þess að það var farið í þá vinnu víðs vegar um heim að safna þessum gögnum. Mig langar að benda hæstv. ráðherra á vinnu sem var gerð undir stjórn samræmingarmiðstöðvar Sameinuðu þjóðanna vegna þess að þar var líka ákveðið, gagnvart hinum ýmsu gagnasöfnum, hvaða upplýsingar ætti að gera aðgengilegar. Þetta er allt undir því sem heitir á ensku, með leyfi forseta, „Humanitarian Data Exchange“ eða mannúðargagnagáttin á íslensku. Þar er hægt að sjá hvernig ýmsum gögnum, sem er mikilvægt að hafa aðgengileg, hefur verið safnað.

Þegar kemur að því að opna gögn þá fékk ég, áður en ég ákvað að bjóða mig fram til þings, djúpa innsýn í það hvernig fjármálaráðuneytið horfði á opin gögn í nokkrum viðtölum við það árið 2021. Það var virkilega sorglegt í mínum huga hversu lítill skilningur var á því að gera gögn aðgengileg. Hæstv. ráðherra nefndi hér áðan opna reikninga. Já, þeir voru ekki alveg tilbúnir að setja reikninga inn vegna þess að það var svo flókið hvernig átti að losna t.d. við símanúmerin á símareikningum þannig að það væri ekki hægt að sjá í hverja viðkomandi hringdi. Það er mjög auðvelt, mjög lítið mál að sjálfvirknivæða þetta. En nei, það voru allar afsakanir notaðar til þess að safna gögnunum ekki. Það að gera þau aðgengileg öðrum var heldur ekki eitthvað sem var mikill skilningur á.

Ef við tölum um rannsóknargögnin þá langar mig bara að taka undir það sem hv. þm. Magnús Skjöld Magnússon sagði — vantar ekki eitt nafn þarna inn? Það skiptir ekki öllu máli, ég verð kannski ávíttur af forseta fyrir að gleyma millinafni. Hv. þingmaður nefndi hér áðan kynjagreiningu á gögnum. Þetta er einmitt mjög mikilvægt þegar þú ert að afpersónugera gögn, að það sé enn þá hægt að greina gögn eftir kyni en ekki bara kyni heldur líka eftir aldri, jafnvel eftir búsetu, a.m.k. einhverju af þessu. Ég myndi mæla með því að þarna yrði fræðasamfélagið tekið með í umræðunni til að segja okkur hvernig við eigum að gera gögnin aðgengileg þannig að þau séu enn þá verðmæt fyrir þá sem eru að gera rannsóknir en séu að sama skapi ekki þannig að hægt sé að rekja þau þannig að þessi gögn séu t.d. gögnin um hv. þm. Diljá Mist Einarsdóttur sem situr hér. Við þurfum að fara þarna milliveg og gera það á góðan máta.

Í lokin langar mig að tala um rannsóknargögn. Það hefur sýnt sig að það að veita aðgang að gögnum, landfræðilegum gögnum, náttúrufræðilegum gögnum, gögnum um veður, jarðskjálfta o.fl., er gjörsamlega að umbreyta mörgum af þeim sviðum sem við höfum í dag. Mig langaði bara að taka eitt dæmi. Í Bandaríkjunum voru veðurgögn gerð aðgengileg, bæði veðurspárnar en líka allar veðurmælingarnar. Sitt í hvoru lagi tóku bæði Google og Microsoft, ásamt sitthvorum háskólanum, þeir voru að sjálfsögðu að keppa, þessi gögn og notuðu gervigreind til að skoða veðurgögn 50 ár aftur í tímann og nýttu gervigreindina til þess að búa til veðurspár. Það var mjög athyglisvert. Fyrir þá sem ekki vita þá tekur oftast nokkra klukkutíma að gera veðurspá og þær duga þá aðeins í ákveðinn langan tíma fram í tímann og til þess þarf að nota mjög öflugar tölvur. Ein slík er einmitt hérna upp á Veðurstofu í samvinnu við, held ég, dönsku veðurstofuna. En það sem gervigreindarspárnar gerðu var að þær voru 90% fljótari að reikna og voru 70% betri í nákvæmni. Þarna erum við allt í einu að taka eitthvað og breyta því sem hafði lítið breyst þannig lagað séð, í mörg ár. Þess skal getið að núverandi útreikningar á veðri eru skrifaðir í forritunarmálinu Fortran sem lítið hefur verið notað síðastliðin 30–35 ár þannig að það kann enginn að umskrifa þetta, af því að það eru einfaldlega of fáir sem kunna að forrita þetta. En þarna var bara allt í einu kominn glænýr heimur af því að gögnin voru gerð aðgengileg.

Þetta er eitthvað sem við þurfum að hugsa um. Hvað gerist t.d. ef við tökum öll jarðskjálftagögn sem til eru á Íslandi undanfarin ár, 50 ár, og skoðum þau með gervigreind? Hver veit, kannski fáum við eitthvað út úr því sem okkur hefði aldrei dottið í hug. En til þess þurfum við að opna aðgengi að þessum gögnum. Og þó svo að ég sé mjög sáttur við þetta frumvarp þá vona ég að hæstv. ráðherrar leggi í þá vinnu að opna aðgengi að gögnunum, bæði innan úr ráðuneytunum sínum og ekki síður innan þeirra stofnana sem undir þá heyra.

###

Frú forseti. Ég þakka hæstv. háskóla-, iðnaðar- og nýsköpunarráðherra fyrir svarið og ánægjulegt að heyra að hún muni þrýsta á það að rannsóknargögn verði gerð aðgengileg fyrir frumkvöðla og aðra. Mig langaði í seinna andsvarinu að spyrja aðeins út í það, ekki endilega hvað stofnanir hins opinbera séu duglegar að gera gögn aðgengileg heldur ríkið sjálft. Hæstv. ráðherra nefndi hér áðan opingogn.is og sannleikurinn er sá að þar inni er bara varla neitt af gögnum nema frá Reykjavíkurborg. Ef ég vil hins vegar vita eitthvað um einhverja hluti hjá ríkinu þá eru ansi fá gagnasöfn þarna inni. Ég hef talað við aðila sem t.d. hafa sagt: Hvernig væri nú t.d. að fjárútgjöld ríkisins, ópersónumerkt, væru gerð aðgengileg? Þá gæti kannski einhver frumkvöðullinn eða vísindamaðurinn komið og sagt okkur hvernig við gætum sparað heilmikið í ríkisrekstrinum og hvar við gætum fjárfest á góðan máta. En nei, þessi gögn eru ekki aðgengileg, það er varla að fjárlagafrumvarpið sé einu sinni aðgengilegt, það er bara á pappírsformi. Þessu þurfum við öllu að breyta og þess vegna langar mig að heyra frá hæstv. ráðherra hvort hún telji að ríkið sjálft og þá ráðuneytin sérstaklega muni verða duglegri við það að gera gögnin sem þau vinna með og þau búa til aðgengileg.

###

Frú forseti. Ég þakka hæstv. háskóla-, iðnaðar- og nýsköpunarráðherra fyrir að leggja fram þetta frumvarp. Ég hef einmitt fylgst með Evrópureglugerðinni eftir því sem hún hefur verið að koma inn í gegnum þingið og í gegnum allar nefndir og ánægjulegt að frumvarpið sé nú fram komið. Mig langaði í fyrra andsvari mínu að spyrja aðeins dýpra út í það sem bætt er við lögin í 4. gr. frumvarpsins, sem fjallar um rannsóknargögn. Eins og hæstv. ráðherra benti á þá geta rannsóknargögn nýst mjög vel, t.d. þegar kemur að hlutum eins og náttúruhamförum, veðri og fleira slíku. Það er mjög athyglisvert að horfa ekki innan Evrópusambandsins heldur til Bandaríkjanna t.d. þar sem sett voru lög svipuð og þessi, um það að ef rannsóknargögn eru að hluta eða öllu leyti fjármögnuð af hinu opinbera þá verða þau að vera aðgengileg endurgjaldslaust. Þegar bæði veðurgögn og jarðskjálftagögn t.d. voru gerð svona aðgengileg í Bandaríkjunum þá jukust rannsóknir og nýsköpun á þessu sviði til muna. Áður fyrr þurftu menn að rukka fyrir þetta. Hér á Íslandi hefur það hins vegar verið þannig að Veðurstofan hefur verið dálítið treg stundum við að láta þessi veðurgögn og jarðskjálftagögn af hendi. Ég spyr því hæstv. ráðherra hvort hún telji að með samþykkt þessa frumvarps muni þessi gögn verða aðgengileg öllum þeim sem vilja stunda nýsköpun eða framkvæma rannsóknir á þessum sviðum.

###

Frú forseti. Það má segja að þetta frumvarp skiptist í tvo hluta. Annars vegar er það um að prófgráðurnar séu færðar til samræmis við það sem gengur og gerist í Evrópu og er það að sjálfsögðu af hinu góða. Þó svo að ég viti að það falli ekki undir hæstv. háskóla-, iðnaðar- og nýsköpunarráðherra þá þurfum við líka að aðlaga það hver inntökuskilyrðin eru. Fólk sem kemur frá Bandaríkjunum með „high school diploma“ kemst t.d. inn í Háskólann í Reykjavík en ekki Háskóla Íslands. Þetta er, myndi ég segja, hafandi átt þó nokkur börn sem hafa klárað „high school diploma“ í Bandaríkjunum, jafnvel meira nám en það sem við kennum á menntaskólastigi í dag, þannig að þetta er eitthvað sem ætti að skoða.

Mig langaði að tala aðeins um örnámið og sveigjanlegt nám. Það er nefnilega þannig í dag að námið sem við erum með í boði almennt í skólakerfinu, sérstaklega á háskólastigi, er voðalega fast enn þá í sömu mynd og það var fyrir 50, 100 árum síðan. Það byggir allt á því að þú sért að fara að læra einn hlut sem þú ætlar síðan að vinna við restina af lífinu. Þú verður lögfræðingur eða læknir eða bókmenntafræðingur. Það er reyndar þannig í dag að t.d. í leiðsögumannanáminu í Menntaskólanum í Kópavogi eru ansi margir lögfræðingar og verkfræðingar sem uppgötvuðu að þetta var einfaldlega ekki það sem þá langaði að vinna við þótt þeir kláruðu fimm, sex eða sjö ár í námi. Það segir okkur svolítið að við þurfum að geta fengið að púsla saman og prófa okkur áfram í lífinu en það segir líka að það að hafa mjög breiða þekkingu á mörgum sviðum getur jafnvel verið mun verðmætara heldur en að vera með doktorsgráðu í einu fagi. Hvað ef ég tæki 450 einingar í örnámskeiðum og fengi doktorspróf í staðinn. Já, ég væri ekki sérfræðingur í einum hlut, og kannski allt of mikill sérfræðingur í einum hlut, heldur gæti ég verið sérfræðingur í hundrað hlutum. Kannski læri ég meira af því. Kannski get ég skilað meiru til samfélagsins með svoleiðis bakgrunn.

Ég held að við þurfum einmitt að fara að hugsa út í það að það samfélag sem við búum við í dag er að breytast mjög hratt. Þess vegna er mikilvægt að jafnvel þessar prófgráður sem við erum að endurskipuleggja hér í dag séu svolítið endurhugsaðar, þ.e. hvað liggur á bak við bakkalárpróf. Þegar ég fór í mitt bakkalárnám þá bauðst mér ekki að blanda saman tveimur mismunandi fræðasviðum hér á Íslandi. Mig langaði að blanda saman efnafræði og tölvunarfræði. Það var ekki hægt. Mér stóð til boða að taka 90 eininga nám í tölvunarfræði eða 90 eininga nám í efnafræði. En ég skipti úr Háskóla Íslands yfir í Kaupmannahafnarháskóla af því að þar gat ég tekið bakkalárgráðu í báðum greinum og í rauninni tók ég sirka 50 einingar í hvoru — nú eru þetta orðnar 180 einingar, það voru 50 einingar þá —  ég tók sirka 100 einingar í hvoru. Það var hreinlega ekki í boði þá. Ef maður horfir til útlanda þá er byrjað að bjóða miklu meira upp á sveigjanleika í því hvernig þú byggir upp þessar gráður. Þess vegna spurði ég einmitt hæstv. ráðherra hér áðan hvort við gætum t.d. ekki fengið bakkalárpróf eða jafnvel meistarapróf sem samanstæði aðallega af örnámi.

Ég held að við þurfum að fara að hugsa til þess að við þurfum fólk sem kann á ýmislegt — tökum eitthvert dæmi, fólk sem skilur heilbrigðiskerfið af því að það hefur tekið örnámskeið í lýðheilsu og því hvernig heilbrigðiskerfið virkar og er kannski síðan með örnám í gagnameðhöndlun eða eins og það heitir, með leyfi forseta, „data science“, í stað þess að í dag þarftu að taka gráðu tengda heilbrigðismálunum og kannski fá einn áfanga um gagnameðhöndlun. Allt eru þetta leiðir sem við þurfum að hætta að vera föst í, föst í því að svona erum við búin að gera þetta síðastliðin 100 ár.

Við Íslendingar höfum sérstaklega gott tækifæri vegna þess hvað við erum lítil, vegna þess hvað við eigum í rauninni sveigjanlega og góða háskóla ef þeir vilja. Við höfum séð að sumir háskólarnir hafa verið mjög duglegir við að byrja að bjóða upp á nýtt og öðruvísi nám. Sjálfur hef ég komið að því einmitt, eins og hv. þingmaður nefndi hér áðan, að kenna í slíku námi. Það er einmitt mjög gaman að geta tekið sína reynslu og sett hana inn í eitthvert nám sem er ekki fastmótað og þannig að þú þarft endilega að vera með meistaragráðu eða bakkalárgráðu fyrir að hafa tekið akkúrat þetta nám, heldur er þetta nám sem t.d. nýtist þér á vinnumarkaðnum, nú eða jafnvel kannski einhver sem er á leiðinni í að verða doktor í einhverjum vísindum langar einmitt að taka og fara í örnámskeið um hvernig forritun virkar eða örnámskeið um hvernig Afríka er, saga Afríku. Þetta eru allt saman hlutir sem við þurfum að fara að hugsa um hvernig við getum púslað saman.

Það er því miður enn þá í dag allt of lítill sveigjanleiki í því námi sem er í boði. Ég veit að hæstv. ráðherra getur ekki krafið háskólana um hvað þeir kenna en hæstv. ráðherra hefur sýnt að hún kann að nota ýmsa hvata til að fá þá til einmitt að hugsa víðar og betur. Ég held að við værum öll dugleg að styðja slíkt.

###

Frú forseti. Ég þakka hæstv. háskóla-, iðnaðar- og nýsköpunarráðherra fyrir gott svar. Í seinna andsvari mínu langar mig að spyrja hæstv. ráðherra aðeins meira út í örnámið. Eins og hæstv. ráðherra benti á er örnám orðið mjög algeng leið erlendis til að búa til frekari leiðir til að læra hluti, bæði praktíska og ópraktíska. En það er tvennt varðandi þetta. Annars vegar: Hvernig getum við tryggt það að örnám sé ekki bara það sem atvinnuvegirnir eru að krefjast akkúrat núna, eins og t.d. að verða gagnasérfræðingur eða eitthvað slíkt, heldur líka að maður geti tekið örnám í mannfræði eða einhverju sem er kannski ekki alveg eins beintengt atvinnuvegunum núna? Og hinn parturinn af þessu: Hvernig sér hæstv. ráðherra fyrir sér að háskólar geri námið meira sveigjanlegt en það hefur verið með því að leyfa fólki að púsla saman örgráðum upp í t.d. bakkalárpróf eða meistarapróf? Eins og þetta er í dag eru mjög fastar skorður á því hvað þú þarft að taka. Þú þarft að taka ákveðið mikið á einhverju sviði en svo er oft heilmikið um valeiningar. Sér hæstv. ráðherra fyrir sér að þetta örnám geti púslast saman? Það gæti aukið sveigjanleika fólks til að ná sér í háskólagráðu án þess kannski að þurfa að ákveða: Ég ætla að verða mannfræðingur eða ég ætla að verða tölvunarfræðingur.

###

Frú forseti. Ég þakka hæstv. háskóla-, iðnaðar- og nýsköpunarráðherra fyrir góða framsögu. Nokkur atriði sem mig langaði að spyrjast fyrir um varðandi það hvernig þetta er hugsað. Nú er það skilningur minn að einhverjir þeir sem hafa tekið diplómapróf eða viðbótarpróf á meistarastigi eins og það var skilgreint áður, sem 30 einingar, hafi lent í því þegar þeir koma erlendis eða eru t.d. sækja um störf erlendis eða eitthvað slíkt eða háskóla að þá sé það ekki tekið sem gilt vegna þess að það eru einungis 30 einingar en ekki 60. Nú hafa þessir aðilar fengið útgefið vottorð eða diplómu um það að þeir hafi lokið þessu námi, hafa jafnvel til viðbótar því lokið 30 einingum. Er hugsunin sú að þeir sem t.d. höfðu áður lokið 30 eininga viðbótarprófi á meistarastigi, ég hef t.d. gert það sjálfur, en fá það ekki metið, geti í rauninni fengið það endurmetið upp í nýja viðbótarprófið á meistarastigi sem er 60 einingar, þegar viðkomandi hefur lokið þeim 60 einingum? Þetta var fyrsta spurningin.

###

Frú forseti. Óvissa skapast þegar fólk hefur of litlar upplýsingar um atburð og afleiðingar hans á líf þeirra. Sú óvissa gerir það að verkum að það er erfitt að skipuleggja eða spá fyrir um framtíðina. Þegar óvissa er til staðar magnast upp mikil streita. Flest erum við vanaföst og viljum hafa hlutina eins og þeir hafa alltaf verið og þegar atburðir gerast í kringum okkur sem við höfum litla eða enga stjórn á skapast ávallt mikil óvissa. Á mínum 20 ára ferli við að bregðast við náttúruhamförum víða um heim hef ég ítrekað upplifað það hvernig óvissan getur lamað heilu samfélögin. En ég hef líka upplifað það hvernig sú óvissa hverfur þegar erfiðar ákvarðanir eru loks teknar. Þá fyrst getur fólk farið að byggja líf sitt upp á nýtt. Óvissa er mjög lamandi, sér í lagi þegar hún snýr að grunnþörfum eins og húsnæði, framfærslu eða líðan barnanna okkar. Þú getur ekki tekið ákvarðanir nema í stuttan tíma í senn. Þú sættir þig við aðstæður ef þú veist að þær vara kannski bara í einhverjar vikur. En ef þér er sagt að þær aðstæður muni vara lengur en ekki hversu lengi þá geturðu ekki skipulagt framtíðina.

Þó svo að ekkert okkar geti sett sig í spor Grindvíkinga þá höfum við eflaust öll einhvern tímann á lífsleiðinni upplifað það hvernig óvissan lamar okkur. Við þekkjum það líka flest hvað lífið varð miklu betra um leið og óvissan hvarf. Það er því eitt það mikilvægasta sem hægt er að gera akkúrat núna fyrir Grindvíkinga, að fara í aðgerðir sem draga úr eða fjarlægja með öllu þá óvissu sem þeir standa frammi fyrir.

Vísindamenn treysta sér ekki til þess að áætla hversu langur tími þarf að líða þar til öruggt verður aftur að búa í Grindavík. Við höfum séð, t.d. í tengslum við eldgosið í Fagradalsfjalli, að allt að ár getur liðið á milli atburða. Það væri því ekkert fjarri lagi að segja að eftir að vísindamenn telja að kvikusöfnun og landrisi sé lokið þurfi að líða eitt ár áður en við getum sagt að atburðunum í nágrenni Grindavíkur sé lokið. Þær viðgerðir á innviðum sem farið er í áður en atburðunum er lokið getur verið töpuðu vinna og þarf þess vegna að einblína á aðgerðir sem vernda verðmæti. Það hefur einnig komið fram að það muni taka sex til níu mánuði að laga alla innviði. Við getum því reiknað með því að það taki allt að eitt og hálft eða tvö ár áður en mögulegt verður fyrir fólk að flytja aftur í bæinn. Það eitt að ákveða að ekki verði flutt þarna inn næstu tvö árin er mjög erfið ákvörðun en hún hjálpar til við að draga úr þeirri óvissu sem er til staðar. Hún breytir líka algerlega þeirri sviðsmynd sem ríkið hefur sett upp um stuðning við íbúa Grindavíkur. Í stað skammtímalausna þarf að setja fókusinn á aðgerðir sem duga til a.m.k. tveggja ára.

Það er sorglegt að heyra að nú, átta dögum eftir að hraun rann inn í Grindavík, þurfi Grindvíkingar áfram að bíða í óvissu, í þrjár til fjórar vikur í viðbót, eftir því að alvörutillögur komi frá ríkisstjórninni. Og þó svo að það sé ánægjulegt að fara eigi í þverpólitískt samstarf um lausnir í samráði við Grindvíkinga þá hefði það samstarf hins vegar átt að vera löngu, löngu byrjað. Þannig hefði verið hægt að kynna lausnir í dag en ekki bíða með þær fram í miðjan febrúar. Það liggur nú á okkur sem hér sitjum að vinna hratt og vel saman í því að eyða óvissu Grindvíkinga, ekki um miðjan febrúar heldur í síðasta lagi í lok þessa mánaðar.

###

Virðulegi forseti. Það er mér sönn ánægja að vera með á þessu nefndaráliti en eins og kom fram í máli hv. framsögumanns er neyðin mikil. Samkvæmt þeim upplýsingum sem við fengum í nefndinni eru um 70 fjölskyldueiningar, eins og það er kallað, sem þurfa á húsnæði að halda fyrir jól og annað eins mun bætast við, a.m.k. í janúar, febrúar, þegar það frístundahúsnæði sem verkalýðsfélögin létu af hendi þarf aftur að fara í útleigu. Neyðin er því mikil og það má ekki gleyma því að það sem verið er að horfa á hér í þessu ákveðna frumvarpi er stuðningur við þær fjölskyldur sem eru hvað verst staddar tekjulega. Þannig að það er mjög mikilvægt að við klárum þetta mál hér í dag og þá getum við öll sagt við fólkið sem bíður í óvissunni að við höfum gert allt sem við gátum til að flýta þessu. Við þurfum að muna það að við erum bara enn þá í miðjum atburði. Við gætum þurft að auka fjöldann sem er undir í þessu frumvarpi og við gætum þurft að gera fleiri hluti og ég treysti því að ef eitthvað slíkt gerist á meðan þing er í jólafríi þá muni hæstv. forseti ekki hika við að kalla okkur inn.

###

Virðulegur forseti. Eins og hefur komið fram hjá öðrum sem hafa tekið til máls um atkvæðagreiðsluna þá er hér um vanhugsað frumvarp að ræða sem ekki er búið að hugsa til enda hvaða áhrif hefur. Það er mjög líklegt að þetta frumvarp muni hafa mjög neikvæð áhrif á orkuskipti, að sá fjöldi fólks sem ákveður að fara í rafbíla muni hrapa stórlega enda kostnaðurinn stóraukinn. Það er því eins og þarna hafi verið farið í að finna leið til að ná í smá pening sem hægt væri að nota á móti einhverju öðru því eins og með margt annað, mörg önnur kílómetragjöld, er þessi peningur ekki eyrnamerktur því að bæta samgöngur heldur mun þetta eflaust allt renna í ríkissjóð, kannski til þess að hafa fleiri ráðuneyti.

###

Virðulegur forseti. Það er skiljanlegt að það sé vilji til þess hjá ríkinu að fá eitthvert fjármagn í staðinn fyrir það fjármagn sem hefur tapast við það að fólk fari að nota rafmagns- og tengiltvinnbíla. En það sorglega við þetta frumvarp er það að ef teknar eru þær tölur sem ráðuneytið sjálft kynnti í nefndinni, ef teknir eru sambærilegir bílar og einhver meðalkeyrsla, annars vegar bensínbíll og hins vegar rafmagnsbíll, þá reiknaði ráðuneytið út að það væri 190.000 kr. ódýrara að vera á rafmagnsbíl heldur en bensínbíl. En það sem ráðuneytið gleymdi í þessum útreikningi sínum er að rafmagnsbílarnir eru mun dýrari heldur en bensínbílarnir. Sá verðmunur getur verið umtalsverður og nú vitum við ekki hvort það verður almennilega hægt að fá einhverja niðurgreiðslu á því, en ef við gefum okkur t.d. að aukakostnaðurinn við rafmagnsbíl sé um 1 milljón umfram bensínbílinn, og gefum okkur að við ætlum að eiga þennan bíl í fimm ár, þá er neikvæður hvati til þess að fara á rafmagnsbíl. Ég veit það bara af eigin reynslu og barnanna minna sem skiptu öll yfir í rafmagnsbíla af því að það var mun ódýrara heldur en að keyra bensínbíl. Nú þurfa þau að endurhugsa þær ákvarðanir vegna þess að sá sparnaður sem var við það að fara á rafmagnsbíl er ekki lengur til staðar. 70% af nýjum bílum á síðustu árum hafa verið rafmagnsbílar og hættan er sú að það muni hrapa stórlega, einfaldlega vegna þess að nú er kominn neikvæður hvati. Með öðrum orðum er orðið dýrara að kaupa, eiga og reka rafmagnsbíl heldur en bensínbíl.

###

Frú forseti. Ég þakka hv. þingmanni fyrir.

Hv. þingmaður, það var ekki búið að kynna þingmanninn í ræðustól.

Frú forseti. Ég þakka hv. þingmanni fyrir og biðst afsökunar á því að hafa verið aðeins of fljótur á mér að svara hv. þingmanni. Varðandi aðkomu slökkviliðs og fá að koma inn í húsnæði þá hefur það allt með brunavarnaúttektir að ræða og slík öryggismál. Því miður er það þannig að slökkviliðið framkvæmir ekki úttekt á því hvort að húsnæði sé heilsuspillandi eða ekki. En ég er sammála hv. þingmanni, við viljum alls ekki fara mörg ár eða áratugi aftur á bak. Ég veit ekki með það að sofa í fjósinu en það var nú stundum að maður lagði sig í hlöðunni, mun þægilegra  en fjósið.

###

Frú forseti. Hér er mikilvægt mál til umræðu, mikilvægt að því leyti að því er ætlað að taka á því vandamáli að þegar bruni eða náttúruhamfarir eiga sér stað í iðnaðarhúsnæði þá er mjög mikilvægt fyrir slökkvilið og aðra viðbragðsaðila að vita hversu margir séu í húsinu, tala nú ekki um ef það er fólk sem býr í þessu húsnæði, húsnæði sem alls ekki er ætlað til þess að búa í, húsnæði sem oft er algerlega óásættanlegt fyrir flesta einstaklinga að búa í. Það er samt, eins og kemur fram í frumvarpinu, mikilvægt að við finnum leiðir til þess að slökkvilið og aðrir viðbragðsaðilar hafi upplýsingar um það hverjir búa á hverjum stað svo að hægt sé að leita að viðkomandi í húsinu ef eldur kemur upp. Þetta er ekki bara í þeim tilvikum þar sem um eld er að ræða heldur er þetta alveg jafn mikilvægt í tilvikum eins og t.d. náttúruhamförum þar sem þarf að rýma heilan bæ, eins og við sáum gerast fyrir rétt rúmum mánuði síðan. Þá er mjög mikilvægt að átta sig á því hvort einhverjir aðilar búi í húsnæði sem ekki er í raun íbúðarhúsnæði því að þegar til rýmingarinnar kemur þurfa viðbragðsaðilar að vita hvar þeir eiga að fara og rýma, hvaða hús á að rýma. Ef eitthvert af þessum húsum er iðnaðarhúsnæði þá getur verið að fólk verði hreinlega eftir. Það er að sjálfsögðu ekki gott mál.

Það er hins vegar að vissu leyti alveg ótrúlega skrýtið með þetta frumvarp að hér er verið að setja á frumvarp til að setja ákveðinn plástur á eitthvað sem er í raun ólöglegt. Það er ólöglegt að leigja fólki út aðsetur í iðnaðarhúsnæði. Það er hreint og klárt ólöglegt. Það eru um 4.000 manns hér á landi sem búa við þessar aðstæður. Þegar við skoðum hverjir það eru sem búa við þessar aðstæður þá kemur í ljós þetta er aðallega fólk sem er að flytjast hingað til lands erlendis frá og fólk sem býr við fátækt, vegna þess að þetta eru einu valkostirnir sem þetta fólk hefur til þess að fá leiguhúsnæði á verði sem það getur borgað. Jafnvel þetta leiguhúsnæði, þessar ósamþykktu íbúðir, oft ekki nema bara herbergi, eru samt leigðar út dýrum dómum. Þetta er mikil tekjulind fyrir þá sem eiga þetta iðnaðarhúsnæði.

Það er í rauninni skrýtið að hér hafi ekki komið fram frumvörp um að hækka sektir og annað til þess að tryggja hreinlega að það sé ekki verið að leigja út þetta húsnæði. En þá er bent á að þetta séu um 4.000 einstaklingar sem búa í slíku húsnæði og að við búum hér við mikinn húsnæðisskort. Það er líka merkilegt að það hefur komið fram í umræðum um önnur mál hér á síðustu dögum þingsins að þegar auglýst var eftir húsnæði til kaups af ríkinu eða af aðilum til að leigja út til Grindvíkinga þá bárust 1.200 tilboð um húsnæði, 1.200 íbúðir sem greinilega eru annaðhvort tilbúnar eða stutt frá því að vera tilbúnar sem hreinlega hafa ekki verið settar á markaðinn vegna þess hvernig vaxta- og verðbólgustig við búum við. Já, það eru til mun fleiri íbúðir  en hefur verið sagt frá hér. Og hvernig hefði verið að fara frekar í að skoða hvernig við gætum komið, ja, kannski t.d. helmingnum af þessu fólki inn í eitthvað af þessu húsnæði sem þarna er til?

Já, frú forseti, þetta er alvarlegt mál, að við skulum vera að bjóða fólki upp á það að búa við slíkt skelfingarástand. Það er ekki nóg með að fólk búi í litlum herbergjum sem uppfylla oft alls ekki heilbrigðis- eða brunavarnakröfur heldur megum við ekki gleyma því líka að sveitarfélög eru búin að skipuleggja sig, skipuleggja hvernig sveitarfélagið byggir og lítur út, út frá því að búseta fólks sé í íbúðahverfum en ekki iðnaðarhverfum. Samgöngur eru oftast miðaðar við það að komast úr íbúðahverfunum en ekki endilega að komast úr iðnaðarhverfunum, skólar eru ekki endilega nálægt iðnaðarhverfum og svo mætti lengi telja. Það er ekki nóg með að við séum að bjóða fólki upp á það að vera við skelfilegar aðstæður, við erum líka að byggja upp það að fólk búi á svæði sem er hreinlega ekki með þá þjónustu sem það þarf til þess að geta lifað almennilegu lífi. Maður spyr sig, þegar maður áttar sig á því að þarna búa þeir sem lifa við fátækt og þeir sem eru erlendis frá, hvort við myndum nokkurn tímann láta þetta líðast ef þetta væru ekki útlendingar og fátækt fólk.

Frú forseti. Mig langar líka að tala fallega um þetta frumvarp. Það er von mín að við förum í átak eftir áramót til að tækla þetta vandamál með búsetu í iðnaðarhúsnæði. En mig langar að hrósa nefndinni fyrir að taka tillögu sem kom hér fyrir nokkrum vikum síðan þegar var verið að vinna bráðabirgðafrumvörp í tengslum við Grindavík, þá var lagt til að sú nefnd sem væri að fjalla um þetta ákveðna frumvarp myndi bæta þar inn sérstöku varanlegu ákvæði í lög um lögheimili, um skráningu aðseturs við óviðráðanleg atvik. Mig langar virkilega að hrósa nefndinni fyrir það að hafa tekið þessari tillögu fagnandi og sett hér inn því þetta er mjög mikilvægt verkfæri þegar náttúruhamfarir dynja yfir.

###

Virðulegi forseti. Hér erum við að ræða ákveðin neyðarlög vegna forgangsorku til heimila. Ég gæti eflaust rakið hér næsta hálftímann alla þá vankanta sem eru á því að þurfa að gera þetta og hvernig þetta hefur farið í gegn. En hv. þm. Hanna Katrín Friðriksson gerði mjög góða grein fyrir því öllu. Það er einfaldlega þannig þegar upp er staðið að það er bara eitt sem skiptir máli í þessu og það er að almenningur fái raforku þegar skerða þarf raforku og að hún sé ekki á einhverju verði sem er tífalt, hundraðfalt það sem verið er að borga í dag. Þess vegna stend ég með þessu máli.

###

Forseti. Það er ánægjulegt að sjá hér fram komið frumvarp til þess að styðja við sérstaklega þá tekjuminnstu í Grindavík sem hafa þurft að yfirgefa heimili sín og við í Pírötum munum að sjálfsögðu styðja vel við það mál. Það er hins vegar dálítið sorglegt hversu seint þetta mál er að koma hingað inn. Það er nú þegar liðinn rúmur mánuður síðan þessi ósköp dundu yfir Grindvíkinga og við í stjórnarandstöðunni allri höfum lýst yfir okkar samstarfsvilja alveg frá upphafi en frumvarpið eða drögin að því komu samt ekki frá ráðuneytinu til okkar fyrr en seint í gær. Það er von okkar að þetta séu mistök sem verði ekki endurtekin og að frekari frumvörp og annað sem kemur inn vegna Grindavíkur eða annarra náttúruhamfara verði unnin nánar með minni hlutanum því að þetta er um málefni sem snertir þjóðina alla, að standa með Grindvíkingum.

Ég vil líka leggja það til við hæstv. innviðaráðherra að þegar þetta frumvarp hefur verið samþykkt, sem ég vona að verði gert hér hratt og auðveldlega á þessu þingi áður en við förum í frí, taki hann það módel sem hér hefur verið búið til og búi til lög sem hægt verður að nýta í framtíðinni þegar aðrar náttúruhamfarir munu dynja yfir okkur. Við erum bara rétt að byrja með Reykjaneseldana. Við erum líka að ganga inn í það tímabil að við munum þurfa að takast á við miklar loftslagsbreytingar. Við eigum ekki að þurfa margar vikur til þess að tryggja húsnæði og annað fyrir þá sem fyrir því verða. Enn og aftur: Við munum styðja framgang þessa frumvarps og vonum að nánara samstarf verði um slík mál í framtíðinni.

###

Virðulegur forseti. Mig langaði bara að spá í það hvort við ættum ekki að breyta nafni efnahags- og viðskiptanefndar í framtíðarnefnd vegna þess að hér er verið að setja inn grein sem á ekki að öðlast gildi fyrr en 2034. Mér finnst hreinlega mjög skondið að við ætlum virkilega að láta eitthvað inn í lög núna sem verður ekki að lögum fyrr en eftir 11 ár.

###

Virðulegi forseti. Hér er verið að setja toll á snjallsíma og önnur tæki til þess að borga upp tap á höfundaréttarvörðu efni. Þetta er eldgömul aðferð við að reyna að fara á móti því að það sé verið að dreifa tónlist og öðru á netinu og orðið löngu, löngu tímabært að við fjarlægjum þessi atriði í lögunum og finnum aðrar og mun betri leiðir til að styðja við tónlistarmenn en eitthvað sem á ekki við lengur.

###

Virðulegi forseti. Hér er um metnaðarfulla stefnu að ræða en rétt eins og hefur verið sagt oft um þær stefnur sem hafa verið samþykktar hér á þingi: Það er ekki nóg að vera með falleg orð á blaði, fjármagn þarf líka að fylgja. Og það er akkúrat, eins og bent hefur verið á, verið að skera niður fjármagnið. Afsökunin sem kemur er sú að þetta hafi verið Covid-aðgerð á krísutímum. Við erum enn á krísutímum. Það eru háir vextir og há verðbólga og þá þurfum við einmitt að vera að fjárfesta í grunnrannsóknum og nýsköpun, eða eins og fyrrum forsætisráðherra Finnlands orðaði það: Við verðum að passa að borða ekki útsæðið okkar.

###

Virðulegi forseti. Mig langar einnig að fagna því að hér sé þverpólitísk  samstaða um það að standa með fátækustu þjóðum heims. Nú á tímum sem eru erfiðir hér heima er mjög mikilvægt að við stöndum með þeim þjóðum þar sem ástandið er jafnvel enn þá verra. Það eru hundruð milljóna sem búa við hungursneyð í heiminum, hungursneyð þar sem þau fá ekkert að borða í marga daga og við þurfum virkilega að standa með þeim á sama tíma og við eigum að sjálfsögðu að standa við fólk hér heima. Ég þakka það góða samstarf sem hefur verið þvert á alla flokka þegar kemur að þessu máli.

###

Virðulegi forseti. Ég lagði fram breytingartillögu við þetta frumvarp sem tæki út valkvætt ákvæði um það að fjarsala væri bönnuð. Skilgreiningin sem ráðuneytið hefur gefið er að þarna sé verið að banna fjarsölu frá svæðum utan EES. Frumvarpið segir hins vegar með mjög skýrum hætti að það sé verið að banna fjarsölu utan landamæra Íslands. Ég held að við séum að ganga of langt með þessu ákvæði en ég dró samt breytingartillögu mína til baka til að auðvelda framgang málsins þar sem það er margt annað gott í þessu frumvarpi. En ég hvet hv. velferðarnefnd og aðra að skoða þetta mun betur því að þarna held ég að við séum að ganga lengra heldur en EES-samningurinn leyfir.

###

Virðulegi forseti. Það að stunda kynlíf með barni er alltaf nauðgun. Löggjöfin er mjög skýr á því að barn undir 15 ára aldri getur ekki gefið upplýst samþykki um kynmök. Það hefur hreinlega ekki þroska til þess. Því miður höfum við á undanförnum vikum fengið að sjá a.m.k. tvö mál þar sem dómarar í héraðsdómi hafa ákveðið að dæma einstaklinga sem eru næstum tvöfalt eldri en börnin sem þeir nauðguðu einungis fyrir brot á 202. gr. hegningarlaga, sem fjallar um samræði og kynferðismök við börn undir 15 ára aldri, í stað þess að dæma viðkomandi fyrir nauðgun skv. 194. gr. hegningarlaga. Drífa Snædal, talskona Stígamóta, hefur harðlega gagnrýnt þessa dóma og bent á að jafnvel þótt tæling hafi átt sér stað sé það ekki tekið til greina í dómnum. Kolbrún Benediktsdóttur varahéraðssaksóknari og Ólöf Ásta Farestveit, forstjóri Barna- og fjölskyldustofu, taka báðar undir þá gagnrýni að börn á þessum aldri geta ekki veitt samþykki og þegar um er að ræða svona mikinn aldursmun þá geti það alls ekki talist gilt samþykki. Kolbrún bendir jafnframt á að þetta sé ólögmæt nauðung í ljósi yfirburðarstöðu þeirra sem frömdu verknaðina.

Virðulegi forseti. Báðum þessum dómum hefur verið áfrýjað til Landsréttar og það er óskandi að þar verði tekið rétt á þessum málum. Ef ekki þá er það skylda okkar hér á Alþingi að skýra löggjöfina svo allir dómarar þessa lands skilji hver vilji löggjafans er: Það að stunda kynlíf með börnum er og mun alltaf verða nauðgun.

###

Frú forseti. Við ræðum hér um desembergreiðslu til öryrkja sem ég vona að allir þingmenn styðji heils hugar. En mig langaði hins vegar að gera athugasemd við það að þetta er núna þriðja árið í röð sem þetta frumvarp er flutt korter í jól, meira að segja flutt með svo stuttum fyrirvara í ár að það er nefndin sem leggur það fram en ekki ráðherra sjálfur. Það er sem sagt verið að bæta við í bráðabirgðaákvæði fyrir þetta ár að borguð sé út eingreiðsla. Það kemur manni mjög á óvart að við skulum vera að fara aftur og aftur með mál eins og þetta á hverju ári hér í gegn rétt fyrir þinglok, í stað þess að festa hreinlega þessa desembergreiðslu í lögum. Já, ég veit að það er búið að segja að það eigi að fara í allsherjarvinnu við að breyta lögum um almannatryggingar en þangað til væri það nú bæði vinnusparnaður hér innan þingsins að þetta væri bara fest sem grein sem væri alltaf í lögum og auk þess væru öryrkjar vissir um að þessi eingreiðsla kæmi. Það er ekki fyrr en bara korter í jól, hreint og klárt, á morgun eða hinn, sem þeir fá það staðfest að upphæðin, 66.381 kr., komi inn fyrir 31. desember. Við getum svo rifist um það hvort þetta sé ekki allt of lág upphæð, hvort það sé hægt að halda jól fyrir 66.000 kr. en ég ætla ekki að eyða tíma í það.

###

Herra forseti. Hér er verið að ræða frumvarp um sölu á tóbaki. Í i-lið 6. gr. (6. gr. h-liðar) er fjallað um að fjarsala tóbakssölu til neytanda yfir landamæri Íslands sé óheimil. Þarna tel ég að  verið sé að setja of þröng skilyrði því að fjarsala frá öðrum löndum innan EES ætti samkvæmt samningnum að  vera leyfð. Ég hef fengið þær skýringar frá framsögumanni málsins að þarna sé í rauninni verið að banna fjarsölu frá löndum utan EES. Ég lagði fram breytingartillögu um að fella þessa grein brott en hef dregið hana til baka eftir viðræður við  framsögumann málsins. Það er hins vegar þannig að þessi setning sem talar um landamæri Íslands er held ég of nákvæm ef það á að leyfa fjarsölu frá EES, eins og við megum t.d. gera í dag með áfengi. Ég held að það sé nauðsynlegt fyrir nefndina að skoða þetta svolítið vel áður en gengið  er til atkvæða um þetta. Ég hef dregið til baka breytingartillöguna en ég hvet samt nefndina og framsögumanninn til  að hugsa það  hvort þarna sé textinn of nákvæmur miðað við þær upplýsingar sem ráðuneyti og framsögumaður hafa gefið, en þar er fjallað um að þetta sé einungis til að stöðva fjarsölu frá löndum utan EES, að hún sé bönnuð. Ég held að það sé mjög mikilvægt að við fáum þetta alveg á hreint, hvort sem það er í greinargerð eða öðru. Eitthvað þarf alla vega að gera til að þarna séum við ekki að setja enn þá meiri skorður  en EES-samningurinn gerir í rauninni. Í dag megum við kaupa áfengi. Af hverju ætti það sama ekki að gilda um tóbakið? Ég skil það að ég megi kannski ekki kaupa mér kúbverska vindla beint frá Kúbu en ef ég vil kaupa þá í gegnum söluaðila sem selur þá í Brussel, af hverju ætti ég ekki að mega það? Erum við hér kannski að setja of ströng skilyrði inn í löggjöf hjá okkur sem síðan mun bíta okkur þegar eftirlitsstofnun ESA skoðar þessi lög, sérstaklega ef það eru einhverjir innan hennar sem eru mikið fyrir kúbverska vindla keypta í Brussel? Þá gætum við fengið á okkur dóm um að þarna séum við að gera eitthvað of nákvæmt eða of takmarkað miðað við það sem EES-tilskipunin, sem hér er verið að innleiða, ætlaði í rauninni að gera. Mig langar því bara að hvetja nefndina til þess að skoða þetta ef mögulegt er  því að þetta er eitthvað sem við verðum að passa okkur á, að við séum ekki að setja reglur  of þröngt miðað við EES-samninginn.

###

Forseti. Hér erum við að ræða enn eina tillögu til þingsályktunar um stefnumótandi aðgerðir og í þetta skipti erum við að ræða um þekkingarsamfélagið á Íslandi. Það er svo sem hægt að segja að í þessari stefnumótandi þingsályktunartillögu séu mörg fögur orð og þarna sé um metnaðarfulla stefnu að ræða en sannleikurinn er sá að því miður  skortir það að fjármagn fylgi til þess að raunverulega ná því sem verið er að leggja fram. Við getum bara tekið dæmi hér úr tillögunni, með leyfi forseta:

„Meginmarkmið í háskóla- og vísindastarfi verði að auka gæði náms og námsumhverfis í samkeppnishæfum háskólum. Rannsóknarhlutverk háskóla verði aukið og metnaður og hugvit virkjað í því skyni að efla þekkingu og skapa ný tækifæri fyrir vísindafólk.“

Já, ég ætla rétt að vona að allir vilji gera þetta, en á sama tíma er verið að skera niður. Raunveruleikinn er einfaldlega sá að það er verið að skera niður í þeim sjóðum sem snúa að fjármagni á rannsóknum, í nær öllum samkeppnissjóðum  innan Vísinda- og tækniráðs. Sá niðurskurður er þó nokkuð stór, hann er yfir 1 milljarður. Þegar við í stjórnarandstöðunni reynum að benda á þetta, að þarna sé nú misræmi, þá fáum við alltaf sama svarið. Svarið er alltaf þetta: Ja, þetta voru Covid-aðgerðir. Frábært. Kannski að við ættum að hugsa aðeins: Af hverju fórum við í þessar aðgerðir í Covid? Jú, vegna þess að við vissum að það er nauðsynlegt, eða eins og fyrrverandi forsætisráðherra Finnlands, Esko Aho, orðaði það: Það er nauðsynlegt að fjárfesta á krepputímum.

Hvað erum við að ganga í gegnum í dag? Nú er ekki lengur Covid en við erum með verðbólgu og háa vexti. Við erum að ganga í gegnum tímabil þar sem er líka erfitt t.d. að ná í fjármagn annars staðar fyrir rannsóknir og nýsköpun. Við sjáum það bara á því að það hefur aðeins hægt á því úti um allan heim hvaða fjármagn er verið að setja í nýsköpun. Ef það var góð hugmynd að bæta við fjármagni í Covid þá hlýtur það að vera enn þá betri hugmynd núna því að eins og Esko Aho, fyrrverandi forsætisráðherra Finnlands, orðaði það einnig, með leyfi forseta: Besta ráðið sem ég get gefið ykkur er að borða ekki kartöfluútsæði í kreppu. Nei, það er nefnilega þannig að fjárfesting í rannsóknum og nýsköpun skilar sér margfalt til baka. Og þó svo að hún kosti eitthvað núna þá gerir hún það að verkum að hagkerfi okkar verður sterkara og sterkara.

Fyrir nokkrum árum síðan eða fyrir um áratug var hugvitsiðnaðurinn á Íslandi ekkert mjög stór en það voru stóru draumar um að gera hugvitsiðnaðinn að því sem ég held að hafi verið kallað þriðja eða fjórða stoðin, sennilega þriðja stoðin því að  þá vorum við ekkert byrjuð á ferðaþjónustunni. Ferðaþjónustan hefur að sjálfsögðu  orðið ein af stóru stoðunum okkar. En það merkilega hefur líka gerst að hugvitið hefur orðið að stórri grunnstoð í okkar hagkerfi. Þegar hagkerfið gengur vel þá græðir ríkið og fær peningana margfalt til baka sem það hefur lagt í rannsóknar- og samkeppnissjóði, rétt eins og allir aðrir fjárfestar sem fjárfesta í nýsköpun. Þetta er nokkuð sem er tiltölulega vel skilið úti um allan heim.

Ef horft er til síðustu 50 ára  t.d. í löndum þar sem eru enn þá harðari kapítalískir  stjórnmálamenn  en hér á Íslandi, eins og t.d. í Bandaríkjunum þar sem bæði repúblikanar og demókratar hafa tryggt fjármagn til grunnrannsókna og aukið það ár frá ári síðastliðin 50 ár — þetta er það sem er að skila okkur hlutum eins og  internetinu og öðrum tæknibyltingum. Eins líffræðibyltingu sem hjálpar okkur með lyfjaiðnaðinn og heilbrigðistæknina og heilbrigðisgeirann allan og meira að segja fjárfestingarnar í því sem kannski eru ekki tækni heldur t.d. það að fjárfesta í hlut eins og mannfræði. Ég get sagt ykkur sögu af því hvernig fjárfesting í mannfræðikennslu og -þekkingu skilaði sér. Jú, ég var hluti af því alþjóðlega teymi sem fór til Vestur-Afríku þegar  ebólufaraldurinn geisaði þar 2014 og 2015. Fyrsta aðgerðaáætlunin hjá öllum var einfaldlega að setja upp fullt af sjúkrahúsum til að setja fólkið í sem þjáðist af þessari veiru, en talið var að allt að 80–90% þeirra sem fengju hana myndu látast. En viti menn, einn mannfræðingur, sem  var sendur inn í samfélögin þar sem þetta  geisaði í október og nóvember 2014, uppgötvaði það með því að fylgjast með fólkinu, með því að nýta   sína þekkingu, sína rannsóknarþekkingu, áttaði sig á því að ef aðeins einni  hegðun fólks væri breytt, það hvernig það meðhöndlaði lík eftir að fólk deyr, ef það breytti þessum eina hlut þá væri hægt að stoppa ebólubylgjuna. Og viti menn, það var hlustað á þennan mannfræðing. Í stað þess að byggja 100 sjúkrahús í þessum þremur löndum, og þá er ég  að tala um tjaldsjúkrahús, þá var farið í massífa baráttu í því að fá fólk til að breyta því hvernig það fór með lík þegar einhver deyr. Þetta stöðvaði þessa bylgju af ebólu sem annars hefði getað farið um alla heimsbyggðina. Þannig að já, það borgar sig að fjárfesta í þekkingu og rannsóknum.

Grunnrannsóknirnar eru algjör lykill að öflugri nýsköpun. Þess vegna verðum við að standa vörð um slíkt, sérstaklega á krepputíma. Ef lítið er um pening þá þurfum við að finna peninginn annars staðar. Það var  t.d. bætt við 1,5 milljörðum í fjárlögin fyrir tveimur árum síðan, sem hefur síðan haldið áfram, til að fjármagna eitt aukaráðuneyti. Spurning hvað það skilar til baka til samfélagsins miðað við það hvað fjárfesting í grunnrannsóknum hefði skilað.

Við í atvinnuveganefnd fengum þetta mál einnig til umsagnar. Við hefðum helst viljað fá þessa þingsályktunartillögu inn til okkar nefndar í upphafi vegna þess að við teljum að þetta hafi miklu meira að gera með möguleika hagkerfisins okkar til að vaxa heldur en endilega bara menntun. Við leggjum áherslu á það í okkar umfjöllun að  farið verði í  sérstakrar aðgerðir til að auka hlut kvenna þegar kemur að nýsköpun og rannsóknum og sérstaklega horft á það   hvernig þær geta náð í fjármagn, vegna þess að það hefur sýnt sig þegar kemur að nýsköpun að konur fá síður fjármagn. Ef það eru kvenkynsfrumkvöðlar þá fá þær síður fjármagn, en ef þær bæta hins vegar við  karlmanni í frumkvöðlateymið þá allt í einu kemur peningurinn inn. Þetta er svo sannarlega eitthvað sem við þurfum að horfa á.

Við viljum líka að það sé ekki bara, eins og nefnt er í þessari þingsályktunartillögu, horft til þess hvernig ríkið geti nýtt nýsköpun í heilbrigðisþjónustu heldur viljum við að horft sé til nýsköpunar í starfsemi allra ríkisstofnana og fyrirtækja. Við viljum líka að það sé settur ákveðinn fókus á nýsköpun tengdri loftslagsmálum og við teljum að það sé mikið af tækifærum tengdum því, bæði grunnrannsóknum og annarri nýsköpun.

Við viljum líka að það sé liðkað fyrir möguleikum erlendra frumkvöðla til að koma hingað. Það er búið að liðka fyrir því að fá hingað til lands starfsfólk erlendis frá en við þurfum líka frumkvöðlana, við þurfum líka að skapa tækifæri fyrir fólk sem kemur hingað utan frá EES til að koma hingað til lands, vera hér í rannsóknum, vera hér með nýsköpun. Það býr einfaldlega til tækifæri.

Við horfum líka mikið á menntunina og þar horfum við á aðgengi að fjarnámi. Við þurfum  virkilega að setja fjármagn inn í háskóla til þess að auka það.

Mig langaði að nota síðustu mínúturnar sem ég hef til að ræða um stöðu námsmanna. Það er nefnilega þannig að ef við ætlum að byggja upp þekkingarsamfélag hér á Íslandi þá þurfum við að tryggja það að námsmenn hafi möguleika á því að sækja nám. Það er því miður talað voðalega fallega um það af stjórnvöldum að umsóknum í Menntasjóð námsmanna hafi farið fækkandi — eins og það sé góður hlutur. Það sýnir þvert á móti   fram á það að það er grundvallarbrot í Menntasjóði námsmanna, framfærslulánin sem veitt eru eru svo lág að fólk nær ekki að lifa á þeim. Við gerðum einfalda útreikninga: Ef þú tekur að þér 50% vinnu með námi til þess að geta haft   í þig og á, og ég tala nú ekki um til að geta leigt húsnæði, og sú vinna er bara einföld eins og að vinna á kassa í Bónus,  þá kemur í ljós að framfærslustyrkurinn sem menntasjóðurinn lætur þig fá fer niður í 9.000 kr. á mánuði. Með öðrum orðum: Ef þú ferð í nám og  þarft að vinna með því af því að framfærslustyrkurinn er svo lágur þá orsakar það það að þú færð engan framfærslustyrk. Þá sækir þú auðvitað ekkert um styrk og vinnur bara meira og það kemur að sjálfsögðu niður á náminu.

Við Píratar lögðum því fram, ásamt þingmönnum Flokks fólksins þann 1. desember sl., sem er einmitt dagur stúdenta, frumvarp til laga um breytingu á ýmsum lögum sem bæta stöðu námsmanna. Grunnatriðin sem við lögðum þar fram voru  í fyrsta lagi  að  framfærslulán fyrir 100% nám skyldi ekki vera lægra  en grunnatvinnuleysisbætur vegna þess að það ætti  frekar að vera þannig að fólk færi í nám  en að vera á atvinnuleysisbótum. Í dag er sem sagt ódýrara fyrir ríkið ef þú ferð í nám en fyrir fólk almennt þá er þetta næstum því tvöfaldur munur. Við byrjuðum þess vegna á því að segja að grunnurinn ætti að vera sá að þú fáir það sama og grunnatvinnuleysisbæturnar eru.

Við horfðum líka á það að vera með  meiri möguleika fyrir fólk til að taka námið á lengri tíma og brjóta það meira upp vegna þess að ef fólk er að vinna með námi eða ef upp koma  aðstæður þar sem þú getur ekki verið að stunda fullt nám, þá þarftu að hafa tækifæri til þess að dreifa náminu betur.

Við erum líka með tvær grundvallarkröfur, ég myndi bara segja mannréttindakröfur fyrir námsmenn. Í fyrsta lagi: Ef námsmenn eignast börn þá sé fjárhæð fæðingarstyrks til foreldra í fullu námi sú sama og grunnatvinnuleysisbætur. Í dag  er þetta einfaldlega hrikaleg skerðing fyrir fólk, fyrir  nemendur ef það eignast barn. Í öðru lagi er það þannig í dag að þó svo að nemar vinni með námi og borgi í Atvinnuleysistryggingasjóð þá eiga þau ekki rétt á atvinnuleysisbótum. Þetta er svona eins og verið sé að taka skatta af fólki en gefa því ekkert í staðinn. Þetta þarf að laga, að sjálfsögðu.

Einnig viljum við auka frelsi nema til þess að sækja um niðurfellingu námslána við ýmsar ástæður eins og vegna varanlegra veikinda, fjárhagsörðugleika og annarra sérstakra aðstæðna.

Að lokum er eitt sem við teljum að verði að laga og það er að starfsnám í öllum greinum sé greitt. Það eigi ekki að vera eins og er í dag að ef þú ert að læra lækninn eða hjúkrunarfræðinginn, bara til að taka eitt dæmi, þá þarft þú að taka ákveðið mikið af starfsnámi. Þú fær ekkert borgað fyrir það. En svo, af því að það er mannekla þá tekurðu aðrir vaktir og færð borgað fyrir þær. Að sjálfsögðu ætti að   borga fyrir allar vaktir. Það er sem betur fer víða um heim smátt og smátt búið að banna þetta ógreidda starfsnám með lögum. Við Íslendingar þurfum að gera slíkt hið sama.

Grunnurinn að því að við getum byggt hér upp gott þekkingarsamfélag er  að við hugsum vel um námsmennina, að við tryggjum það að námsmenn hafi tækifæri til þess að sækja nám óháð því  hver fjárhagsleg staða, fjárhagslegur bakgrunnur þeirra fjölskyldna er og jafnframt að það sé ekki bara talað um fallegar aðgerðir í einhverjum skjölum sem enda bara á vefnum  eða upp í hillu einhvers staðar, heldur sé raunverulega sett fjármagn, það sé raunverulega verið sé að tryggja það að við höfum nægt kartöfluútsæði, eins og það var orðað, til þess að  eftir nokkur ár fáum við hér frábæra og mikla uppskeru sem hjálpar okkur að halda Íslandi í forystu  á öllum sviðum samfélagsins.

###

Frú forseti. Hér er ákveðin tímamótaþingsályktunartillaga að fara í gegnum þingið. Það er nefnilega þannig að hingað til höfum við Íslendingar alls ekki staðið okkur í því að ná því markmiði sem Sameinuðu þjóðirnar hafa sett fyrir iðnríki um að veita 0,7% af vergri þjóðarframleiðslu til þróunarsamvinnu. Í dag erum við einungis hálfdrættingar og erum í kringum 0,35% en með þessari þingsályktunartillögu eru stigin fyrstu skrefin í að hækka þessa prósentu jafnt og þétt upp í 0,7%. Ef sú hækkun sem lögð er til á því tímabili sem þessi þingsályktunartillaga nær til, til 2028, þá verðum við komin upp í 0,46% og ef við höldum áfram með svipaða árlega hækkun þá munum við ná þessu 0,7% markmiði árið 2035.

Það er einnig mjög mikilvægt skref stigið hér í að tryggja að 0,15–0,2% af vergri þjóðarframleiðslu fari til fátækustu ríkjanna. Það er nefnilega þannig að við megum ekki bara horfa á neyðina sem er okkur næst eins og Úkraínu. Við verðum að halda áfram að styðja við fátækustu löndin í heiminum.

Þar að auki langaði mig að nefna tvo aðra hluti sem eru hér. Það er í fyrsta lagi það að verið er að leggja til að áfram verði veitt framlög til verkefna á vegum félagasamtaka og að unnið verði að því að efla þetta starf og styðja það enn frekar. Það er nefnilega þannig að við Íslendingar erum með meira af okkar fé sem fer í gegnum tvíhliða samstarf heldur en í gegnum félagasamtök og aftur erum við hálfdrættingar á við kollega okkar annars staðar á Norðurlöndum sem setja miklu meira í gegnum félagasamtök. Frjálsu félagasamtökin hafa þann kost að þau vinna miklu nánar með fólkinu í löndunum sem verið er að styðja og er því mikilvægt að þetta sé aukið.

Mig langaði líka að nefna að hér er sérstaklega tekið fram að samstarf við fræðasamfélagið verði eflt og það sé gert bæði á því sviði að hér sé boðið upp á aukið nám og fjármagn til rannsókna til handa fræðasamfélaginu þegar kemur að þróunarsamvinnu og einnig að efla samstarf milli Háskóla Íslands og háskóla í þeim löndum þar sem tvíhliða samstarf er. Þetta er mikilvægt skref því að við þekkjum það öll að grunnurinn að öllu góðu starfi byrjar jú hjá fræðasamfélaginu.

Að lokum er lögð áhersla á að upplýsingagjöf og fræðsla um þátttöku Íslands í alþjóðlegri þróunarsamvinnu og mannúðarstarfi verði aukin. Þetta er nokkuð sem var mjög virkt hér áður fyrr en hefur dalað svolítið undanfarin ár og ánægjulegt að sjá að því sé haldið áfram.

Að lokum langar mig að taka undir það sem hv. þm. Hafdís Hrönn Hafsteinsdóttir nefndi hér á undan, að það hefur verið mjög þverpólitískt samstarf um þessa stefnu. Hún hefur verið unnin í nánu samstarfi við aðra aðila, bæði innan fræðasamfélagsins, innan frjálsra félagasamtaka og annarra sem koma að þróunarsamvinnu og það var hlustað á þennan hóp. Það er ekki alltaf, því miður, sem það er hlustað á fyrstu stigum svona mála á alla þá sem þessu tengjast. Það var ánægjulegt að sjá að það var hlustað á og tekið tillit til þeirra hugmynda sem hér komu fram. Ég sit sem fulltrúi Pírata í þróunarsamvinnunefnd og þróunarsamvinnunefndin skilaði frá sér einróma ályktun um tillögur að drögum að þessari stefnu og hæstv. utanríkisráðherra á skilið mikið lof fyrir það að hafa einmitt hlustað á þær tillögur sem komu þar. Tel ég að það sé til fyrirmyndar og eitthvað sem við gætum svo sannarlega gert í fleiri málum hér á Alþingi.

Að lokum langar mig bara að hvetja alla hv. þingmenn til að styðja þessa þingsályktunartillögu til samþykktar.

###

Virðulegi forseti. Hér er verið að leggja fram 2,7 milljarða til byggingar varnargarða í kringum Svartsengi og Grindavík. Mikilvægt verkefni og vonandi byrjunin á því að við  Íslendingar horfum aðeins lengra en bara í þá ofanflóðagarða sem við höfum hugsað um hingað til varðandi það hvernig við getum byggt upp viðnámsþol þjóðarinnar, sérstaklega þegar kemur að náttúruvá. Því styð ég þetta að sjálfsögðu.

###

Virðulegur forseti. Það er ánægjulegt að sjá að það er verið að leggja fjármagn til þess að styðja við bændur sem í dag berjast í bökkum við það að halda rekstrinum gangandi. Það er von mín að þetta sé einungis fyrsta aðgerðin sem ríkisstjórnin leggur til til þess að styðja við bændur, sérstaklega unga bændur sem búa við mikinn vanda nú vegna hárra vaxta og verðbólgu.

###

Virðulegi forseti. Mig langar líka að fagna þessari aukafjárveitingu til Landhelgisgæslunnar. Við höfum séð það á undanförnum vikum hversu mikilvægt það er að hafa öfluga viðbragðsaðila þegar móðir náttúra minnir okkur á það hversu lítil í rauninni við erum. Það er von mín að það sé ekki bara veittur aukapeningur nú fyrir þetta ár heldur að unnið sé í því að tryggja góðan rekstrargrundvöll Gæslunnar, þeirra þyrlna og þeirra flugvéla og skipa sem þau hafa því að þetta eru tæki sem mega ekki bregðast þegar neyðin bankar upp á.

###

Virðulegur forseti. Það hryggir mig mikið að sjá öll þessi rauðu ljós hér uppi. Hér er fólk ekki að greiða atkvæði samkvæmt sannfæringu sinni því að ég veit að þið eruð hér inni sannfærð um að við þurfum að standa með frændum okkar í Úkraínu. Þetta er leið til þess að sýna þeim í verki að við stöndum með þeim. En því miður virðist þetta ætla að falla nákvæmlega eftir flokkspólitík þegar maður hefði vonað að hér stæði fólk með sannfæringunni.

###

Heyr, heyr.Frú forseti. Mig langar bara að nota tækifærið, af því að það er svo sjaldan sem við höfum alla ráðherrana hérna, til að minna hæstv. háskóla-, iðnaðar- og nýsköpunarráðherra og hæstv. innviðaráðherra á að ég á tvær ósvaraðar fyrirspurnir hjá hvorum ráðherra sem ekki hefur verið svarað í 59 daga og ekki hefur einu sinni verið beðið um að fá að svara síðar. Mig langaði bara að nota tækifærið og biðja forseta um að ýta aðeins á þetta því að við viljum endilega fá svör við þessum fyrirspurnum.

###

Virðulegur forseti. Nú standa yfir umræður um það lagafrumvarp sem hefur hvað mest áhrif á líf fólks hér á landi, fjárlagafrumvarpið fyrir næsta ár. Það ætti engum að koma á óvart að mælendaskrá fyrir þetta frumvarp er þéttsetin og sitt sýnist hverjum. Fyrir hinn almenna borgara og sum okkar sem á Alþingi sitjum er þetta frumvarp, sem er einar 370 síður, eins og latína og erfitt að skilja það sem þarna er lagt fram. Fyrir þingmann eins og mig sem er á mínu fyrsta kjörtímabili var mikill fengur að hafa fjárlaganörd með mér í flokki, hv. þm. Björn Leví Gunnarsson, en eftir hans löngu setu hér á þingi, og hann var nær alltaf fulltrúi Pírata í hv. fjárlaganefnd, hefur hann ansi góða innsýn inn í það hvernig þetta flókna frumvarp virkar.

Við fyrstu sýn gæti maður haldið að frumvarpið gengi aðallega út á það að deila út fjármagni til hinna og þessara sviða og aðalumræðurnar séu um það hvort styrkja eigi náttúruminjasafn í þessu þorpi eða byggðasafn í hinu næsta. Sannleikurinn er hins vegar sá að undirliggjandi eru í raun mun dýpri ákvarðanir sem hafa djúpstæð áhrif á það hvers konar samfélagi við búum í. Þetta á sérstaklega við um það hvers konar hagstjórn við viljum iðka hér á landi. Þegar kemur að hagstjórn þá er mikilvægt að hafa í huga að það eru til margar kenningar og aðferðafræði, sumt er gott og annað ekki eins gott. Það er líka mikilvægt að átta sig á því að mismunandi hagstjórn getur komið sér vel eða illa fyrir mismunandi hópa þjóðfélagsins. Sumar eru byggðar á því að láta markaðinn ráða öllu á meðan aðrar reyna að jafna ábyrgðina og áhrifin á mismunandi þjóðfélagshópa.

Það er líka vert að hafa í huga að það eru engar töfralausnir til þegar kemur að því að tækla það ástand sem við lifum við núna þar sem vextir og verðbólga eru há. Við tökum ekki upp evru á morgun og allt verður miklu betra. Til að tækla svona ástand þurfum við samhent átak, ekki bara á einu sviði heldur öllum. Að sama skapi er varhugavert að festast í eldgömlum kreddum úr hagfræðinni eins og að alls ekki megi hækka skatta og aðalatriðið sé að skera niður báknið. Stundum þurfum við nefnilega að fjárfesta til skamms tíma til að spara til lengri tíma. Stundum þurfum við líka að jafna byrðina með því að fá þá sem þéna nóg til þess að styðja við þá launalægstu sem verða hvað verst úti í hávaxta- og háverðbólguumhverfi.

Þegar rýnt er í fjárlagafrumvarpið sjálft og hin ýmsu nefndarálit sem því fylgja er áhugavert að sjá þá nálgun sem mismunandi flokkar horfa til þegar kemur að hagstjórninni. Það væri ansi athyglisvert að sjá þá útkomu sem yrði ef breytingartillögur allra flokka yrðu samþykktar. Það er alls ekki svo víst að útkoman yrði eitthvað verri fyrir almenning en sú sem kemur í raun upp úr kafinu í lok næsta árs þegar áföll og sértækar aðgerðir hafa leitt til margvíslegra ófyrirséðra fjárútláta. En kannski er það meira verkefni fyrir einhvern í doktorsnámi í hagfræði.

Það er hins vegar athyglisvert að rýna dýpra í frumvarpið og nefndarálitin og sjá hinar mismunandi áherslur. Þar eru flokkarnir mjög oft að tala til sinna kjósenda með aðgerðum sem þeir telja að samrýmist opinberum stefnum sínum. Sjálfstæðisflokkurinn vill sýna fram á stöðugleika sem í raun þýðir að skattar séu ekki hækkaðir á þá ríku og að báknið sé skorið niður. Framsókn vill tryggja að bændastéttin lifi af. Flokkur fólksins vill bæta kjör öryrkja og aldraðra. Samfylkingin vill tryggja jöfnuð og við Píratar viljum bjarga umhverfinu með grænum hvötum. Inni á milli í tillögum allra flokka er að finna góðar hugmyndir um það hvernig við sem þjóð getum haldið áfram að blómstra á sama tíma og við tryggjum að enginn sé skilinn út undan og að umhverfið líði ekki fyrir vöxt samfélagsins.

Vandamálið er hins vegar það að þegar kemur að hagstjórninni þá virðist það vera ómögulegt fyrir okkur stjórnmálamenn að hlusta á hvert annað og þeim mun síður að viðurkenna að einhver annar en við sjálf geti komið með góðar hugmyndir. Eru hugmyndir Samfylkingarinnar um hvernig nýta megi vaxta- og barnabætur í auknum mæli til að styðja við bakið á barnafjölskyldum og ungu fólki lausn sem vert væri að skoða til hlítar? Eflaust. En fyrst sú hugmynd kom frá Samfylkingunni þá er enginn séns að það sé farið í grandskoðun á henni og þeim mun síður að ríkisstjórnin taki hana upp á sína eigin arma. Eru allir þeir öryrkjar og ellilífeyrisþegar sem daglega hafa samband við hv. þm. Ingu Sæland bara einhverjir vælukjóar eða er fullt af götum í núverandi kerfi sem þarf að laga? Já, ég er nokkuð viss um að það er fullt af hlutum sem betur mættu fara en því miður, fyrst ábendingarnar koma í gegnum rangan aðila, er ekkert hlustað á þær.

Ég gæti haldið áfram að tala um ábendingar okkar Pírata um þörf á frekari grænum hvötum en ég held að þið séuð kannski farin að átta ykkur á því að eins og staðan er á Alþingi í dag þá er ekki hlustað á góðar hugmyndir, einfaldlega af því að þær koma ekki frá þeim sem eru við völd.

Ég er kannski svona einfaldur í hugsun að ég trúi því að allir geti komið með góðar hugmyndir og að með því að hlusta á hvert annað gætum við komið með betri lausnir til handa því samfélagi sem við búum í. Við höfum dæmi úr sögunni, t.d. þegar nýsköpunarstjórnin fræga var stofnuð. Þar voru leiðtogar sem voru tilbúnir að hlusta á ólík sjónarmið og finna hinn gullna meðalveg sem leiddi til þess að við Íslendingar hættum að vera þróunarland og urðum ein af ríkustu þjóðum heims í dag. Við þurfum einnig að muna að það samfélag og það umhverfi sem við lifum við í dag er gjörólíkt því sem við höfum lifað við undanfarna áratugi. Okkur fjölgar mjög ört, ekki vegna þess að við séum duglegri að búa til börn heldur vegna þess að landamæri, a.m.k. innan Evrópu, heyra nú sögunni til og íbúar á EES-svæðinu geta á auðveldan hátt flust hingað til lands til að vinna, sem betur fer, því að á síðustu tíu árum höfum við upplifað ótrúlegan vöxt þegar kemur að komu ferðamanna hingað til lands. Hingað koma nú fimm sinnum fleiri ferðamenn á hverju ári en íbúar þessa lands. Sú þróun hefur tryggt okkur Íslendingum hagvöxt ár eftir ár en á sama tíma kallar það á breytingu. Hvar værum við án allra þessara útlendinga sem koma hingað til lands til að vinna? Við gætum svo sannarlega ekki sinnt öllum þessum ferðamönnum ef þeir hefðu ekki valið að koma hingað.

Við lifum líka í samfélagi þar sem fólk lifir lengur en það gerði fyrir örfáum áratugum. Það þýðir einnig að aldursdreifing breytist og kostnaðurinn við að sinna fólki eftir að það hættir að vinna eykst. Við erum með heilbrigðiskerfi sem nú þarf að vera tilbúið að þjónusta ekki bara íbúa þessa lands heldur líka alla þá ferðamenn sem veikjast eða slasast. Við erum með skólakerfi sem nú þarf að takast á við þá áskorun að 20% nemenda tala ekki íslensku sem sitt móðurmál. Við erum með skattkerfi sem er að mestu leyti byggt upp miðað við að fólk sé starfsmenn fyrirtækja á meðan raunin er að stærri og stærri hópur fær sínar tekjur skattlagðar í gegnum mun lægri fjármagnstekjuskatt.

Já, við þurfum að aðlaga okkar samfélag og okkar hagkerfi að breyttum tímum. Við þurfum að hætta að lifa í fortíðinni og takast á við fjölbreytileikann sem samfélagið okkar stendur frammi fyrir. Þar þýðir ekkert að vera með íhaldssemi og trúa því að fyrst við höfum alltaf gert hlutina á einn veg þá þýði það að slík leið muni ávallt virka í framtíðinni. Það er kominn tími til þess að við tökum hagkerfið okkar til gagngerrar endurskoðunar, að við sameinumst um lausnir sem tryggja möguleika okkar til þess að takast á við áskoranir framtíðarinnar, hagkerfi þar sem tækifærin eru ekki heft en á sama tíma er öryggisnet sem tryggir öllum grundvallarlífsviðurværi. Ef við hlustuðum á hvert annað og nýttum okkur þau gögn sem til eru þá er ég viss um að hægt væri að koma hér á velferðarsamfélagi þar sem nýsköpun og framtakssemi er verðlaunuð.

Eitt stærsta verkefni næsta árs er að ráða niðurlögum á verðbólgunni og tryggja að hér sé lægra vaxtastig. Það næst ekki með gífuryrðum úr þessum ræðustól eða með keppni um hverjir skrifa fleiri greinar í fjölmiðla eða fá flest læk á samfélagsmiðlum við skammir eða faguryrði um eigin hugmyndir. Ef við virkilega viljum ráðast á verðbólgudrauginn þá þurfum við samstillt átak. Við þurfum að fá sameiginlegan skilning á því hvað það er sem heldur í raun uppi verðbólgunni. Þar þurfum við að hafa opinn aðgang að öllum þeim gögnum sem fyrir liggja. Síðan þurfum við að skoða hvern áhrifaþátt fyrir sig og ná saman um aðgerðir til að lækka hana, bæði aðgerðir sem hægt er að fara í strax en líka aðgerðir til lengri tíma. Einhverjar aðgerðir hafa neikvæð áhrif á hópa samfélagsins og þá þurfum við að finna leiðir til þess að draga úr þeim áhrifum hjá þeim sem líða hvað mest fyrir þær. Á sama máta eru aðrir í samfélaginu sem eru með breiðari bök og geta þannig tekið á sig meiri byrði í þessu samstillta átaki við að lækka vexti og verðbólgu.

Áhrif gjaldahækkana hjá ríki og sveitarfélögum spila þarna inn í og er þá nauðsynlegt að finna leiðir til þess að afla fjár á annan máta frá þeim sem eru aflögufærir. Já, þarna þarf kannski að skoða hluti eins og að hækka skatta á fjármagnstekjur eða að hækka auðlindagjöld. En það er mikilvægt að við sláum ekki allar hugmyndir sem þetta snerta út af borðinu einfaldlega af því að þær samrýmast ekki stefnu sem miðast við góðæristímabil.

Við þurfum einnig að finna leiðir til að hagræða í rekstri ríkisins en eins og öll okkar sem höfum verið í rekstri þekkjum þá þýðir ekki að fara bara í flatan niðurskurð. Við sjáum það einna best innan heilbrigðisþjónustunnar þar sem niðurskurður í legurýmum og hjúkrunarheimilum orsakar það að bráðamóttakan yfirfyllist af fólki sem ekki er hægt að útskrifa annað. Dagurinn á bráðamóttöku kostar fimm til tíu sinnum meira en dagurinn á legudeild og þannig hleðst einfaldlega upp vandinn. Aðgerð sem átti að spara leiddi í raun til miklu hærri útgjalda. Í staðinn fyrir þetta þurfum við að fara í betur hugsaðan niðurskurð þar sem hann á við og einnig þurfum við stundum að fara í fjárfestingar til skemmri tíma sem munu leiða til sparnaðar og hagræðingar til lengri tíma. Aftur er þetta eitthvað sem við sem höfum verið í rekstri þekkjum vel. Skammtímafjárfesting skilar oft margföldum sparnaði til framtíðar. Hættum því að fara af stað með hinn bitlausa niðurskurðarhníf og förum frekar í gagngera vinnu við að umbylta og spara til framtíðar.

Áður en ég lýk máli mínu langar mig að nefna þrjú atriði sem ég tók eftir við skoðun á frumvarpinu með núverandi breytingartillögum meiri hlutans sem ég reikna með að verði samþykktar hér seinna í vikunni. Í fyrsta lagi hefst nefndarálit meiri hlutans á því að fjalla um óvissuna vegna jarðhræringa á Reykjanesskaga og síðan er fjallað um að mikilvægt sé að fara í mótvægisaðgerðir og stórauka áherslu á forvarnir þegar kemur að náttúruvá. Öllu þessu er ég hjartanlega sammála en því miður virðist alveg skorta á að meiri hlutinn sé að setja sérstakt fjármagn í að byggja upp áfallaþol samfélagsins til lengri tíma. Það er von mín að þarna sé hægt að bæta úr enda nokkuð fyrirséð að við sem þjóð þurfum á næstunni ekki einungis að eiga við aukna eldvirkni á Reykjanesskaga heldur einnig takast á við auknar afleiðingar loftslagsbreytinga.

Í öðru lagi tel ég að það fjármagn sem ætlað er til Úkraínu á næsta ári sé verulega vanmetið. Jafnvel þó að stríðinu ljúki á morgun er mikið uppbyggingarstarf fram undan og við Íslendingar komumst ekki hjá því að taka virkan þátt í slíku. Að sama skapi er ekkert fjármagn eyrnamerkt í að takast á við afleiðingar hinna skelfilegu átaka í Miðausturlöndum en þar þurfum við Íslendingar einnig að leggja okkar af mörkum.

Í þriðja lagi er sorglegt að sjá að stuðningur ríkisins við starf Samtakanna '78 er smánarlega lítill á tímum þar sem verulegt bakslag hefur orðið í réttindabaráttu hinsegin og kynsegin fólks. Sem sú þjóð sem hefur stigið hvað lengst í þessari baráttu er mikilvægt að við stöndum þétt við bakið á þeim sem finna hvað mest fyrir þessu bakslagi. Samtökin '78 reka ótrúlega mikilvæga og öfluga ráðgjafarþjónustu sem ásóknin hefur stórlega aukist í eftir að bakslagið reið yfir. Þar hefði ég viljað sjá stjórnvöld taka mun virkari þátt. Ég treysti á það að stjórnarþingmenn sýni stuðning sinn í verki þegar kemur að þessari baráttu.

Nýlega urðu lyklaskipti í fjármálaráðuneytinu en flest af því sem hér er rætt var þegar meitlað í stein þegar nýr ráðherra tók við lyklunum. Hæstv. núverandi fjármála- og efnahagsmálaráðherra hefur sýnt það í fyrra starfi sínu sem utanríkisráðherra að hún er tilbúin til að starfa þvert á flokka þegar kemur að krísum eins og t.d. innrás Rússa í Úkraínu. Ég skora því á hæstv. fjármála- og efnahagsráðherra að sýna sama samstarfsvilja þegar kemur að því að takast á við þá efnahagskrísu sem við stöndum frammi fyrir, að vera tilbúinn til að hlusta á hugmyndir annarra flokka, að vera tilbúinn til að aðlagast breyttum tímum og að finna hinn gullna meðalveg sem tryggir betra samfélag fyrir alla.

###

Virðulegi forseti. Mig langar að byrja á því að þakka hv. framsögumanni fyrir góða vinnu við mikilvægt frumvarp og þakka nefndinni allri fyrir að hafa unnið það skjótt og vel. Hér er um mjög mikilvægt frumvarp að ræða fyrir stóran fjölda fólks sem hefur þurft að yfirgefa aðstæður eftir náttúruhamfarir. Við höfum sýnt það hér á Alþingi að þegar kemur að þessum málum þá getum við staðið saman og unnið mjög vel að því að tryggja að vel sé tekið utan um fólk í þessum aðstæðum.

En mig langar að hvetja hæstv. innanríkisráðherra og/eða hv. velferðarnefnd til að horfa aðeins til framtíðar. Við búum á landi þar sem atvik eins og þau sem við upplifðum í Grindavík geta átt sér stað hvenær sem er og við sáum það nú bara á dögunum hversu lítið þurfti til til að jafnvel þyrfti að flytja fullt af fólki  frá Vestmannaeyjum. Það voru ekki náttúruhamfarir sem orsökuðu það heldur einfalt slys. En við búum í landi þar sem náttúruhamfarirnar gerast, þær gerast án viðvörunar. Það að setja sérstök lög til að tækla svona mál tekur tíma og er óþarfi. Það væri hægt að gera svipað  og við ákváðum hér á Alþingi 1973 þegar við uppgötvuðum að við höfðum ekki búið til neitt til að tryggja húsnæði fólks þegar það eyðileggst vegna náttúruhamfara. Þá   bjuggum við til það sem þá var kallað Viðlagasjóður. Síðan þróaðist það yfir í það sem heitir í dag Náttúruhamfaratrygging Íslands. Af hverju? Jú, m.a. vegna þess að við vissum að það var of seint í rassinn gripið, eins og það er kallað, að framkvæma hlutina eftir hamfarirnar verða.

Þess vegna langar mig að hvetja ráðuneytin, bæði innviðaráðuneytið sem og félags- og vinnumarkaðsráðuneytið, til  að taka þessa góðu vinnu  sem unnin var til að tryggja bæði framfærslu og húsnæðisstuðning við Grindvíkinga og setja vinnu í gang við  að búa til lög eða búa til greinar í lögum sem gera það að verkum að við getum virkjað svona stuðning um leið og náttúruhamfarir verða hér á landi og þannig verið fljót að eyða þeirri óvissu sem fólk sem gengur í gegnum þær upplifir. Þó að það sé búið að lýsa því yfir í ríkisstjórninni að það verði stutt við þetta, þó svo að þingið sé búið að taka málið inn, þó svo að við séum að klára þetta mál núna þá er fólk samt búið að lifa í óvissu vegna þess að það veit aldrei: Fell ég undir þessi lög eða ekki? Mun þetta styðja mig í mínu ástandi? Það veit það ekki fyrr en búið er að samþykkja lögin. Þess vegna er svo mikilvægt að við hjálpum til við að eyða þessari óvissu alltaf í framtíðinni, strax, með því að eiga svona lög tilbúin. Ég hvet nefndina sem  fjallar um þetta, ég held að velferðarnefnd sé með bæði þessi  mál,  og ég hvet ráðuneytin og hæstv. ráðherra líka til að gera það. Ég fagna þessu frumvarpi og styð það eindregið.

###

Frú forseti. Hér erum við að ræða mál þar sem verið er að laga það í löggjöfinni hjá okkur að þeir sem selja hér búnað til notkunar í fiskiskipum gátu ekki prófað þennan búnað nema fara með skipin út fyrir landhelgina, til þess eins að geta prófað hvernig allt virkaði. Það sem er mjög ánægjulegt er að þarna er verið að tryggja það að hér sé hægt að stunda nýsköpun og fundin leið til þess að tækla það hvernig hægt sé að gefa þessum aðilum leyfi til að framkvæma hlut sem hefur ekkert með sjálfar fiskveiðarnar að gera heldur það að geta selt þennan búnað og prófað hann á góðan máta. Það er mjög ánægjulegt að atvinnuveganefnd öll tók þetta mál fyrir og stendur einhuga á bak við það. Það er von mín að við pössum að taka fyrir svona hluti og finnum leiðir til þess að tryggja það að nýsköpun geti átt sér stað og séum óhrædd við að taka við ábendingum um slíkt frá þeim sem eru að stunda nýsköpun, frá þeim sem eru að reyna að búa til störf hér á landi, að við tökum þeim opnum örmum og finnum leiðir eins og þessa; það er leyft að veiða fisk, prófa vélarnar og fiskurinn rennur allur til ríkissjóðs. Með öðrum orðum er enginn kostnaður við þetta. Við verðum að reyna að hugsa út svona lausnir því að með því að opna fyrir það að prófa þetta verða íslensk fyrirtæki sem stunda framleiðslu á búnaði fyrir skip samkeppnishæfari. Þetta er hægt á mörgum öðrum sviðum sem við þurfum bara að vera opin fyrir hér á Alþingi að taka fyrir. Þetta er einfalt frumvarp. Það er einföld lausn búin til. Þetta fer hratt og vel í gegnum nefndir þingsins og nýsköpunin blómstrar.

###

Frú forseti. Mig langaði bara að koma hér örstutt upp og lýsa yfir ánægju minni með að hér sé verið að ganga skref í áttina að því að opna betur upp aðgengi að gögnum. Ákvörðun nr. 190/2022 felur einmitt í sér að yfirvöld þurfa að láta safna, framleiða, fjölfalda og dreifa mikilvægum og margvíslegum upplýsingum. Þarna er verið að tryggja aðgang almennings að gögnum sem síðan er hægt að nýta á ýmsan máta. Gott dæmi um þetta gætu verið t.d. gögn um veður og jarðskjálfta, eitthvað sem við Íslendingar tengjum vel við núna á þessum tíma, að með því að gera gögnin opinber og gera þau opin og aðgengileg hverjum sem er þá geti t.d. vísindamenn og aðrir annars staðar frá fengið aðgang að gögnum sem þeir geta síðan nýtt sér í sínar rannsóknir. Það sem er líka gott við þetta er að við erum að fá aðgengi að alls konar gögnum sem ríkið er með og heldur utan um sem gefur okkur t.d. nýja möguleika á því að taka betur upplýstar ákvarðanir með því að gera þessi gögn aðgengileg. Það er hins vegar sárt að segja að íslenska ríkið er mjög langt á eftir þegar kemur að því að opna upp sín gagnasett. Það er von mín að með því að samþykkja þessa ákvörðun nr. 190/2022 verði gert átak í því að bæta aðgengi að þessum gögnum.

Svo langar mig að nefna að þarna er líka verið að samþykkja ákvörðun sameiginlegu EES-nefndarinnar nr. 50/2023 sem fjallar um nafnskírteini og öryggi persónuskilríkja en við höfum einmitt nýverið samþykkt lög á Alþingi sem öðluðust gildi bara nú fyrir helgi. Það er ánægjulegt að sjá að það var farið eftir þessum reglum um hvernig tryggja ætti öryggi og efla öryggi þeirra nafnskírteina út frá þessari ákveðnu reglugerð. Þannig að hér eru góðir hlutir að koma frá Evrópusambandinu og mæli ég með því að menn kynni sér þetta og samþykki þegar kemur til atkvæðagreiðslu.

###

Forseti. Ég ætla ekki að lengja mál mitt mikið því það er búið að ræða ansi mikið um þetta mál. Reyndar finnst mér að ansi margt annað hafi verið rætt heldur en akkúrat þetta mál. Ég var farinn að halda að ég þyrfti kannski að rölta yfir á skrifstofu mína og ná í eintak af nefndaráliti fossanefndar frá 1917–1918 og lesa það hér upp þannig að ég tæki við söguskýringum eins og aðrir þingmenn. Mér fannst það vera orðið óþarfi því það sem við erum að fjalla um, eins og hv. þm. Þórarinn Ingi Pétursson nefndi, er að forgangsraða orku til einstaklinga og almennings. Það er mjög mikilvægt að við gerum það því ekki viljum við að við þurfum að hafa rafmagnslaust á ákveðnum tímum dags fyrir ákveðin svæði einfaldlega vegna þess að við eigum ekki nóga orku, sem er einmitt nokkuð sem ýmsir staðir í heiminum hafa þurft að gera. Þegar ég bjó í Afríku var það jafnvel venja að svo væri vegna þess að þar var ekki verið að framleiða nóg af raforku.

Eins og ég sagði, frú forseti, ætla ég ekki að tefja þetta um of. Ég ætla heldur að reyna að drífa mig heim því það verður raforkulaust hjá mér frá miðnætti til kl. 2 í nótt, ekki vegna þess að það sé skortur á rafmagni, sem betur fer, heldur er verið að laga dreifilínurnar í kringum Svartsengi vegna varnargarðanna sem verið er að vinna og því fáum við ekki neitt rafmagn á Suðurnesjunum í tvo tíma. Það er allt í lagi. Við getum sætt okkur við það því það er til að verja Svartsengi. En ég vona svo sannarlega að svo þurfi ekki að vera á hverri nóttu eða á hverjum degi vegna þess að ekki sé nóg af rafmagni.

###

Herra forseti. Það hefði verið gaman ef hæstv. ráðherra hefði getað svarað spurningunni um það hversu mikill ríkisstuðningur felst í því að láta flugfélögin fá þetta endurgjaldslaust. Einnig langar mig að spyrja hæstv. ráðherra: Í frumvarpinu er verið að taka í lög tvær tilskipanir, 2023/958 og 2023/959, sem ekki hafa verið teknar upp í EES enn sem komið er. Er það ekki dálítið að hlaupa of hratt að vera að setja inn tilskipanirnar áður en þær hafa verið teknar inn í samninginn?

###

Frú forseti. Mig langar að spyrja hæstv. ráðherra út í bráðabirgðaákvæði II sem fjallar um endurgjaldslausar heimildir vegna flugs, losunarheimildir sem flugfélögin fá. Mig langar að spyrja hæstv. ráðherra: Verða losunarheimildirnar sem flugfélögin fá ókeypis teknar úr potti sem ríkið gæti annars selt og haft tekjur af? Og hversu mikill ríkisstuðningur væri það? Er hæstv. ráðherra ánægður eftir alla þessa fundi íslenskra stjórnvalda með fólki í Brussel með að útkoman sé sú að íslenska ríkið megi úthluta losunarheimildum sem annars hefðu verið boðnar upp? Og að lokum: Er þessi aðlögun alveg 100% örugglega í hendi? Það er bara vísað í samkomulag við framkvæmdastjórn Evrópusambandsins varðandi þessa aðlögun. Er alveg öruggt að hún sé studd af ráðinu og ef svo er, af hverju er það ekki nefnt í frumvarpinu?

###

Frú forseti. Ég þakka hv. þingmanni fyrir seinna andsvarið. Ég held að hv. þingmaður ætti að kynna sér hvernig þessar aðstæður eru. Hér erum við ekki að tala um einhver falleg loft, eins og hv. þingmaður kallaði það, fyrir listamenn. Hér erum við að tala um það að búið er að taka iðnaðarhúsnæði og búa til örlítil 2 m², 3 m², 4 m² herbergi sem fólk leigir dýrum dómum. Það er sko ekki einhver listamannaparadís. Ég held líka að áður en að ég tæki við iðnaðarráðuneytinu, eins og hv. þingmaður lagði til, myndi ég nú yfir góðum kaffibolla og kökum fara yfir starfið með núverandi hæstv. ráðherra, fá að vita hvort það sé nú skemmtilegt starf til að taka við. En ég ítreka það enn og aftur: Ég er hjartanlega sammála öllu því sem kemur fram í þessu frumvarpi og vona að það fái skjóta og góða afgreiðslu innan þingsins því að þetta er gott mál. En við megum ekki skýla okkur bak við það að við séum að laga öryggisreglur. Við þurfum að taka á þessu vandamáli sem er óleyfisaðsetur í atvinnuhúsnæði þar sem fólk er búandi, ekki bara við aðstæður sem eru hættulegar heldur líka algerlega ómannúðlegar.

###

Frú forseti. Ég þakka hv. þingmanni fyrir andsvarið. Ég myndi að sjálfsögðu byrja með þessi lög. Rétt eins og ég hef sagt hér áður: Þetta eru góðir punktar sem  slökkvilið og aðrir hafa sagt að sé mikil þörf á. Ég hefði kannski gengið jafnvel aðeins lengra í sumum hlutum og jafnvel sett hærri sektir á þá sem brjóta reglurnar og ýmislegt þess háttar. Hins vegar held ég að það  sé mjög mikilvægt  að  sérstaklega sé horft til þess hverjir búa í raun í þessu húsnæði. Það eru, eins og ég sagði áður, útlendingar og það er fólk sem hefur hvað minnst á milli handanna, fólk sem lifir við fátækt.

Þar þurfum við að fara í aðgerðir. Það er hægt að fara í aðgerðir eins og t.d. að setja takmörk á það hversu mikið húsnæði er í útleigu í gegnum hluti eins og Airbnb. Það er hægt að setja takmark  eða hærri skatta á það ef þú átt fleiri en tvö húsnæði og ert að leigja það út. Það eru til alls konar aðgerðir sem við höfum séð í  löndum í kringum okkur sem eru notaðar til þess að auka það hversu mikið magn af húsnæði er í rauninni laust en ekki notað undir bara ferðamenn og annað.

Þetta eru allt saman leiðir sem hægt er að fara. Svo myndi ég fara í það að byggja fullt af húsnæði fyrir þá sem eru með minna á milli handanna. Það er t.d. núna búið að tilkynna það að ríkið ætlar að kaupa íbúðir í gegnum húsnæðisfélög, Bjarg og ég man ekki hvað hitt var, fyrir Grindvíkinga. Af hverju erum við ekki að gera það nákvæmlega sama fyrir þetta fólk og losa okkur við fólk úr iðnaðarhúsnæði?

###

Frú forseti. Ég þakka hæstv. ráðherra fyrir seinna andsvarið. Ég held að vandamálið sé að við erum ekki að horfa nógu langt fram í tímann. Við búum til einhverjar stefnur en förum ekki í aðgerðir og þær aðgerðir eru heldur ekki fjármagnaðar. Það er einfaldlega ekki nóg að byggja 800 íbúðir á þessu ári og 1.000 næsta ári og 1.000 á þarnæsta. Það sem við þurfum að gera er að horfa á það, eins og hæstv. ráðherra sagði, að hingað er að koma fleira og fleira fólk vegna þess að hér er gott að lifa. Við erum ekki að fjölga okkur nóg þannig að það er eins gott að við séum að fá fólk hingað og við þurfum að miða okkar aðgerðir við það. Það þarf ríkisstjórnin að sýna í verki en ekki bara í einhverjum fallegum stefnum sem síðan eru ekki fjármagnaðar og aldrei er farið eftir.

###

Frú forseti. Ég þakka hæstv. ráðherra fyrir andsvarið og spurninguna sem hæstv. ráðherra svaraði sjálfur í lokaorðum sínum, sem er einmitt að það þarf að byggja meira húsnæði. En því miður virðist ríkisstjórnin ekki vera með nægilega mikið af plönum og aðgerðum til að auka það sem er verið að byggja. Þvert á móti er ríkisstjórnin að draga lappirnar í því að eiga við verðbólguna og hátt vaxtastig, sem er akkúrat það sem stoppar að það sé verið að byggja húsnæði. Þannig að ég spyr bara ráðherra á móti: Hvað ætlar ráðherra að gera til þess að það sé farið að byggja hér af einhverju ráði en ekki bara segja: Við erum með starfshóp um þetta og hitt? Ég er hins vegar algerlega sammála hæstv. ráðherra þegar kemur að því að það sem hér í þessu frumvarpi stendur, það er allt af hinu góða. En það að við skulum þurfa að bíða í sjö ár eftir því að við útvegum fólki eitthvert annað húsnæði og við setjum einhverjar reglur sem banna algerlega að leigja út slíkt húsnæði, það er allt of langur tími að mínu mati.

###

Frú forseti. Það er ánægjulegt að sjá að hér er frumvarp sem snertir margt af því sem bæði slökkvilið og Húsnæðis- og mannvirkjastofnun hafa verið að þrýsta á að sé gert til breytinga til að auka öryggi þeirra sem búa í óleyfisbúsetu í atvinnuhúsnæði. En því miður nær þetta frumvarp bara eins langt og það nær, þ.e. það tekur ekki á því að við erum að gefa afslátt af lögum og reglum sem kosta mannslíf.

Það hlýtur að vera skrýtið að sjá í lögum að við erum að fjalla um hluti þar sem fólk er að gera eitthvað í óleyfi. Við erum í rauninni að gefa leyfi til að vera með óleyfi. Það hljóta að vera með skrýtnari lögum þegar við erum farin að setja lög um það sem fólk er að gera og við leyfum því að gera það ólöglega.

En það er algerlega óverjandi að þúsundir einstaklinga þurfi að búa við hættulegar og ómannsæmandi aðstæður. Það er nú þannig að þeir sem búa í þessu húsnæði eru flestir hverjir ekki íslenskir ríkisborgarar og þeir íslenskir ríkisborgarar sem búa þarna eru oft þeir sem hafa hvað minnst á milli handanna. Maður spyr sig: Ef við hefðum þurft að upplifa jafnmörg dauðsföll íslenskra ríkisborgara í óleyfishúsnæði, væru ekki  komnar hér alvöruneyðaraðgerðir og neyðarástand? Það að við séum ekki komin með leiðir og frumvörp til að tækla þetta, að fólk megi einfaldlega ekki og geti ekki og það sé hreinlega bannað að leigja út íbúð eða atvinnuhúsnæði til aðseturs á meðan fólk er að deyja við þessar aðstæður, er okkur Íslendingum til skammar.

###

Forseti. Það er mikilvægt að við sem þjóð séum ekki of stolt til að biðja um aðstoð þegar þess gerist þörf. Fyrir rétt rúmum tveimur vikum gengu skelfilegar hamfarir yfir Grindavík og þó svo að hægst hafi um þar þá getur ástandið enn brugðið til beggja vona. Í morgun var svo lýst yfir hættuástandi í Vestmannaeyjum af því að eina vatnsleiðslan frá meginlandinu er skemmd á stórum hluta og óvíst hvort hún haldi í allan vetur. Viðbragðskerfi okkar er ótrúlega öflugt miðað við þann mannfjölda sem hér býr en það, rétt eins og í flestum öðrum löndum, hefur sín þolmörk. Þegar stóráföll gerast sem viðbragðskerfi landa ráða ekki við að öllu leyti þá er mikilvægt að þjóðarstoltið komi ekki í veg fyrir það að óskað sé aðstoðar erlendis frá. Jafnvel stór lönd eins og Bandaríkin og Kína hafa kyngt sínu þjóðarstolti og óskað eftir aðstoð eftir stórfelldar náttúruhamfarir. Fyrir rúmri viku síðan sýndum við Íslendingar að við erum ekki of stolt til að biðja um aðstoð þegar á reynir. Almannavarnir óskuðu eftir því að teymi frá almannavarnasamstarfi Evrópu kæmi hingað til lands til að gefa ráð varðandi hamfarirnar í Grindavík og skoða hvort sá búnaður sem til er í Evrópu til að takast á við flóð gæti nýst ef reynt yrði að nota vatn til að styrkja varnargarða og hafa áhrif á stefnu mögulegs hraunstraums ef til eldgoss kæmi á svæðinu við Grindavík eða Svartsengi. Ráðleggingar þessa teymis munu nýtast viðbragðsaðilum hér til þess að skipuleggja fyrirbyggjandi aðgerðir enn betur og einnig gefa okkur Íslendingum betri skilning á því hvaða aðstoð við gætum fengið ef ástandið versnar. Hið fornkveðna, ber er hver að baki nema sér bróður eigi, á nefnilega vel við í dag og þá sérstaklega þegar stóráföll eins og náttúruhamfarir dynja yfir.

###

Virðulegi forseti. Ef við horfum hundrað ár aftur í tímann og skoðum læknavísindin sem þá voru til þá voru tvær einfaldar lausnir við öllum sjúkdómum. Annars vegar var það að tappa af smá blóði og hins vegar, til að hreinsa eitthvað, var kveikt í, bara brennt til grunna. Sem betur fer hefur læknavísindunum tekist að þróast aðeins í rétta átt en þegar kemur að riðunni þá höfum við verið svolítið föst í gömlu aðferðunum. Við höfum verið föst í þeim gömlu aðferðum að skera niður allt og síðan að hreinsa og helst skipta um allt. Þetta er sem betur fer loksins að þróast. Við erum farin að uppgötva þegar kemur að riðunni að ákveðin gen eru kannski vörn gegn henni, við erum að sjá að það er hægt að fara aðrar leiðir en að skera niður allan bústofninn. En við þurfum líka að huga að því hvernig við tökum utan um þá bændur sem lenda í þessu. Ef við horfum aftur til okkar sjálfra og læknavísindanna okkar þá höfum við séð t.d. hvernig við höfum tekið utan um fyrirtæki og einstaklinga sem lentu í smitsjúkdómi sem hét Covid og við höfum nú talað ansi mikið um hérna inni, hvernig við hugsuðum um þau og hvernig við bjuggum til lausnir til að hjálpa fólki. Það þurfa að sjálfsögðu að vera nýjar leiðir og betur úthugsaðar og þær þurfa að vera þannig að fólk sé í raun að fá bætur, að það þurfi ekki endalaust að berjast fyrir þeim heldur fái bætur fyrir það sem það er að missa og fyrir þá vinnu sem það þarf að fara í við hreinsun og annað, þannig að við getum tryggt það að bændurnir komi út úr þessu óskaddaðir.

###

Virðulegi forseti. Finnst hæstv. ráðherra eðlilegt að Matvælastofnun, sem heyrir undir hennar ráðuneyti, hyggist endurnýja leyfi hjá fyrirtæki sem stofnunin hefur sjálf nýlega farið fram á að verði rannsakað opinberlega? Matvælastofnun fór fram á opinbera rannsókn á meintum brotum Arctic Sea Farm á lögum um fiskeldi eftir að tvö göt fundust á kví fyrirtækisins í Kvígindisdal í Patreksfirði í ágúst á þessu ári, en lax frá kvíunum hefur fundist í fjölmörgum laxveiðiám síðan tilkynnt var um götin. Auk Arctic Sea Farm er fyrirtækið Arnarlax með tvær umsóknir um ný framleiðsluleyfi, 10.000 tonna umsókn í Ísafjarðardjúpi og 4.500 tonna umsókn í Arnarfirði, en Matvælastofnun lagði 120 millj. kr. stjórnvaldssekt á fyrirtækið í fyrra vegna brots gegn skyldum um að tilkynna um strok á fiski og beita sér fyrir veiðum á strokfiski. Þykir hæstv. ráðherra það við hæfi að endurnýja eða veita ný leyfi til fjölda ára til fyrirtækja sem annaðhvort eru til meðferðar hjá lögreglu eða hafa nú þegar hlotið stjórnvaldssekt fyrir brot á fiskeldislögum?

###

Virðulegi forseti. Matvælastofnun hefur nýlega unnið tillögu að endurnýjun á rekstrarleyfi Arctic Sea Farm í Patreksfirði og Tálknafirði en rekstrarleyfi fyrirtækisins féll úr gildi í ágúst. Beðið er endanlegrar staðfestingar á áhættumati siglinga, sem fyrirtækið framkvæmdi sjálft, áður en leyfi er gefið út en það á að gilda til 16 ára. Finnst hæstv. ráðherra eðlilegt að gefin séu út rekstrarleyfi til sjókvíaeldis fyrirtækja til 16 ára rétt áður en nýtt frumvarp ráðherra um lagareldi er lagt fyrir þingið? Í áformum um lagasetningu í samráðsgáttinni kemur fram að frumvarpið muni m.a. kveða á um leyfisveitingaferlið.

###

Frú forseti. Við höfum verið minnt á það á undanförnum vikum að við búum í landi þar sem náttúruhamfarir geta gerst. Við Íslendingar vöknuðum upp við vondan draum fyrir 50 árum síðan þegar gos hófst í Heimaey og við áttuðum okkur á því að það væru í rauninni engar tryggingar og ekki neitt sem næði yfir það þegar húsnæði og innbú fólks eyðileggst í náttúruhamförum. Árið eftir fylgdu mikil snjóflóð á Neskaupstað og í kjölfarið á þeim var farið í að búa til það sem í dag kallast Náttúruhamfaratrygging Íslands. En það er mikilvægt að átta sig á því að Náttúruhamfaratrygging Íslands er í rauninni tryggingafyrirtæki sem er í eigu íslenska ríkisins og sérhæfir sig í að tryggja fyrir því sem getur gerst þegar náttúruhamfarir dynja yfir en venjulegar tryggingar ná einmitt ekki til þess.

Þær stærstu hamfarir sem hingað til hefur þurft að takast á við í gegnum náttúruhamfaratryggingarnar var jarðskjálftinn á Suðurlandi 2008. Eitt af því sem gerðist á þeim tíma sem er vert að hafa í huga, sér í lagi þegar ég fer að tala um hvaða breytingar við erum að leggja til, er að þar var allt í einu ákveðið eftir að skjálftinn gerðist að það væri engin lágmarksfjárhæð tjóns sem þyrfti að hafa orðið, náttúruhamfaratryggingarnar myndu dekka það allt saman. Það að breyta reglum eftir á er alls ekki gott, a.m.k. ekki þegar það er gert á þennan máta og það höfðum við í huga þegar við vorum að vinna þetta frumvarp.

Þetta frumvarp var fyrst lagt fram síðasta vor. Það kom til vegna þess að enn og aftur dundu hamfarir yfir Neskaupstað. Ég var þeirrar gæfu aðnjótandi að heimsækja Norðfjörð akkúrat nokkrum dögum eftir þetta snjóflóð og fá að tala við Norðfirðinga, vita hvað þau voru upplifa og hvernig var verið að taka á þeirra málum. Og þá komst ég að því að til þess að draga úr því að það væri ekki bara hver sem er sem væri að sækja um fyrir alls konar lítil tjón þá hefði verið gerð breyting hér á Alþingi eftir skjálftann árið 2008 þar sem settar voru inn kröfur um ákveðna sjálfsábyrgð. Það er akkúrat sú krafa sem við teljum vera mjög óréttláta vegna þess að þegar þú missir húsið þitt og innbú þá er það mjög alvarlegt, alla vega í okkar huga sem stöndum á bak við þetta frumvarp, að það sé verið að krefja þig um eigin ábyrgð upp á allt að 1 millj. kr. Ástæðan fyrir því að eigin ábyrgðin var sett inn var til að lágmarka það hversu mörg tjón þyrfti að bæta vegna þess að þau vildu ekki þurfa að hugsa um öll litlu tjónin sem fara undir þessa upphæð. En það gerir það að verkum að ef þú átt innbú þá getur lækkað sú upphæð sem þú færð og ef þú átt hús þá lækkar líka hvað þú færð af því að það er alltaf þessi eigin ábyrgð sem er þarna inni.

Nú erum við að sjá skelfilega atburði gerast í Grindavík og við vitum ekki enn þá hvernig þeir atburðir enda, hversu mörg hús verða skemmd eða talin ónýt og því mikilvægt að við horfum til þess að þeir sem eiga þar um sárt að binda og eru að missa húsin sín þurfi ekki að standa uppi með það að hafa tapað allt að milljón krónum, einungis vegna þess að það er verið að passa upp á þessa lágmarksfjárhæð sem er tryggð, að hún sé ekki of lág. Það er einmitt sú tillaga til breytingar sem við leggjum til. Við leggjum til að í stað þess að sett sé sjálfsábyrgð þá verði lágmarksfjárhæðir þess vátryggða, þ.e. ekki sé hægt að biðja um bætur þegar tjón á innbúi er minna en 200.000 kr., þegar tjón á húseignum er minna en 400.000 kr. eða tjón á opinberum mannvirkjum er undir 1 millj. kr. Við leggjum einnig til að þessar breytingar öðlist gildi frá og með 25. mars 2023 en það er einmitt nokkrum dögum áður en hið skelfilega snjóflóð féll á Neskaupstað nú í vor.

En við þurfum einmitt að passa okkur á því að í svona tryggingaumhverfi þá eru Náttúruhamfaratryggingar Íslands með endurtryggingu og endurtryggingin er í rauninni samningur á milli tryggingafélagsins og endurtryggingafélagsins um það hvaða hluta endurtryggingafélagið mun borga. Ef sú upphæð sem Náttúruhamfaratrygging þarf að greiða út til fólks hækkar stórlega þá hefur það áhrif á endurtrygginguna og við viljum alls ekki gera það vegna þess að það gerðist árið 2008 með því að ráðherra sem stóð þar var spurður og hann sagði: Við borgum öll tjón. Það viljum við alls ekki gera, ekki breyta samningunum þannig að þetta hafi áhrif á náttúruhamfaratryggingarnar sjálfar og þess vegna leggjum við til að eigin ábyrgðin sem væri felld niður með þessu frumvarpi verði greidd beint úr ríkissjóði en ekki af Náttúruhamfaratryggingu. Þannig erum við að reyna að passa upp á að þetta hafi ekki alvarleg áhrif á endurtryggingaskilmálana. Það væri mjög slæmt vegna þess að það myndi gera það að verkum að það yrði mjög erfitt fyrir Náttúruhamfaratryggingu að fá endurtryggingar í framtíðinni. Við viljum gera þetta á réttan máta og fengum einmitt góðar leiðbeiningar frá Náttúruhamfaratryggingu um hvaða hluti mætti alls ekki gera og reyndum að halda okkur innan við það.

Á bak við þetta frumvarp standa þingmenn Pírata, þingmenn úr Flokki fólksins, Vinstri grænum og Samfylkingunni, og það er von okkar að þessum góðu hugmyndum um það hvernig við getum virkilega staðið við bakið á fólki, bæði á Norðfirði og í Grindavík, verði vel tekið af ríkisstjórn og þinginu þó að þær komi frá okkur sem sum hver erum í stjórnarandstöðu því að góðar hugmyndir eru alltaf góðar hugmyndir og þá sérstaklega núna á þessum erfiðu tímum þar sem við virkilega þurfum að standa með fólki sem er í neyð.

###

Virðulegi forseti. Fyrir 11 dögum síðan þurftu hátt í 4.000 íbúar Grindavíkur að yfirgefa heimili sín í skyndi. Margir fóru heim til vina og ættingja á meðan aðrir fengu inni í þeim fjöldahjálparstöðvum sem Rauði krossinn setti upp í Kópavogi, Reykjanesbæ og Árborg. Þökk sé velvilja einstaklinga, samtaka og fyrirtækja tókst að finna skammtímalausnir fyrir þau sem hefðu þurft að gista á beddum í íþróttasölum. Þetta eru samt allt skammtímalausnir og eins og bæjarstjórinn í Grindavík hefur bent á þá geta verið sex til níu mánuðir þangað til Grindvíkingar geta mögulega flutt aftur til síns heima. Það er því mikilvægt að finna leiðir til að leysa húsnæðisvanda Grindvíkinga til lengri tíma. Mörg þeirra sem yfirgáfu heimili sín hafa leitað á hinn almenna leigumarkað en þar er eftirspurn mun meiri en framboð og verð því miklu hærra en fólk sem einnig býr í óvissu um afkomu getur ráðið við. Mikilvægt er að stjórnvöld grípi þessar fjölskyldur með sértækum húsnæðisstuðningi til þeirra sem þurfa að fara á almennan leigumarkað. Á sama tíma er mikilvægt að stjórnvöld hugsi til þeirra einstaklinga sem eiga húsnæði sem hefur orðið fyrir það miklum skemmdum að taka þarf ákvarðanir um endurbyggingu, jafnvel á öðrum stað. Útvega þarf þessum fjölskyldum húsnæði sem þær geta dvalið í, ekki bara næstu mánuði heldur jafnvel út næsta ár. Þarna þurfum við að horfa til reynslunnar frá Heimaeyjargosinu en þá fengum við stuðning frá frændum okkar á Norðurlöndum til að byggja upp hverfi með svokölluðum viðlagasjóðshúsum víða um land, m.a. í Grindavík. Nauðsynlegt er að hefja vinnu við sambærilegar lausnir sem fyrst. Nú stendur upp á stjórnvöld að hafa hraðar hendur til að leysa húsnæðisvanda Grindvíkinga. Við í stjórnarandstöðu höfum lýst okkur reiðubúin til samstarfs en ekkert bólar á hugmyndum eða boðum um samstarf.

###

Frú forseti. Enn og aftur hefur móðir jörð minnt okkur Íslendinga á mátt sinn og það að við búum á eyju sem er enn í stöðugri mótun. Þeir kraftar sem leystir hafa verið úr læðingi eru af þeirri stærð að verk okkar mannanna eiga enga möguleika. Við horfum því upp á stórfellda eyðileggingu af völdum þeirra jarðskjálfta, landriss og landsigs sem nú á sér stað á sunnanverðu Reykjanesi.

Í miðju þessara skelfilegu hamfara er Grindavík og íbúar Grindavíkur upplifa nú atburði á skala sem við Íslendingar höfum blessunarlega ekki þurft að upplifa í rúma hálfa öld. Hugur okkar allra er því hjá þessum íbúum og forgangsvinna okkar hv. alþingismanna verður að vera að tryggja velferð og framtíð þessara íbúa. Öll önnur verk blikna í samanburði við þá vinnu.

Við Íslendingar erum svo lánsöm að eiga viðbragðskerfi á heimsmælikvarða. Hafandi starfað innan þessa kerfis í tæp 30 ár hef ég verið þeirrar gæfu aðnjótandi að fá að sjá það þróast og eflast í gegnum árin. Sem betur fer höfum við á undanförnum árum lagt aukið fjármagn í að styðja við uppbyggingu kerfisins. Það eru ekki nema níu ár síðan þeir félagar Víðir og Rögnvaldur, sem við þekkjum öll frá því úr heimsfaraldrinum, þurftu að skipta á milli sín 12 tíma vöktum í samhæfingarstöðinni þegar gaus í Holuhrauni. Þessar vaktir stóðu þeir svo mánuðum skipti því að fjárframlögin til almannavarna á þeim tíma dugðu einungis fyrir örfáum starfsmönnum.

Mikilvægt er að því aukna fjárframlagi sem kom til kjarnarekstrar almannavarna í kjölfar heimsfaraldursins sé ekki einungis viðhaldið heldur aukið, því augljóst er að álagið á viðbragðskerfið okkar mun einungis aukast á komandi árum nú þegar fleiri og fleiri eldstöðvakerfi eru að vakna af dvala og við förum að sjá auknar afleiðingar hér á landi af loftslagsvánni.

Viðbragðskerfi okkar eru einnig að miklu leyti byggð upp af sjálfboðaliðum frá Rauða krossinum og Slysavarnafélaginu Landsbjörg. Þar standa þúsundir einstaklinga vaktina dag og nótt og án þeirra væri ástandið mun alvarlegra. Það er samt mikilvægt að muna að þegar atburðir og aðgerðir dragast á langinn er ekki hægt að treysta einungis á sjálfboðaliða. Við þurfum því að huga að því hvernig við tryggjum langtímaaðstoð við íbúa Grindavíkur. Við erum enn í miðjum atburði. Það sést best á því að einungis fyrir örfáum mínútum síðan var Grindavík rýmd í annað sinn, því að gös mældust á mælitækjum Veðurstofunnar.

Hvort heldur sem það gýs eða ekki er augljóst að skemmdirnar og ástandið í Grindavík er skelfilegt og ansi erfitt fyrir nokkurt okkar að átta okkur á því hvernig íbúum Grindavíkur líður þessa dagana. Því er mikilvægt fyrir okkur öll sem þjóð að taka þessum íbúum opnum örmum og gera allt sem í okkar valdi stendur til að lina þjáningar þeirra. Eitt það skelfilegasta sem fólk sem lendir í náttúruhamförum stendur frammi fyrir er óvissan; óvissan um hvort það getur flutt aftur til síns heima, óvissan um hvað verður um innbú þess og hús, óvissan um hvort það missir vinnuna, óvissan um hvort það getur haldið áfram í skóla. Endalaus óvissa.

Eitt helsta hlutverk ríkisstjórnarinnar á þessum miklu óvissutímum er því að taka ákvarðanir hratt og örugglega sem eyða þessari óvissu. Nú er ekki tíminn til að skipa nefndir eða starfshópa til að spá í hvað eigi að gera heldur er mikilvægt að taka ákvarðanir sem sýna það strax í verki að við munum standa þétt við bakið á öllum íbúum Grindavíkur og gera allt það sem í okkar valdi stendur til að hjálpa þeim. Við í þingflokki Pírata erum tilbúin að vinna þétt og vel með hæstv. dómsmálaráðherra og ríkisstjórninni allri í því að styðja við bakið á Grindvíkingum á þessum skelfilegu tímum. Nú eins og svo oft áður er mikilvægt að við munum að við erum öll almannavarnir.

###

Frú forseti. Ég þakka hæstv. ráðherra fyrir svarið. Það mun ekki standa á okkur í þingflokki Pírata að vinna náið með ráðherra og ríkisstjórninni allri í þessum málum. Mig langar í seinna andsvari að spyrja hæstv. ráðherra: Hún nefndi nokkrum sinnum að það er mikið álag á almannavörnum og almannavarnakerfinu öllu. Við erum að sjá tíðari hamfarir, bæði eldgos og jarðskjálfta, en líka erum við að byrja að sjá afleiðingar loftslagsvárinnar. Hefur það verið rætt innan ríkisstjórnar eða ráðuneytis að tryggja aukið fjármagn og frekari eflingu almannavarna?

###

Frú forseti. Mig langar að byrja á því að þakka hæstv. ráðherra fyrir að koma hér og gefa skýrslu um þessi mikilvægu mál. Eins og hæstv. ráðherra benti á erum við bara rétt á byrjunarreit þegar kemur að því að takast á við allt það sem hefur verið að gerast í Grindavík. Við erum ekki einu sinni farin að sjá fyrir endann á þeim hamförum sem þar ganga yfir. Það er margt sem þarf að gera fyrir Grindvíkinga, ekki bara verja orkuverið heldur tryggja afkomu, tryggja þeim húsnæði, tryggja börnunum skólavist og ýmislegt annað. Verkefnalistinn er sennilega ansi langur akkúrat núna. Á slíkum neyðartímum er mikilvægt að við vinnum öll vel saman og langar mig því að spyrja hæstv. ráðherra hvort hún hyggist hafa virkt þverpólitískt samráð og samstarf hér á þingi um næstu skref í öllum þeim málefnum sem eru tengd Grindavík, ekki bara samstarf þegar kemur að því að greiða atkvæði um einhverja hluti heldur um það að búa til þær lausnir og þá hluti sem þarf að gera fyrir Grindvíkinga.

###

Virðulegi forseti. Sem aðili sem hefur helgað síðasta aldarfjórðung viðbragði við náttúruhamförum, bæði hérlendis og erlendis, og sem sjálfboðaliði sem hefur á undanförnum dögum tekið þátt í stjórnun aðgerða þá tel ég að við séum nú að upplifa atburði á skala sem við höfum ekki séð hér á landi í a.m.k. 50 ár. Mikilvægi þess að við höfum öfluga vísindamenn og að við höfum fjárfest í mælitækjum kemur vel í ljós þessa dagana og þekking á því sem er að gerast neðan jarðar eykst með hverjum degi. Viðbragðskerfi okkar hér á landi er einstakt á heimsvísu og það hefur sýnt sig á síðustu dögum hversu öflugt það er að byggja upp kerfi þar sem sjálfboðaliðar vinna þétt saman í þágu þjóðar. Grindavík var rýmd á mettíma og þar sýndi sig hversu mikilvægt það er að við leggjum vinnu í að búa til viðbragðsáætlanir. Undanfarna daga hafa íbúar beðið þolinmóðir eftir því tækifæri sem gafst í dag, að komast til þess að sækja nauðsynjar og gæludýr. Allar ákvarðanir sem hafa verið teknar undanfarna daga hafa ávallt verið með öryggi íbúa og viðbragðsaðila að leiðarljósi.

Því miður er það þannig að við erum að sjá að eyðileggingin í Grindavík er mikil og alls ekki allar skemmdir augljósar enn. Fram undan er mikil vinna en við megum ekki gleyma því að við erum enn þá í miðjum atburði. Landið er enn að síga og gliðna auk þess sem gos getur átt sér stað hvenær sem er og þá er mikilvægt að við setjum allan forgang í að verja þá krítísku innviði sem eru í hættu svo að afleiðingar þessara náttúruhamfara hafi ekki stórtæk áhrif langt út fyrir Grindavík, heldur líka um allt Reykjanes.

Ég verð að segja að ég er djúpt snortinn yfir því hversu mikinn samhug íslenska þjóðin hefur sýnt Grindvíkingum á þessum erfiðu tímum. Enn og aftur sýnum við Íslendingar hversu samheldin við erum þegar á reynir. Nú er mikilvægt að við á Alþingi sýnum íbúum Grindavíkur að sú samheldni og samstaða sem er í samfélaginu nái inn á Alþingi. Við munum þurfa að forgangsraða vinnu okkar hér inni til að afgreiða þau fjölmörgu mál sem tryggja stuðning, bæði til stutts og langs tíma, til íbúa Grindavíkur. Auk þess þurfum við að huga að mögulegri uppbyggingu og framtíð Grindavíkur. Í dag þurfum við að slá skjaldborg um íbúa Grindavíkur og verja þau í þeim ólgusjó tilfinninga og erfiðleika sem þau munu upplifa næstu daga, næstu vikur, næstu mánuði.

###

Frú forseti. Ég þakka hæstv. forsætisráðherra fyrir svarið. Já, það er akkúrat það sem ég óska eftir, að allsherjar- og menntamálanefnd taki málið til skoðunar þó að þetta sé þingmannamál.

Mig langaði hins vegar að spyrja hæstv. forsætisráðherra út í niðurlag 2. gr. þar sem talað er um að aðstandendur og eftirlifandi ættingjar einstaklinga sem hafa orðið fyrir illri meðferð eigi, með leyfi forseta, „ekki rétt til sanngirnisbóta nema þeir hafi sjálfir orðið fyrir varanlegum skaða sem ekki fæst bættur á annan hátt“.

Mín spurning er: Hvernig ætlum við að meta það hvort afkomandi eða eftirlifandi ættingi hafi orðið fyrir varanlegum skaða? Þetta er svolítið teygjanlegt orðtak. Hvernig ætlum við að meta það þar sem við erum algjörlega að loka þar á bætur?

###

Frú forseti. Mig langar að byrja á að þakka hæstv. forsætisráðherra fyrir að leggja fram þetta mikilvæga frumvarp. Mig langar að fara bara beint í spurninguna. Hæstv. forsætisráðherra talaði um að það væri ekki loku fyrir það skotið, þrátt fyrir að hér væri verið að búa til almenna leið til að sækja sanngirnisbætur, að það yrðu gerðar sértækar rannsóknir á ákveðnum stofnunum eða heimilum. Nú hef ég sjálfur í tvígang lagt fram þingsályktunartillögu um rannsókn á Kleppjárnsreykjum, tillögu sem er í raun að koma fram í þriðja skipti. Í fyrsta skipti var m.a. hæstv. forsætisráðherra einn af flutningsmönnum tillögunnar. Í haust, þegar það mál kom upp í fjölmiðlum eftir að ég lagði það fram, var hæstv. forsætisráðherra innt eftir því hvort hún væri samþykk þessu máli. Mig langaði hreinlega að vita hvort hæstv. forsætisráðherra væri enn á því að það væri vel til þess fallið að fara í þá rannsókn þrátt fyrir að það sé orðið ansi langt um liðið frá því að þessi atvik gerðust, sér í lagi af því að þarna er bara smánarblettur á íslenskri sögu sem við þurfum að gera upp. Það er ekki einu sinni víst að það sé neinn eftirlifandi sem gæti nýtt þessa ákveðnu þingsályktunartillögu. Þarna er mjög mikilvægt að við gerum upp fortíðina sem fyrst. Mig langaði bara að spyrja: Er hæstv. forsætisráðherra enn tilbúin að styðja það að sú rannsókn fari fram?

###

Frú forseti. Í dag sýnum við þjóðinni hvernig við hv. þingmenn getum unnið saman þegar samkenndin, mannúðin og samvinnan fær að ráða. Gerum það oftar. Það er mér sannur heiður að standa hér með ykkur öllum og styðja þessa mikilvægu tillögu.

###

Forseti. Það er mér sönn ánægja að vera meðflutningsmaður á þessu máli. Við getum gert svo miklu betur þegar kemur að bæði landgræðslu og skógrækt. Þar þurfum við að vinna saman. Það er svo sannarlega þannig að skógrækt er eitt af því sem hjálpar til við kolefnisbindingu. En hún gerir líka landið okkar mun fegurra og stundum líka miklu betra að búa í, vegna þess að trén hafa jú líka ákveðin áhrif á vind og veður. Ég veit það bara sjálfur úr Kjósinni. Þegar sumarbústaður afa míns og ömmu var byggður þar fyrir 50 árum síðan var dálítið vindasamt á melunum en í dag skiptir eiginlega engu máli hvernig veðrið er þegar maður kemur þangað vegna þess að trjágróðurinn sem var gróðursettur í gegnum áratugina ver hreinlega bústaðinn og allt þar í kring fyrir öllum vindi.

Það þarf svona átak og það er nú einu sinni þannig að við þurfum oft að setja okkur háleit markmið. Hér fyrir nokkrum árum síðan, nánar tiltekið 2007, var byrjað á starfi í Afríku sem var byggt á hugmyndum friðarverðlaunahafa Nóbels árið 2004, Wangari Maathai, sem lagði það til að gróðursetja 1 milljarð trjáa í Afríku og byggja þannig stóran grænan vegg sem sæist utan úr geimnum; háleit markmið en ganga ágætlega. Það var byrjað 2007 og talið er að eftir sjö ár, árið 2030, muni það markmið nást að gróðursetja milljarð trjáa í Afríku. Það væri ekkert óraunverulegt fyrir okkur að setja niður, hvað eigum við að segja, milljón tré á ári ef við settum okkur þessi markmið. Við erum tæplega 400.000 og hver og einn þyrfti að setja niður tvö og hálft tré. Það er nú ekki mikið.

Við þurfum líka að virkja samfélagið allt þegar kemur að kolefnisbindingunni og í því að takast á við loftslagsvána. Ef við getum farið og gróðursett tré og síðan eftir einhver ár eða áratugi geta börnin okkar bent og sagt: Pabbi minn gróðursetti þessi tré — eins og ég hef reyndar sagt dálítið oft við börnin mín þegar við förum í átt að Gullfossi og Geysi þar sem faðir minn var í því að gróðursetja tré í Haukadal þegar hann var ungur. Það getur verið hluti af okkar framtíð að benda börnum okkar á hvað við lögðum fram í baráttunni gegn loftslagsvánni.

Ég vona að þetta mál, sem nú er flutt í fimmta sinn, fái þá meðferð innan þingsins sem góð mál ættu að fá, sem er einfaldlega sú að hleypa því í gegnum nefndir. Það er ekki verið að óska eftir miklu. Það er bara verið að fela ráðherra í samráði við aðra ráðherra og í samstarfi við stjórnvöld, bændur, Land og skóg, atvinnulíf og almenning að miða að því að auka þátttöku. Að það þurfi að flytja þetta í fimmta sinn er skömm og við á Alþingi þurfum að breyta því. Ég hvet hv. umhverfis- og samgöngunefnd og hv. formann hennar til þess að láta þetta góða þingmannamál fara í gegn og það verði ekki skiptimynt í einhverjum þinglokasamningi. Trén eiga ekki að vera einhver skiptimynt í þinglokasamningi.

###

Virðulegi forseti. Myndir af látnum börnum sem grafin eru upp úr húsarústum á Gaza. Myndir af þriggja ára barni á strönd grískrar eyju eftir að það drukknaði á leið sinni frá Sýrlandi til Evrópu. Ungur albanskur drengur með bangsa í hönd sem starir út um dyragættina þegar verið er að vísa honum og foreldrum hans úr landi. Fatlaður einstaklingur sem tekinn er úr hjólastól og hent inn í lögreglubíl þegar flytja á hann úr landi. Allt eru þetta myndir sem vekja upp tilfinningar hjá öllum þeim sem þær sjá, tilfinningar eins og reiði, sorg, vonleysi og samkennd. Já, það er okkur manneskjum eðlislægt að finna til þegar brotið er á öðrum manneskjum. Við finnum til samkenndar. Samkenndin er tilfinning ólík mörgum öðrum tilfinningum því að hún er afleiðing þess að við setjum okkur í spor annarra, þeirra sem við sjáum mynd af eða heyrum frásögn frá. Við finnum sömu tilfinningar og ef þetta væri okkar barn eða okkar fjölskylda sem lægi þarna undir húsarústunum. Læknum, hjúkrunarfólki og öðrum sem horfa upp á erfiða hluti er oft sagt að þau megi ekki tengjast skjólstæðingum of persónulegum böndum því að þá gæti orðið flókið að starfa með þeim í þeim erfiðu aðstæðum sem fram undan geta verið. Á sama hátt er okkur stjórnmálamönnum sagt að hugsa ekki um einstaka mál heldur hag heildarinnar. Þetta er hins vegar kolröng nálgun. Það er akkúrat með því að tengjast einstaklingum og virkja þar með samkenndina sem við fáum drifkraftinn og skilninginn á því hvað þarf að gera, hvað þarf að bæta og hvað þarf að setja fókusinn á. Ef samkenndin væri drifkraftur stjórnmálanna þá væru engin stríð, þá væri engin fátækt því að þá værum við löngu búin að nota þær sterku tilfinningar sem samkenndin vekur innanbrjósts hjá okkur til þess að bæta þann heim sem við lifum í.

###

Frú forseti. Ég þakka hæstv. ráðherra fyrir svörin. Já, það hafa sennilega fáir talað fallega um byggðakvótann, ég held að það sé mjög rétt hjá hæstv. ráðherra. Þess skal einnig getið að á vorþingi var samþykkt skýrslubeiðni til Ríkisendurskoðunar sem vonandi kemur bráðum frá þeim. Þeir hafa reyndar verið mjög uppteknir við ýmislegt annað sem ríkisstjórnin hefur verið að gera, en það verður áhugavert að sjá hvað kemur út úr því. Það kemur ekki á óvart að SFS hafi lagt til að þetta yrði bara ekki notað lengur. Þeir lögðu líka til að leggja niður allar strandveiðar vegna þess að það væri miklu hagkvæmara að vera með einn bát sem myndi bara veiða það allt saman.

En mig langaði að heyra kannski í seinna svari hæstv. ráðherra hvernig hún telur að hægt sé að tryggja það að sú aðferð að leigja út kvótann, innviðaleið ef ég man rétt, þýði ekki einfaldlega að kvótinn verði bara leigður út til þessa 50 stóru aðila sem þegar eiga 50% af kvótanum og kvótinn endi þá bara eins og SFS vill, í einhverju einu skipi að veiða allt sem annars hefði verið veitt annars staðar og þá kannski bara losa þá við strandveiðarnar í leiðinni, ég veit það ekki.

###

Frú forseti. Byggðakvóta er ætlað að leiðrétta hlut þeirra byggða sem hafa orðið fyrir hvað mestum skakkaföllum vegna áhrifa kvótakerfisins og samþjöppunar veiðiheimilda. Nú sýna nýleg gögn sem komu sem svar við fyrirspurn minni til matvælaráðherra að um 50 aðilar eiga um 50% kvótans. Við höfum einnig séð að fjölmörg sveitarfélög hafa á undanförnum árum og áratugum, síðan kvótakerfinu var komið á, tapað kvóta og þá oft vinnslu og störfum. Þessi sveitarfélög eiga mjög erfitt með að byggja sig upp aftur og því miður er það þannig að brothættum byggðum er að fjölga en ekki fækka eins og hefði átt að vera. Þess vegna hef ég lagt fram eftirfarandi fyrirspurn: Telur ráðherra að almenn ánægja ríki með það fyrirkomulag sem er á úthlutun byggðakvóta, sérstaklega í ljósi þess að 69 kærur voru lagðar fram vegna almenna byggðakvótans og níu vegna sértæka byggðakvótans á tíu ára tímabili? Ef svo er ekki, hvernig hyggst ráðherra bæta fyrirkomulag úthlutunar byggðakvóta?

###

Virðulegi forseti. Mig langar að byrja á því að þakka málshefjanda fyrir að taka hér umræðu um þetta mikilvæga mál. Mig langar líka að þakka hæstv. utanríkisráðherra fyrir svör hans. Mig langar að leggja fram tvær spurningar sem ég veit ekki hvort hæstv. ráðherra nær að svara. Fyrri spurningin er hvort ráðherra hyggist eyrnamerkja fjármagn sérstaklega til hinsegin samtaka í Úganda eða Austur-Afríku til að taka á þessu bakslagi. Seinni spurningin er hvort ráðherra hyggist ræða innan ríkisstjórnarinnar um leiðir til að taka á móti hinsegin flóttafólki frá Úganda, en við megum búast við því að fleira og fleira fólk muni flýja land. Við tókum á móti hinsegin fólki frá Afríku fyrir nokkrum árum síðan með mjög góðum árangri. Væri ekki góður tími til að gera slíkt hið sama núna?

###

Virðulegi forseti. Það er ekki fordæming að kalla eftir mannúðarhléi. Fordæming felur í sér skýra afstöðu frá ríkisstjórninni opinberlega á alþjóðavettvangi, ekki í gegnum viðtöl eða Facebook-statusa þar sem þarf að lesa milli línanna hver afstaða ríkisstjórnarinnar er. Íslensk stjórnvöld hafa nú þegar opinberlega fordæmt árásir Hamas-samtakanna, og árásir Ísraelshers á almenna palestínska borgara og takmarkanir á nauðsynjum fela í sér ólögmætar ofsóknir sem ber að fordæma opinberlega. Við í Pírötum erum búin að leggja fram þingsályktunartillögu sem bæði þingmenn Samfylkingar og Vinstri grænna taka undir og við hvetjum þingmenn allra flokka, þ.m.t. auðvitað hæstv. utanríkisráðherra, til að styðja tillögu þessa og þar með fordæma opinberlega aðgerðir Ísraelshers í Palestínu.

###

Virðulegi forseti. Hæstv. utanríkisráðherra sagði í viðtali við Ríkisútvarpið fyrir helgi, með leyfi forseta:

„Við getum ekki staðið með Ísraelsmönnum í þeirra rétti til að halda uppi sjálfsvörnum þegar þeir ganga of langt og það sem íslensk stjórnvöld hafa sagt beint við Ísraelsmenn og á alþjóðavettvangi er það að allar vísbendingar um það að menn gangi of langt séu brot á lögum, allar slíkar vísbendingar eigi að rannsaka og þær verði að hafa afleiðingar.“

Ísraelsher hefur staðfest að hann hafi gert loftárásir á sjúkrabíl á Gaza þar sem fjöldi manns lét lífið og tugir slösuðust. Ísraelsher staðfesti einnig fyrr í vikunni að þeir hafi gert loftárásir á flóttamannabúðir í Gaza tvo daga í röð en talið er að um 200 manns hafi látið lífið við árásirnar. Stöðugar loftárásir Ísraelshers gera það að verkum að ekki er hægt að leita að fólki sem er fast í rústunum. Á þeim fjórum vikum sem hafa liðið frá árásum Hamas-samtakanna á óbreytta borgara Ísraels, þar sem 1.400 voru myrt og 200 tekin í gíslingu, er talið að um 10.000 Palestínumenn hafa látið lífið og af þeim að minnsta kosti 3.500 börn.

Mannréttindasérfræðingar Sameinuðu þjóðanna hafa lýst yfir þungum áhyggjum af því að þjóðarmorð Palestínumanna sé yfirvofandi og lýsa því afdráttarlaust yfir að árásin á Jabalia-flóttamannabúðirnar hafi verið stríðsglæpur. Allsherjarþing Sameinuðu þjóðanna samþykkti að kalla eftir mannúðarhléi svo að hægt verði að koma neyðaraðstoð til Gaza. Utanríkisráðherra Bandaríkjanna fundaði um helgina með forsætisráðherra Ísraels um vopnahlé til skamms tíma til að hægt verði að koma mat vatni, eldsneyti og lyfjum til nauðstaddra Palestínumanna. Forsætisráðherra Ísraels segir það hins vegar ekki koma til greina.

Finnst hæstv. ráðherra þessi upptalning innihalda nægar vísbendingar um að Ísraelsmenn hafi nú þegar gengið of langt, eða hvaða fleiri stríðsglæpi þarf Ísraelsher að fremja til að ráðherra hætti að hamra á rétti Ísraels til að verja sig og fari þess í stað að fordæma stríðsglæpi Ísraelshers og taka undir ákall allra mannúðarsinnaðra þjóða um vopnahlé strax?

###

Virðulegi forseti. Í gær flutti Urður Bartels ótrúlega öfluga ræðu á Arnarhól til að minna okkur öll á hinar alvarlegu hliðar kynferðislegs ofbeldis. 40% kvenna og kvára á Íslandi hafi orðið fyrir kynferðislegu ofbeldi. Þetta hlutfall er enn hærra hjá þeim sem eru af erlendum uppruna eða eru fötluð. Sjöttu hverri stelpu eða stálpi í 10. bekk hefur verið nauðgað. Er þetta jafnrétti? Er þetta réttlæti?

Ef tölur um kynferðisbrot sem tilkynnt eru til Stígamóta eru skoðaðar og þær bornar saman við fjölda atvika sem tilkynnt eru til lögreglu þá kemur í ljós að aðeins 10% ákveða að leggja fram kæru því að tiltrú þeirra á réttarkerfið er brotin. Það er kannski ekkert skrýtið að tiltrúin sé ekki til staðar því að einungis ein af hverjum fimm tilkynningum til lögreglu leiðir til þess að ákæra er gefin út, mjög oft einu til tveimur árum eftir að þolandi tilkynnti brotið. Kærur falla mjög oft niður vegna þess að rannsókn lögreglu tekur of langan tíma. Ef þolanda er byrlað og síðan brotið á viðkomandi þá dregur það úr líkum á að ákæra sé gefin út af því að þolandi man ekki eftir öllu. Er þetta jafnrétti? Er þetta réttlæti?

Ef þolandinn er svo heppinn að gerandi er dæmdur fyrir brotið þá hefur þeim gerendum sem  hljóta skilorðsbundinn dóm að öllu eða stærstu leyti fjölgað til muna, sér í lagi vegna langs málsmeðferðartíma. Allt hefur þetta þau áhrif að konur og kvár hætta tilkynna kynferðisbrot svo að þau þurfi ekki að upplifa brotið aftur og aftur ár eftir ár, allt til einskis. Er það jafnrétti? Er það réttlæti? Nei.

###

Virðulegi forseti. Meira en 1.000 börn hafa verið drepin og yfir 2.500 hafa slasast á síðustu 11 dögum í loftárásum Ísraela á Gaza-svæðið. Það þýðir að eitt barn á Gaza deyr á hverjum 15 mínútum. Börn eru þriðjungur þeirra sem hafa látist og slasast frá því að Hamas framdi grimmdarleg og óafsakanleg hryðjuverk í Ísrael. En sama hversu grimmdarleg hryðjuverk eru þá geta þau aldrei afsakað það að ráðast á almenna borgara, sér í lagi börn. Það að loka fyrir aðgengi að vatni og eldsneyti hefur einnig haft gríðarleg áhrif á börn á svæðinu. Nýburar og alvarlega veik börn á sjúkrahúsum á Gaza-svæðinu munu þjást eða látast nú þegar lyf, eldsneyti, rafmagn og vatn er á þrotum. Þessi börn eru ekki í stríði og hafa ekki framið nein hryðjuverk. Mannúðaraðstoð og birgðir til neyðarhjálpar eru til staðar við landamæri Gaza og Egyptalands en er neitað um aðgengi af Ísrael þrátt fyrir mikinn þrýsting frá alþjóðasamfélaginu.

Yfirvofandi er stórfelld innrás Ísraelshers inn á Gaza, árás sem mun orsaka dauða enn fleiri barna, árás sem mun stökkva 2 milljónum manna á flótta, árás sem mun orsaka eina verstu mannúðarkrísu í Miðausturlöndum í áratugi. Erum við Íslendingar tilbúnir að leggja enn meira af mörkum til að styðja við þá miklu mannúðaraðstoð sem þörf er á? Erum við tilbúin að taka á móti enn stærri hópi flóttamanna frá Palestínu en við höfum hingað til gert? Erum við tilbúin að fordæma á alþjóðavettvangi þá stríðsglæpi sem framdir eru gagnvart almennum borgurum á Gaza? Munum við vera tilbúin að setja á fót sams konar alþjóðlega tjónaskrá yfir stríðsglæpi og sett var á fót í vor fyrir Úkraínu? Þetta eru allt spurningar sem við þurfum að spyrja okkur sjálf og vera tilbúin að svara.

###

Virðulegi forseti. Hér er verið að ræða um búsetuúrræði fyrir fólk á flótta. Það er að sjálfsögðu alltaf flókið að takast á við það þegar hingað til lands eða hvert sem er kemur fullt af fólki á flótta. Í sumum löndum, t.d. í Afríku, eru settar upp flóttamannabúðir. Sumar hverjar hafa verið tímabundið þar, eins og t.d. flóttamannabúðirnar í Norður-Kenía sem settar voru upp 1991, en þangað hafa aðallega komið Sómalar sem hafa verið að flýja slæmt ástand í Sómalíu. Þar búa um þessar mundir um 500.000 manns í eyðimörk og á svæði sem ekki er mjög gefandi enda kannski valið vegna þess, rétt eins og við Íslendingar völdum staðsetningu fyrir herinn uppi á Miðnesheiðinni af því að þar var ekki mikið að fá á þeim tíma. En meira að segja í þessum flóttamannabúðum, sem uxu mikið fyrir um tíu árum síðan þegar mikil hungursneyð og styrjöld braust út í Sómalíu, eru gerðar ákveðnar kröfur og skilyrði sett. Það er vegna þess að alþjóðasamfélagið hefur komið sér saman um það hvers konar aðbúnaður getur talist vera minnsti mögulegi aðbúnaður fyrir fólk. Þar eru t.d. teknir fram hlutir eins og hversu mörg salerni þurfa að vera fyrir fólk sem er á flótta, hvort sem það eru flóttamenn eða fólk sem hefur orðið fyrir náttúruhamförum. Þar er til ákveðin tala; fyrir hverja 50 manns þarf ákveðið mörg salerni.

Hér erum við að tala um frumvarp sem gefur ákveðna tímabundna afslætti af okkar byggingarlöggjöf og skipulagslöggjöf. Ég get svo sem skilið það að við viljum ekki að hlutir þurfi að fara í gegnum hið flókna og langa ferli sem það að breyta skipulagi getur verið, þ.e. að breyta því hvort um atvinnuhúsnæði eða íbúðarhúsnæði er að ræða. Við höfum öll séð að það getur stundum tekið jafnvel nokkur ár eða áratugi að ná samkomulagi um slíkt. En þegar kemur að öryggi, hreinlætismálum og öðru slíku megum við alls ekki gefa afslátt. Ef við sjálf værum á flótta myndum við ekki vilja það væri gefinn afsláttur af því að okkar líf, bara af því að við værum á flótta, væri eitthvað minna virði heldur en annarra. Rétt eins og áðan var bent á í ræðu erum við þegar að eiga við alvarlegar afleiðingar þess að búið er í húsnæði sem ekki er skipulagt sem íbúðarhúsnæði. Við erum að sjá þessa stundina eldsvoða í iðnaðarhúsnæði þar sem 20–30 manns bjuggu. Við erum ekki að ná að halda utan um þetta vegna þess að það eru ansi margir sem búa hér á landi í húsnæði sem er ekki ætlað til íbúðar.

Nú ætlum við að gefa afslætti fyrir fólk sem kemur hingað og sækir um hæli, en hvað með alla hina sem hafa komið hingað og búa í slíku húsnæði nú þegar? Þar erum við líka að gefa ákveðna afslætti. Þar erum við ekki að horfa á byggingarlöggjöfina og skipulagið. Hvernig væri að taka til þar áður en við byrjun að gefa afslátt af þessu? Bara sem dæmi, þegar sett var upp sú fjöldahjálparstöð sem rekin er niðri í Borgartúni fyrir hælisleitendur sem  koma til landsins, þá var t.d. farið í að skoða hvort það væru nógu mörg salerni, eins og ég nefndi áðan, vegna þess að þegar þú ert með fjöldahjálparstöð eru líka skilyrði um að hafa ákveðið mörg salerni per einstakling. Þannig tryggjum við að ekki brjótist út alls konar farsóttir, við tryggjum líka öryggi fólks með því að passa upp á aðgreiningu, hverjir fá að fara inn á hvaða klósett o.s.frv. Þetta eru allt saman mál sem skipta máli, líka fyrir fólk á flótta. Því er mikilvægt að við pössum það þegar þetta frumvarp fer inn í nefndarvinnuna að það sé virkilega að skoðað að hér sé ekki verið að gefa afslætti af öryggi eða heilsu fólks. Bara af því að það kemur annars staðar frá, bara af því að það talar ekki okkar tungumál, bara af því að það er ekki íslenskir ríkisborgarar sem kjósa okkur sem hér erum inni þá megum við aldrei gefa slíka afslætti, því að líf er líf alls staðar.

###

Virðulegi forseti. Opið sjókvíaeldi við strendur Íslands er tímaskekkja. Opið sjókvíaeldi er að skapa þá áhættu að íslenski laxastofninn og vistkerfi hans muni hreinlega hrynja og hverfa. Það er hægt að tala fallega um að það þurfi meira eftirlit, ég tala nú ekki um, eins og hv. þm. Jóhann Páll Jóhannsson benti á, að eftir fimm ár sé hægt að vera með þessa starfsemi í gangi án þess að hún hafi of mikil áhrif á umhverfið. En við erum þegar búin að sjá að þúsundir, ef ekki tugþúsundir laxa úr þessum sjókvíum hafa verið að sleppa og fara upp í íslenskar laxveiðiár þar sem m.a. kynþroska eldislaxar eru farnir að trufla hrygningar. Þetta er eitthvað sem má alls ekki gerast. Þetta er eitthvað sem okkur var sagt að myndi aldrei gerast. Okkur var sagt að það væri gott eftirlit þangað til Ríkisendurskoðun sagði okkur annað. Okkur var sagt að það væri ekkert verið að sleppa þangað til við sáum að það er verið að sleppa út um allt. Þetta opna sjókvíaeldi er einfaldlega þannig að það er ekki hægt að tryggja það við þær aðstæður sem eru hér við Ísland að fiskar sleppi ekki. Ef við ætlum ekki að leggja í hættu afkomu þeirra 2.000 fjölskyldna sem eiga land að laxveiðiám, ef við ætlum ekki að eyðileggja störf þeirra þúsunda sem starfa við laxveiðar á Íslandi — fólk sem kemur frá öllum heiminum til Íslands til að veiða villta íslenska Atlantshafslaxinn í ám á Íslandi og borgar fyrir það stórfé, þetta fólk er ekki að fara að koma hingað til að veiða lúsétinn og illa farinn eldislax úr þeim ám. Ætlum við að stofna atvinnu allra þessara í hættu?

Já, sjókvíaeldið var sett upp á Vestfjörðum og Austfjörðum til þess að hjálpa til við atvinnusköpun en við þurfum að átta okkur á því að þær ákvarðanir sem voru teknar á sínum tíma voru ekki teknar með þær upplýsingar í höndunum sem við erum með núna um þá áhættu sem slík atvinnustarfsemi skapar fyrir lífríki Íslands. Við þurfum því að fara í þá vinnu að stöðva allt sjókvíaeldi við strendur Íslands og fara samtímis í þá vinnu að tryggja atvinnu fyrir fólk á þeim svæðum þar sem sjókvíaeldi er núna. Við áttum okkur á því að það mun hafa áhrif í þessum byggðarlögum en við teljum að með því að fara í skipulagðar mótvægisaðgerðir með heimafólki til að skapa önnur tækifæri sem ekki stefna lífríkinu í hættu þá sé hægt að búa til fleiri valkosti. En nei, þetta má ekki segja hér inni vegna þess að hagsmunaaðilarnir eru búnir að tryggja að það hljóti nú að vera best að hafa bara meira eftirlit.

En við þurfum að byrja núna. Hæstv. matvælaráðherra hefur tilkynnt ný heildarlög um lagareldi. Þau eiga ekki að koma fram fyrr en á vormánuðum sem þýðir einfaldlega, miðað við það hvernig pólitíkin skipast hér innan húss, að þau munu aldrei fara í gegn vegna þess að ákveðnir aðilar sem vilja tala máli hagsmunaaðilanna munu þæfa það mál hér í þinginu. Þannig að í fyrsta lagi erum við kannski að fara að ræða þetta aftur næsta haust, eftir ár, og þá kannski verður þetta að lögum 2025. Lífríki sjávar, íslenski laxinn og þær mörgu fjölskyldur sem hafa ágóða af því að hér séu laxveiðar geta ekki beðið svo lengi. Þær geta heldur ekki beðið eftir þeim reglum sem verða settar með því frumvarpi sem hæstv. matvælaráðherra hefur kynnt, eftir að fimm ára tímabil af prufum verður búið. Nei, ef við bíðum svo lengi munum við sennilega sjá algjört hrun íslenska laxastofnsins. Hér er mikilvægt að Alþingi hlusti á vilja þjóðarinnar, hlusti á umhverfið, hlusti á náttúruna og framkvæmi strax, því að ef við bíðum og bíðum þá munu engir villtir laxar verða í íslenskum ám.

###

Virðulegi forseti. Mig langaði bara  örstutt að koma upp og lýsa yfir ánægju minni með að þetta mál sé nú komið hér inn í þingið. Það er ánægjulegt að sjá hvað það er breiður hópur þingmanna úr  flestum flokkum þarna inni. Það er von mín að við sem sitjum í utanríkismálanefnd tökum þessu máli fagnandi, afgreiðum það þverpólitískt og komum því hingað inn í salinn aftur sem fyrst.

###

Virðulegi forseti. „Ég er vettvangur glæps. Málsnúmer 007-2021-062416. Það er ég. Trúverðug í öllum skýrslutökum og viðtölum en of lyfjuð á meðan brotinu stóð til að geta lýst því hvernig ég fékk alla áverkana. Ég fæ ekki að segja sjálf frá því fyrir rétti sem kom fyrir mig, ekki að leggja fram gögn sem hrekja framburð mannsins sem braut á mér. Ég fæ ekki að sjá hans framburð fyrr en 721 degi eftir að ég kærði, og þá bara af því að málið var fellt niður. Þurfti hann að færa sönnur fyrir því sem hann sagði? Nei. Fæ ég tækifæri til að leggja fram gögn til að styðja minn vitnisburð? Nei. Ég er bara vettvangur. Afmennskuð. Með engan málsvara innan kerfisins.

Í niðurfellingarbréfinu segir: „Saga er ekki nægilega skýr svo hægt sé að draga ályktanir um tilkomu áverkanna og ekki hafa verið færðar sönnur á að kærði hafi beitt kæranda ofbeldi eða ólögmætri nauðung.“ Þegar ég kom á Neyðarmóttökuna var því trúað að ég hefði orðið fyrir kynferðisofbeldi og byrlun. Ekki í réttarkerfinu. Af því hann sagðist ekki hafa brotið á mér. Og ég fékk ekki tækifæri til að leggja fram sannanir til að hrekja orð hans. Þetta er það sem kallað er orð gegn orði.“

Þetta, með leyfi forseta, var ömurleg upplifun brotaþola af tveggja ára vegferð í gegnum íslenskt réttarkerfi.

###

Virðulegi forseti. Það hefur verið athyglisvert að fylgjast með umræðunni. Stjórnarandstaðan bendir að sjálfsögðu á   að við erum búin að vera að segja þetta ansi lengi. Stjórnarflokkarnir eru  misduglegir að koma og verja ráðherra. Sjálfstæðisflokkurinn ver að sjálfsögðu  sinn mann. Og bara svo það sé alveg á hreinu, hv. þm. Óli Björn Kárason, þá vorum við ekki að segja að hæstv. ráðherra væri vondur, hann væri bara vanhæfur. Það gefur manni kannski svolitla innsýn í það hvernig ástandið er á stjórnarheimilinu akkúrat núna að hinir flokkarnir eru ekki tilbúnir að verja ráðherra jafn hart og Sjálfstæðisflokkurinn. En það er von mín að við öll lærum af þessu og við öll lærum að axla ábyrgð þegar við gerum mistök, af því að við gerum öll mistök.  En það er hvernig við tökum á þeim sem skiptir máli.

###

Virðulegi forseti. Það má ekki selja pabba sínum banka. Þetta sögðum við fyrir einu og hálfu ári síðan. Síðan þá hafa margir hv. þingmenn hér inni reynt alls konar brellur og brögð til þess að ekki þyrfti að axla þá ábyrgð sem fylgir því að brjóta lög. Já, þetta var brot á lögum um það hvernig ætti að selja hluti. Við þurfum virkilega öll að horfa í augun á hvert öðru núna vegna þess að við erum búin að vera að afsaka það í eitt og hálft ár annars vegar og við hin að berjast fyrir því hins vegar að einhver axli ábyrgð á þessu athæfi. Já, að sjálfsögðu átti hæstv. ráðherra að segja af sér, hann átti bara ekki að gera það í dag, hann átti að gera það fyrir einu og hálfu ári síðan. En ég ætla rétt að vona að sá lærdómur sem við öll drögum af þessu hér inni á þingi sé að við verðum að fara að bæta siðferði ráðherra og þingmanna hér inni.

###

Virðulegi forseti. Það er ekki oft sem maður hreyfir andmælum þegar verið er að vísa til nefndar en í þessu tilviki var verið að vísa máli sem hreinlega fjallar um nýsköpun til allsherjar- og menntamálanefndar af þeirri einföldu ástæðu að orðið þekkingarsamfélag kemur fyrir í titlinum. Fyrst orðið þekkingarsamfélag kemur fyrir í titlinum virðist það vera þannig hér innan húss að þá hljóti þetta að vera menntamál. Þetta mál er miklu meira nýsköpunarmál, atvinnumál, eins og stendur í sjálfri tillögunni, og því er það miklu meira en rétt að það fari í allsherjar- og menntamálanefnd. Sjálfur hæstv. ráðherra og aðrir þingmenn hafa meira að segja lýst því yfir að það hljóði nú bara eins og það ætti að fara þangað. Mér finnst við þurfa að hugsa aðeins hvort við erum að setja kannski allt of mikið í allsherjar- og menntamálanefnd, bara af því að það stendur eitthvað um þekkingu eða menntun í málum.

###

Frú forseti. Mig langar að byrja á því að þakka hæstv. háskóla-, iðnaðar- og nýsköpunarráðherra fyrir þá vinnu sem lögð hefur verið í þessa þingsályktunartillögu. Ég  hefði gjarnan viljað sjá hana gilda lengur en bara til 2025, sérstaklega þar sem hún kom fram í vor og er ekki mikið óbreytt, ef ég man rétt, og ég hefði viljað að hún horfði sex mánuðum eða 12 mánuðum lengra. En það er margt í þessari tillögu sem er af hinu góða og ég held að það sýni sig, sérstaklega í greinargerðinni, að það er verið að leggja margt undir vegna þess að það er margt sem þarf að gera, sérstaklega vegna þess að við lifum á tímum sem eru ört að breytast. Það gerir að verkum að við þurfum að horfa á bæði menntakerfið, innviði okkar og atvinnulífið og það er mikilvægt að við sem þing séum að vinna saman að því að styðja við þessar breytingar.

Við Píratar viljum byggja upp sjálfbært samfélag sem getur tekist á við sjálfvirknivæðinguna og fjórðu iðnbyltinguna. Við teljum að til þess að geta tekist á við þessar miklu breytingar sem eru fram undan þurfum við, þvert á alla flokka, að vinna saman að því að skapa nýsköpunarlandið Ísland þar sem tækifærin eru að finna hjá fólki úti um allt land. En til að það verði að raunveruleika þá þarf öfluga, sjálfbæra og græna innviðauppbyggingu í öllum sveitarfélögum landsins til að koma til móts við áskoranir framtíðarinnar. Það er nefnilega, eins og hæstv. ráðherra benti á, mikilvægt að við séum með háhraðatengingar hvar sem er á landinu þannig að það skipti ekki máli hvort þú situr í Kópavogi eða á Kópaskeri þegar kemur að því að hafa möguleika á atvinnu. Við þurfum að skapa fleiri tækifæri fyrir framtíðarkynslóðir og sjálfbærni landsins með nýsköpun. Þessi nýsköpun þarf að eiga sér stað í opinberri starfsemi. Þessi nýsköpun þarf að eiga sér stað með samstarfi við atvinnulífið og með því að gera Ísland að þekkingarmiðstöð fyrir framtíðarsamfélagið. Saman þurfum við sem erum hér inni að koma í veg fyrir langtímaatvinnuleysi með því að bjóða upp á nýjar leiðir, efla nýsköpun og fjölga undirstöðum íslensks iðnaðar. Sjálfvirknivæðingin sem er á næstu grösum gerir það að verkum að mörg þeirra starfa sem við störfum við í dag verða ekki til staðar eftir fimm til tíu ár þegar börnin okkar fara út á vinnumarkaðinn. Sem þjóð þurfum við að leggja mikla áherslu á nýsköpun sem lykilinn að því að takast á við þennan síbreytilegan heim. Við þurfum að byggja upp aðstöðu til nýsköpunar um allt land í náinni samvinnu við sveitarfélög og frumkvöðla. Við þurfum einnig að einfalda stofnun, skipulag og fjármögnun nýsköpunarfyrirtækja og það þarf að huga að nýsköpun á mun breiðari grunni en hingað til. Þar tek ég undir orð þingmanns hér á undan í fyrirspurn. Það þarf m.a. að setja skýra stefnu um samfélagslega nýsköpun og græna nýsköpun.

Við þurfum líka að stórauka styrki til nýsköpunar með sérstaka áherslu á þessa grænu sprota og samfélagslegu nýsköpunina því þeir hafa minni aðgang að fjármagni frá fjárfestum, a.m.k. í upphafsskrefunum. Á sama tíma þurfum við líka að vinna í, eins og hæstv. ráðherra sagði, að fá hingað til lands mun meira erlent fjármagn til nýsköpunar. Þar þurfum við, og ég hvet hæstv. ráðherra að leggja í þá vinnu, að átta okkur á því hverjar hindranirnar eru. Hvað er það sem veldur því að fjárfestar koma ekki hingað? Þurfum við einfaldlega að fá fleiri til að koma og heimsækja landið? Það er oftast auðvelt. Eða er ástæðan t.d. sú sem var á tímum gjaldeyrishaftanna að það voru aukaskref hér sem gerðu það að verkum að fullt af fjárfestum vildu ekki koma af því að það var einfaldlega of flókið? Þetta þurfum við allt að skoða.

Eins og bent er á þá þurfa áherslur nýsköpunar að ná inn í menntakerfið og allan opinberan rekstur til að ná hagræði með nýrri tækni og þekkingu. Mig langar líka að nefna það að við Píratar höfum lagt til að við stöndum saman hér á Alþingi að því að Ísland skapi sér forystu með því að stofna hér alþjóðlegt þekkingar- og nýsköpunarsetur á sviði umhverfis- og loftslagsmála. Það er gullið tækifæri sem við Íslendingar höfum til að byggja á okkar reynslu og þekkingu, miðla því hvernig við höfum gert þetta, t.d. að nýta gufu til að búa til rafmagn og til að hita hús og við höfum verið að fara með þá þekkingu víða um heiminn. Þetta gætum við nýtt okkur sem grunn í það að setja slíkt setur upp.

Mig langar að ljúka þessari ræðu minni með því að segja að við lestur þessarar þingsályktunartillögu og greinargerðarinnar sem hér fylgir með sést að grundvallarstefið í þessari tillögu gengur út á atvinnu, nýsköpun og iðnað framtíðarinnar. Já, það er talað um háskólana og já, það er talað um fjarskiptin, en grunnurinn er þekkingarsamfélagið og sú nýsköpun og sú nýja stoð sem hugvitið er. Eins og segir í þingsályktunartillögunni, með leyfi forseta:

„Hugvitið, hin ótakmarkaða auðlind, verði grunnurinn að stærstu útflutningsgreinum þjóðarinnar. Sjónum verði beint að sjálfbærri þróun atvinnulífs og samfélags með þekkingu og hugvit að leiðarljósi í stað þess að byggja á takmörkuðum auðlindum sem hafa í gegnum tíðina valdið sveiflukenndu efnahagsástandi.“

Þetta er greinileg vísun í það að hér er verið að fjalla um atvinnu- og útflutningsgreinar og því teldi ég að þetta frumvarp ætti að fara í atvinnuveganefnd sem hefur með nýsköpun og atvinnulífið að ræða. Það er eflaust hægt að færa alls konar rök fyrir því að senda það annað, jafnvel fara út í einhverjar langlokur um að þetta ætti að heima kannski í velferðarnefnd, ég veit það ekki, af því að hér er heilbrigðistækni nefnd. Ég hvet hv. þingheim um að senda þetta til atvinnuveganefndar sem mun taka þetta góða mál fyrir og vinna vel í því þannig að við getum staðið öll saman að góðri þingsályktunartillögu um þekkingarsamfélagið.

###

Frú forseti. Við lifum á tímum mikilla breytinga og stórra áskorana sem krefjast þess að við tileinkum okkur nýjar aðferðir og ný viðhorf þegar við tökumst á við þann breytta heim sem við lifum nú í. Þegar kemur að stjórnmálunum þurfum við að hætta  hörfa í þær skotgrafir sem einkenna stjórnmál dagsins í dag, skotgrafir til þess að verja örfáa hagsmunaaðila, skotgrafir íhaldssemi til að verjast breyttu heimsmyndinni, skotgrafir til að fela slæm vinnubrögð og frændhygli. Já, við þurfum að losna undan þeirri pólaríseringu sem hefur átt sér stað í stjórnmálum um allan heim undanfarna áratugi. Við þurfum nýja kynslóð stjórnmálamanna sem ekki er bundin af hlekkjum fortíðarinnar og sligi áratuga spillingar, kynslóð sem er tilbúin að vinna saman að því að takast á við þær breytingar og áskoranir sem við stöndum frammi fyrir.

Aðferðafræði síðustu aldar dugar ekki til að tækla vandamál nútímans. Það er nauðsynlegt að hugsa upp á nýtt hvernig við byggjum upp samfélag sem verndar á sama tíma umhverfið og styður við þá sem þurfa aðstoð án þess þó að setja fjötra sem draga úr frelsi og framtakssemi einstaklingsins. Við þurfum stjórnmál sem snúa að því að vinna saman að því að tækla hin fjölmörgu stóru vandamál sem við stöndum frammi fyrir. Þessi vandamál eru svo miklu stærri en hin pólitíska refskák sem háð er á Alþingi í dag. Þau eru af þeim skala að einungis með því að standa saman og vinna af heilindum  hvert með öðru getur okkur tekist að standast þann storm sem næstu ár og áratugir munu bera með sér.

Frú forseti. Þetta eru þau stjórnmál sem ég vil sjá. Hvað með ykkur öll?

###

Frú forseti. Ég þakka hv. þingmanni fyrir seinna andsvarið. Ég get ekki talað fyrir hönd allra í Pírötum en ég get alveg talað fyrir mína hönd,  ég tel að þetta sé hlutur sem eigi að skoða. Það þarf að sjálfsögðu að fara vel í gegnum þetta út frá tryggingastærðfræðilegum forsendum, markmiðum og öðru. Hvað þýðir þetta fyrir fólk ef þú er tvítugur í dag og ert að byrja að borga inn í lífeyrissjóð og borgar þetta staðgreitt? Ef við miðum við að ávöxtun hvers árs væri meðaltalið sem er oft notað í Bandaríkjunum, sem er 10%, það væri árlegt, hvernig kemur það út? Ætti ég meiri pening eða minni milli handanna eftir 45 ár þegar ég færi á ellilaun? Sama þyrftum við að skoða fyrir eldri kynslóðirnar. Skiptir þetta máli, hjálpar þetta? Og svo: Hvaða áhrif hefur þetta á ríkissjóð? Það er auðvelt að sjá að ef skattarnir koma inn strax í upphafi þá koma tekjur þá, en á þeim tíma sem fólk og samfélagið eldist og þetta fólk er ekki að borga skatta, hvaða áhrif hefur það? Allt þetta þarf að skoða og það þarf að skoða það með opnum hug. Það má ekki bara henda hlutum út af borðinu með einhverjum skeytasetningum hérna af því að málið kemur einhvers staðar annars staðar frá heldur en frá ríkisstjórninni sjálfri. Við eigum að skoða þetta allt. Við eigum að líta á þetta með opnum hug og síðan að taka upplýstar ákvarðanir um það hvort þetta væri breyting sem væri góð eða ekki. Þannig eigum við að vera að vinna hérna á þingi.

###

Frú forseti. Ég þakka hv. þingmanni fyrir andsvarið. Jú, þessi gífurlega eign lífeyrissjóðanna ætti að valda áhyggjum og sér í lagi vegna þess að það eru ákveðnar skorður settar við því í dag í hverju þeir geta fjárfest og það gerir það að verkum að t.d. lífeyrissjóðirnir eiga mjög stóra eignarhluti í stærstu fyrirtækjunum hér á landi og það getur hreinlega skapað mjög mikla áhættu. Ég held að það sé líka mikilvægt að átta sig á því að svo mikilli eign fylgir mikil ábyrgð. Sú ábyrgð felst í því að vera ekki bara aðili sem kemur með peninginn heldur líka aðili sem kemur með ákveðin gildi og ákveðna stefnu inn í stjórn þeirra fyrirtækja sem viðkomandi er að taka sæti í. Það þýðir, eins og ég nefndi hér áðan, umhverfi, samfélag og stjórnunarhættir, oft kallað ensku skammstöfuninni ESG, með leyfi forseta, Environmental, social, and governance, og það er mjög mikilvægt að við förum að hugsa um þessi atriði líka vegna þess að, eins og ég sagði, þessu fylgir hrikalega mikil ábyrgð og þeirri ábyrgð þurfa lífeyrissjóðirnir að fylgja eftir þegar kemur að samfélaginu.

###

Frú forseti. Það er áhugaverð þingsályktunartillaga sem hér er verið að leggja fram um breytingar á því hvernig skattlagning fer fram þegar kemur að því að greiða í lífeyrissjóð. Hér á landi hefur kerfið verið þannig, alla vega undanfarna áratugi, að skattar eru ekki teknir af þeim peningum sem fara inn í lífeyrissjóðinn, en  hins vegar er nauðsynlegt að borga skatt þegar upphæðin er tekin út, þegar viðkomandi hefur náð þeim aldri að geta tekið út úr lífeyrissjóðunum. Þetta er ein leið til að byggja upp og hefur ákveðna kosti en getur líka haft ákveðna galla, t.d.  ef skattar hækka. Ef skattarnir sem ég er að borga í dag eru orðnir hærri þegar ég þarf á lífeyrinum að halda  þá er ég að tapa því sem ég hefði annars borgað af núna.

En það er líka hægt að hugsa sér það að vera með mismunandi kerfi í gangi. Þannig er það t.d. í Bandaríkjunum þar sem bæði er hægt að leggja  fyrirskatt og eftirskatt  inn  í tvær mismunandi tegundir af lífeyrissjóðsreikningum. Eitt af því sem er gert við þá reikninga þar sem staðgreiðslan er gerð áður en þú leggur inn, sem sagt ekki þegar þú tekur út,  er að þar er aukalega þannig að það  verða engar skerðingar á öðrum réttindum þegar þú tekur þann pening út. Það er ákveðinn kostur þar sem þetta hefur þá ekki áhrif t.d. á  annars konar lífeyri eða annars konar greiðslur sem   viðkomandi á þá jafnvel rétt á.

Í Bandaríkjunum hefur það hins vegar verið gert þannig að það eru takmörk fyrir því hversu mikið þú mátt leggja inn á þennan reikning á hverju ári og það er alveg spurning  hvort eitthvað slíkt ætti að vera hér. En ef greinargerðin með þessari þingsályktunartillögu er lesin  kemur fram að verið er  að benda á að það er margt sem betur mætti fara í lífeyriskerfinu hér á landi. Við eigum alltaf að vera opin fyrir því að skoða  hvort við þurfum ekki að breyta þeirri aðferðafræði sem notuð hefur verið  hér undanfarin 40, 50, 60 ár, hvort það eigi að endurhugsa hana, hvort það séu aðrar leiðir til að gera hlutina. Þar þurfum við að gera margt annað  en bara að horfa á það hvort skattlagningin sé í upphafi eða þegar þú tekur út. Það er t.d. orðið þannig víða um heim  að lífeyrissjóðir sumir hverjir, sem eru oft stórir fjárfestar í fyrirtækjum, eru farnir að  vera mjög samfélagslega hugsandi. Hvað meina ég með því? Jú, þeir  þrýsta á þau fyrirtæki sem þeir fjárfesta í til þess  t.d. að draga úr útblæstri og sinna sinni samfélagslegu ábyrgð og sinna sínu nánasta umhverfi. Frægasta dæmið um slíkt  er nú reyndar ekki frá lífeyrissjóðunum en það er mjög algengt t.d. að háskólar séu með sína eigin lífeyrissjóði fyrir þá sem kenna þar, til að ávaxta þann pening sem háskólarnir fá. Þar  hefur  unga fólkið, nemendurnir, verið mjög duglegt við að þrýsta á að   fjárfestingarstefnu þessara sjóða sé breytt til að fjárfesta í hlutum sem eru grænir, sem tryggja framtíðina. Ég held að það sé stórt atriði sem við erum í rauninni ekki að nýta lífeyrissjóðina í í dag. Flestir lífeyrissjóðir eru því miður mjög lítið að skipta sér af neinu í þeim fyrirtækjum sem þeir fjárfesta í nema einungis því að þeir fái lágmarksfjárfestinguna sína á hverju ári. Þetta er eitthvað sem við sem borgum í lífeyrissjóðina þurfum að fara að þrýsta á að okkar lífeyrissjóðir fari að taka öflugri þátt í.

Það er líka rétt sem bent er á hér að lífeyrissjóðakerfið hér hefur því miður vaxið mjög mikið. Þegar gjaldeyrishöftin voru var lífeyrissjóðunum ekki leyft að fjárfesta eins mikið erlendis og það eru ákveðin höft á erlendum fjárfestingum fyrir lífeyrissjóðina. Þetta gerir  ekki bara það að verkum að lífeyrissjóðirnir eiga í rauninni of stóran hlut í íslenskum fyrirtækjum heldur líka það að áhættan með lífeyrinn sjálfan er hærri því að ef það kemur stór skellur á Íslandi þar sem þessi stóru fyrirtæki fara öll niður á við þá fer öll okkar fjárfesting niður á við.

Að lokum langaði mig að nefna það að gagnsæi á íslenskum lífeyrissjóðamarkaði er allt of lítið. Það að geta séð nákvæmlega í hverju  lífeyrissjóðirnir eru að fjárfesta, hvar  ég er að borga, hvaða gjöld, hvaða þóknanir er verið að taka hér og þar í ferlinu þegar ég er að leggja inn í minn lífeyrissjóð og hvaða laun eru  fjárfestingaraðilarnir að fá — allt þetta mætti vera miklu, miklu betra. Það skýrir það kannski af hverju verið er að skera niður hvaða lífeyri fólk er að fá þrátt fyrir alla þessa stærð og þrátt fyrir allan þennan vöxt vegna þess að það er verið að taka ótrúlega mikið í þóknanir og kostnað sem við höfum ekki innsýn í af því að það eru ekki gerðar kröfur hér á landi um að allt þetta sé gagnsætt.

Þannig að ég vona að  þessi þingsályktunartillaga verði til þess að þingið fari nú að skoða svolítið þetta lífeyrissjóðakerfi sem við höfum í dag með opnum hug, hvort kannski séu til aðrar lausnir,  sem hægt er að gera samhliða okkar núverandi kerfi þar sem við  tryggjum að fólk geti átt áhyggjulaust ævikvöld á sama tíma og gagnsæi og samfélagsleg ábyrgð er sett í fyrirrúm.

###

Frú forseti. Ég verð að byrja á því að þakka hv. þm. Jóhanni Páli Jóhannssyni fyrir góða vinnu við að semja þetta frumvarp. Þetta er frumvarp sem hefði átt að koma frá ríkisstjórninni og hefði átt að vera eitthvað sem við öll hér inni á þingi styddum vegna þess að það er mjög mikilvægt að við búum vel að börnum þegar þau fæðast og við gerum það best með því að tryggja að foreldrar þeirra geti á almennilegan hátt eytt þessum tíma, þessum mikilvæga tíma, með börnunum. Það er mjög ánægjulegt að sjá þá tillögu hér að hægt sé að taka fæðingarorlof áður en fæðing á sér stað. Það er ítrekað í öllum þeim samtölum sem ég hef átt við ljósmæður og lækna og mæður og aðra að þetta sé eitthvað sem við verðum að fara að setja á. Þetta er ekki bara spurning um heilsu móðurinnar heldur líka heilsu barnsins. Það að viðkomandi þurfi ekki að vinna fram á síðasta dag er ótrúlega mikilvægt og við þurfum þá að finna út úr því hvernig við gerum það og hvernig við getum tryggt að þetta sé hægt hér. Mér finnst góðar hugmyndir koma hér inn.

Það er líka ánægjulegt að sjá hugmynd um vinnutímastyttingu í kjölfar fæðingarorlofsins. Það þekki ég sjálfur af eigin raun frá því að ég eignaðist minn yngri dreng í Svíþjóð. Þegar við fórum á skrifstofu tryggingastofnunar þar með eldri bróður hans, sem þá var eins og hálfs árs, vorum við spurð: Hversu lengi eruð þið búin að taka fæðingarorlof með honum? Við sögðum: Þrjá mánuði — en það var á þeim tíma. Já, heyrðu, þið eigið enn þá eftir fullt af fæðingarorlofi með honum. Móðir hans gat því farið í fæðingarorlof strax, meðan hún var að bíða eftir að eignast þann yngri. Þetta gerði það að verkum að fæðingin gekk að sjálfsögðu mun betur, af því að hún náði að hvílast og allt það. Þannig að þetta eru mikilvægar og góðar hugmyndir og vel ígrundaðar sem hér koma fram.

Ég tók líka eftir því að hv. þingmaður benti á að það gætu verið gloppur í kerfinu. Mig myndi langa að hvetja hv. velferðarnefnd til að óska einmitt sérstaklega eftir sögum frá foreldrum þar sem þeir benda á þessar gloppur. Ég hef heyrt margar, eins og hv. þingmaður nefndi; einhver flytur til landsins á einhverjum tíma, einhver fer úr því að vera í fullri vinnu yfir í að vera námsmaður, allar þessar mismunandi breytingar sem geta orðið á lífi fólks, ég tala nú ekki um þegar það allt í einu uppgötvar kannski að það er ófrískt og er kannski að eignast sitt fyrsta barn, það eru alls konar breytingar sem gerast. Við þurfum að passa að enginn falli þarna á milli. Ég hef t.d. heyrt um eina gloppu. Ef þú flytur frá Evrópu og hingað á þessum 12 mánuðum áður en þú verður ófrísk þá telst ekki allt á milli sem ætti að gera það vegna þess að það á að vera frjálst flæði vinnandi fólks á milli Evrópulandanna en það gengur víst ekki alltaf upp þegar kemur að fæðingarorlofinu.

Það er ánægjulegt að sjá hækkun á viðmiðunarupphæðum úr 600.000 upp í 800.000 kr. Það er algjört lágmark að þessi upphæð fylgi meðallaunum. Meðallaunin í dag eru rúmlega 700.000 og þetta ætti ekki einungis að vera hærri upphæð heldur ætti hún að fylgja launaþróun. Þegar 600.000 krónurnar voru ákveðnar var það örugglega ágætispeningur en eins og hv. þingmaður þekkir jú mætavel er búinn að vera þessi hlutur sem er kallaður verðbólga. Það kostar aðeins meira að lifa núna heldur en það gerði þegar þessum lögum var breytt síðast. Það þarf því svo sannarlega að breyta þessu. En við þurfum að muna: Af hverju var þetta lækkað? Af hverju var sett hámark? Jú, það var til þess að þeir sem eru með tvær, þrjár, fjórar milljónir í laun fái ekki — og kannski þurfum við einmitt að passa að það sé ekki verið að tæma sjóðinn með slíkum upphæðum. En við þurfum þá alla vega að tryggja að fólk með meðallaun haldi sínum launum. Það var líka ánægjulegt að sjá í tillögunni að fyrstu 350.000 krónurnar séu alltaf tryggðar og sé farið yfir það sé 80% skerðing.

Mig langar að taka undir það sem hv. þm. Eva Sjöfn Helgadóttir spurði um áðan sem eru námsmennirnir. Ég held að það sé mikilvægt að við horfum bæði á námsmenn og fólk utan vinnumarkaðar. Þær upphæðir sem er verið að ræða hér fyrir fólk eru langt undir lágmarksframfærslu. Tökum bara dæmi. Við verðum að tryggja það sérstaklega að fólk utan vinnumarkaðar geti farið í fæðingarorlof. Þetta er svo smánarleg upphæð. Það sama gildir um námsmenn. Nám á að vera full vinna. Því miður þarf fullt af námsmönnum að vinna með skóla af því að menntakerfið okkar er líka stórgallað og með allt of lágar framfærsluupphæðir en við þurfum að tryggja að nemar geti farið í fæðingarorlof. Þá kemur þetta upp: Hvað ef ég er nemandi í fullu námi en ég vinn líka allar helgar? Er ég þá ekki búinn að skapa mér ákveðinn rétt sem vinnandi manneskja til fæðingarorlofs? Jú, en það telur ekki af því að ég er nemandi í fullu námi. Þarna er gott dæmi um samspil og gloppur sem þarf að horfa á. Við þurfum að fara að horfa á hvernig við tryggjum námsmönnum meiri réttindi þegar kemur að sumum af þessum kerfum sem við erum með. Hvort sem það er fæðingarorlof, atvinnuleysisbætur eða ýmislegt annað, þar eru námsmenn alltaf settir út af. Ef við trúum og treystum því að menntunin sé mikilvæg, sem ég vona að sem flestir hér inni trúi, þá þurfum við að gera það þannig að fólk geti farið í nám án þess að hafa áhyggjur af því að allt í einu bara tapi það öllum réttindum.

Ég veit að þetta frumvarp snertir á ýmsum af þessum hlutum. Ég hefði viljað sjá upphæðirnar hærri en ég veit að upphæðir hræða fólk, sér í lagi Sjálfstæðismenn sem vilja kannski ekki leggja of mikla peninga í velferðarkerfið. En þetta er bara svo mikilvægt. Við erum að tala um börnin okkar, framtíðina okkar. Ef við sýnum þeim ekki rétta umhyggju og alúð á fyrstu mánuðunum og fyrstu árum lífs þeirra getum við lent í svo miklu, miklu verri hlutum sem við þurfum þá að mæta með kostnaði í kerfinu. Þetta er fjárfesting í börnum sem mun skila sér milljónfalt til baka. Því þakka ég þeim sem flytja þetta frumvarp kærlega fyrir góða vinnu.

###

Virðulegi forseti. Það var sláandi að hlusta á hv. þm. Evu Sjöfn Helgadóttur fjalla um hina miklu aukningu á heimilisofbeldi hér á landi og þau áhrif sem slíkt ofbeldi hefur á þá sem fyrir því verða. Á 145. þingi var hegningarlögum breytt til að undirstrika alvarleika þessa ofbeldis. Þessi breyting var m.a. gerð til að leiða í lög hinn svokallaða Istanbúl-samning Evrópuráðsins um forvarnir og baráttu gegn ofbeldi gegn konum og heimilisofbeldi. Við þetta tækifæri var bætt við b-lið í 218. gr. hegningarlaga sem hljóðar svo, með leyfi forseta:

„Hver sem endurtekið eða á alvarlegan hátt ógnar lífi, heilsu eða velferð núverandi eða fyrrverandi maka síns eða sambúðaraðila, niðja síns eða niðja núverandi eða fyrrverandi maka síns eða sambúðaraðila, áa síns, eða annarra sem búa með honum á heimili eða eru í hans umsjá, með ofbeldi, hótunum, frelsissviptingu, nauðung eða á annan hátt, skal sæta fangelsi allt að 6 árum.“

Þessi skilgreining á ofbeldi í nánum samböndum virðist samt ekki vera nægilega skýr ef marka má þá dóma sem hafa fallið þar sem ekki er dæmt eftir þessari grein. Þetta gera þeir þrátt fyrir að fallið hafi fordæmisgefandi dómur í Hæstarétti í fyrra um nákvæmlega það hvenær þessi grein á við. Eins ríkir réttaróvissa um hver skilgreiningin er á nánu sambandi en miðað við dómafordæmi njóta ógiftir einstaklingar og einstaklingar í óskráðri sambúð ekki þessarar réttarverndar. Ég skora því á hv. allsherjar- og menntamálanefnd að taka til skoðunar að eigin frumkvæði hvort skýra þurfi betur þessa grein í lögum svo að hún verði auðlæsilegri og auðskiljanlegri fyrir þá sem þurfa að ákæra og dæma eftir henni.

###

Virðulegi forseti. Ég þakka hv. þingmanni fyrir seinna andsvarið. Hv. þingmaður virðist hafa áhyggjur af því að ég hafi ekki skoðað nægilega vel hvernig skattstofninn er og hvernig þetta fer allt fram á Norðurlöndunum. Þar sem ég sit ekki sjálfur í hv. efnahags- og viðskiptanefnd en hv. þingmaður fer væntanlega seinna í vikunni með formennsku þar, þá skora ég á hv. þingmann að framkvæma frumkvæðisúttekt á því innan nefndarinnar hvernig þetta er á Norðurlöndunum og í samanburði við fjármagnstekjuskatt á Íslandi. Ég hlakka til að sjá útkomuna úr þeirri athugun.

Þegar ég sagði hér áðan, sem hv. þingmaður spurði hvað ég meinti með, að þeir ríku ættu að borga sinn hlut af skattinum, þá var ég náttúrulega að tala um hlutfallslega. Það er til gömul og góð tilvitnun í einn ríkasta mann heims, Warren Buffett, sem sagði að það væri alls ekki réttlætanlegt að hann borgaði lægri skatt en ritarinn sinn sem væri launþegi. Ef skoðað er hlutfallslega hvernig sumir af þeim sem greiða sér út milljarða á milljarða ofan í fjármagnstekjur greiða minna til samfélagsins en launþegar sem hafa ekki þetta tækifæri, þá nota þeir alls konar ívilnanir til þess að borga lægri skatt, hvort sem það er til ríkis eða sveitarfélaga.

###

Virðulegi forseti. Ég þakka hv. þingmanni fyrir andsvarið. Já, ég hef tekið tillit til þeirra og óskaði einmitt eftir upplýsingum frá rannsókna- og upplýsingaþjónustu þingsins um fjármagnstekjuskatt á Norðurlöndum og í nokkrum Evrópuríkjum. Það er rétt sem hv. þingmaður nefnir að það eru alls konar frádrættir og mismunandi reglur sem gilda á hverjum stað. Ég er hér með mjög nákvæma og glænýja úttekt á því frá rannsóknaþjónustunni og mun gjarnan láta hv. þingmann hafa eintak af henni. Það þarf að sjálfsögðu alltaf að vera einhvers konar sérákvæði. Til að mynda nefndi hv. þingmaður Finnland en þar er einmitt gott dæmi um undanþágu sem er líka til á Íslandi, þar sem hagnaður af sölu húsnæðis er skattfrjáls ef húsið eða íbúðin hefur verið nýtt sem fast heimili einstaklings eða fjölskyldu í samfellt a.m.k. tvö ár. Þetta erum við líka með. Það eru mismunandi reglur og ég held að það væri vel nærri lagi og mjög gott, þar sem ég veit að hv. þingmaður er að fara að taka við formennsku í efnahags- og viðskiptanefnd, ef nefndin myndi kynna sér vel allar þær reglur sem eru í gildi, hvers vegna þessar undanþágur eru á mismunandi hlutum og hvernig við getum lært af frændum okkar á Norðurlöndum að búa til fjármagnstekjuskattskerfi þar sem þeir ríku borgi sinn skerf til samfélagsins en borgi ekki lægri skatta en launafólk.

###

Virðulegi forseti. Við erum hér komin að tala um hinn fræga bandorm en í þessu frumvarpi er það því miður þannig að gömul tugga ríkisstjórnarinnar er endurtuggin enn og aftur, þ.e. álögur eru hækkaðar á almenning á meðan fyrirtæki og fjármagnstekjueigendur sleppa nær alveg. Á sama tíma og ríkisstjórnin segist vera í baráttu við verðbólguna hækkar hún kostnað heimilanna og hellir þannig bensíni á verðbólgubálið.

Á sama tíma heyrum við flokk hæstv. fjármálaráðherra tönnlast á stöðugleika, en ég er farinn að halda að þessi stöðugleiki felist í því að það séu stöðugar hækkanir á öllu sem almenningur þarf að borga en að það sé líka stöðugleiki í því að þeir ríku þurfi að borga minna og minna. Já, stöðugleikinn sem þeir tala um er nefnilega ekki fyrir alla, bara þá útvöldu. Þetta sést einna helst þegar litið er til þess hvað fjármagnstekjuskattur hér á landi er lágur. Í þeim löndum sem við berum okkur saman við er fjármagnstekjuskatturinn mun hærri en gengur og gerist hér á landi.

Tökum nokkur dæmi. Í Danmörku er fjármagnstekjuskattur þrepaskiptur frá 37–42% og fer eftir því hversu háar tekjur fólks eru. Í Finnlandi er fjármagnstekjuskatturinn þrepaskiptur í 30 og 34%, með 4,4 milljóna mörk um það hvenær þú ferð yfir á efra þrepið. Í Noregi er meginreglan sú að fjármagnstekjur beri 22% skatt en það er sama hlutfall og gildir í raun um tekjuskattinn þar. Þeir eru reyndar með eitt sérstakt, sem ég nefndi hér áðan í andsvörum við hæstv. fjármálaráðherra, en það er að fjármagnstekjur af eignarhlutum í fyrirtækjum þarf að greiða út sem sérstaka tegund fjármagnstekna, enda eru þær kallaðar eigendatekjur. Yfirleitt er þar um að ræða arð eða hagnað af sölu hlutabréfa. Hugmyndin er sú að ekki eigi að vera hagkvæmara að taka út arð í stað þess að fá greidd laun úr eigin fyrirtæki og þess vegna bera þessar eigendatekjur hærra skatthlutfall, eða 37,8%.

Í Svíþjóð bera fjármagnstekjur 30% skatt en þó eru sérstakrar reglur varðandi persónulegar eignir og hagnað af hlutabréfum.

Svo má einnig nefna að á Írlandi er fjármagnstekjuskattur 33%, í Frakklandi er hann 30% og hátekjufólk er skattlagt um 4% til viðbótar og í Þýskalandi er skatthlutfall fjármagnstekjuskatts 25%, en þar er mjög takmarkað hvað má telja sem tengdan kostnað. Þegar þetta er borið saman við þau 22% sem greidd eru í fjármagnstekjuskatt hér á landi má sjá að Ísland er sannkallað velferðarsamfélag fyrir fjármagnstekjueigendur, eða ættum við kannski að kalla það bara skattaskjól? Það er mikilvægt að hafa í huga að samkvæmt upplýsingum frá Hagstofunni er sá fjöldi sem greiðir skatta af launum að dragast saman á meðan fjöldinn sem greiðir fjármagnstekjuskatt er að vaxa á milli ára. Hér er því komin gjá milli þeirra sem eru launþegar annars vegar og hinna sem geta nýtt sér það að stofna einkahlutafélag, skrifa þar ýmsan kostnað sem frádrátt, greiða sér út arð og komast þannig hjá því að greiða sinn skerf af samfélagslegum kostnaði. Það er vert að hafa í huga, eins og ég nefndi einmitt í andsvari við hæstv. fjármálaráðherra, að það eru helst sveitarfélögin sem verða af skatttekjum.

Við Píratar leggjum til að fyrsta skrefið í að auka réttlæti í skattheimtu hér á landi verði að fjármagnstekjuskattur verði hækkaður upp í 30%, á sama tíma og persónuafsláttur fjármagnstekna hækki upp í 400.000. Við þetta ættu að skapast nýjar tekjur fyrir ríkissjóð vegna fjármagnstekna sem í staðinn mætti t.d. nota til að lækka aðrar álögur á almenning eða til þess að stórbæta þjónustuna.

Víkjum nú að öðru en fjármagnstekjuskattinum, enda er bandormurinn frumvarp til breytinga á mörgum mismunandi lögum. Eitt af því sem taka má eftir þegar bandormurinn er lesinn er að engar aðgerðir eru í honum til þess að skattleggja frekar þá sem eiga t.d. margar eignir sem leigðar eru út til ferðamanna. Á sama tíma erum við að sjá verðbólgu og aðra hluti gerast vegna skorts á húsnæði. Þarna hefði verið hægt á auðveldan hátt að stýra því að það sem leigt væri út í langtímaleigu yrði ekki skattlagt eins hátt og það sem leigt er út í skammtímaleigu. Við sjáum heldur ekki fleiri notkunarskatta á þær yfir tvær milljónir ferðamanna sem koma hingað ár hvert og eru að nota og nýta virkilega innviði okkar, án þess að þurfa að borga jafn mikið fyrir þá eins og t.d. er gert annars staðar.

Ég fékk leiðréttingu frá hæstv. fjármálaráðherra áðan þegar hann nefndi að leggja ætti fram sérstakt kílómetragjald í október, að það legðist bara á bíla einstaklinga. Hann meinti fólksbíla, ekki bara bíla einstaklinga, þ.e. bílaleigubílarnir fá þetta líka og er gott að heyra það.

Talandi um bíla og rafbíla. Nú um áramótin fellur niður sérstök ívilnun á virðisaukaskatti af rafbílum, reiðhjólum og öðrum vistvænum farartækjum. Það hefur verið ánægjulegt að sjá á undanförnum árum hversu vel þetta hefur verið nýtt, t.d. voru 70% nýrra bíla rafbílar. Það verður áhyggjuefni ef þetta hlutfall dregst saman og líka t.d. ef sala á reiðhjólum dregst saman.

Annað sem vantar alveg inn í þetta frumvarp er það að við reynum að þrýsta á fólk og aðila að menga minna. Þar horfum við sérstaklega á þá sem eru að menga mest, stóriðjuna og aðra stórnotendur. Á flestum öðrum stöðum í heiminum er verið að leggja á hærra og hærra gjald til þess að þrýsta á þessa aðila að draga úr menguninni en hér á landi er útblásturinn að aukast á sama tíma og við eigum að vera að draga úr honum. Þarna, eins og hæstv. umhverfis-, orku- og loftslagsráðherra nefndi hér í sumar á ráðstefnu í Háskóla Íslands, munum sitja uppi með risastóran kostnað sem hlýst af því að við náum ekki þeim markmiðum sem við sögðumst ætla að ná í París 2015. Ef við náum ekki þessum markmiðum fyrir 2030 fáum við, samkvæmt mati ráðuneytis utanríkismála, rukkun um allt að 10 milljarða kr. Það þýðir ekki að ýta þessu á undan sér og segja: Við reddum þessu 2029/2030, vegna þess að við þurfum að draga úr á hverju ári um ákveðið mörg prósent svo að við náum því að fara niður í þennan útblástur 2030. Ég veit að við gætum notað 10 milljarða í margt annað heldur en að borga fyrir eitthvað vegna algjörs aðgerðaleysis hjá þessari ríkisstjórn þegar kemur að loftslagsmálunum. Það er von mín að eitthvað bætist við í þennan bandorm í meðförum þingsins til að tækla eitthvað af þessum málum.

###

Virðulegi forseti. Ég þakka hæstv. ráðherra fyrir svörin og ég vona að þetta frumvarp líti dagsins ljós sem fyrst þar sem svo sannarlega er þörf á að taka á hlutum. Ég myndi hins vegar vilja leiðrétta hæstv. ráðherra, því að fjármagnstekjuskattur hér á landi er mjög lágur miðað við þau lönd sem við berum okkur oftast saman við, Norðurlöndin. Ég mun einmitt fara yfir það í ræðu minni á eftir.

Mig langaði að spyrja hæstv. ráðherra út í eitt sem hann fjallaði um hér áðan og það er að meira eigi að greiða fyrir notkun á bílum, sem betur fer. Fleiri og fleiri eru að fara yfir í vistvæna bíla og ekki koma lengur inn álögur á bensín. Verið er að hækka það sem er greitt fyrir að eiga bílinn en ég sé ekki í þessu frumvarpi neitt um það hvernig eigi að rukka kílómetragjald á bíla, þ.e. fyrir notkunina. Ég vildi gjarnan heyra meira um það frá hæstv. ráðherra.

###

Virðulegi forseti. Ég fagna því sem hæstv. ráðherra fjallaði um áðan, að hann ætlaði sér að skoða hvernig hægt væri að tryggja að launatekjur væru ekki greiddar út sem fjármagnstekjur. Í Noregi er einmitt svipað módel þar sem tryggt er að þeir sem greiði sér út slíkt borgi tekjuskatt af því. Mig langar að byrja á því að spyrja hæstv. ráðherra hvenær hann reiknar með að leggja fram frumvarp um þetta.

Mig langar líka að spyrja hæstv. ráðherra um þessa breytingu sem við sjáum í því hvernig fólk fær greidd laun eða hagnað. Við sjáum þetta kannski á einfaldastan hátt með því að skoða tekjublöðin, sum tekjublöðin skoða tekjuskatt en önnur skoða bæði tekju- og fjármagnstekjuskatt og topp 50 listinn yfir sitthvort er mjög mismunandi. Maður sér að þetta hefur meira og meira flust yfir í það að fólk greiði sér út fjármagnstekjur og Hagstofan hefur einmitt bent á það. Þetta hefur líka áhrif á tekjur sveitarfélaga vegna þess að sveitarfélögin fá ekki hluta af fjármagnstekjunum á meðan þau fá að sjálfsögðu útsvarið, sem er hluti af tekjusköttunum. Mig langar því einnig að spyrja hæstv. ráðherra um það hvernig hann telur að hægt sé að bæta tekjustofna sveitarfélaga sem eru að fá lægri og lægri útsvarstekjur vegna þessara breytinga.

###

Virðulegi forseti. Nú erum við aftur saman komin á Alþingi til að tala um fjárlög. Það er von mín að frumvarpið í þetta sinn sé aðeins meira tilbúið en það var í fyrra þegar við fengum það til 1. umræðu, þar sem þegar við komum til 2. umræðu þurfti að breyta næstum öllum tölum, enda voru svörin við allri okkar gagnrýni í fyrstu umferð að þetta kæmi í annarri.

Þessi blessaða stóra bók sem inniheldur fjárlagafrumvarpið er ekki sú gagnsæjasta og auðveldasta til að fara í gegnum og því líka auðvelt að koma með athugasemdir sem kannski eiga ekkert við rök að styðjast vegna þess að það er ekki hægt að lesa út úr frumvarpinu hvað er í rauninni verið að gera. En ég ætla ekki að vera sakaður um málþóf með því að endurtaka allar þær athugasemdir sem ég gerði um framsetningu á þessum fjárlögum. Menn geta bara horft á sömu ræðu frá síðasta ári.

Mjög góð markmið.Nú er komið nýtt ár og kannski þá mikilvægt að byrja bara á því að fara yfir þau atriði sem vöktu athygli mína þegar ég var að lesa þetta. Það er að sjálfsögðu heilmikið nefnt af góðum markmiðum í þessu fjárlagafrumvarpi. Það er svo spurning hvort við náum þessum markmiðum, spurning hvort það sé nóg fjármagn til að ná þessum markmiðum og allt þetta þurfum við að skoða. En við erum sennilega ekki með gögnin til þess núna.

Það fyrsta sem sló mig við að lesa í gegnum þessar 382 síður var það að á meðan 50.000 manns lifa á Íslandi við fátækt þá virðist ríkisstjórnin aðallega vera að auka álögur á hinn almenna borgara en leyfa hinum ríku að halda áfram að verða ríkari. Jú, það er bætt við 1% tekjuskatti á lögaðila, þó svo að mér heyrðist nú fulltrúar Sjálfstæðisflokksins hér á undan vilja helst draga úr því, enda skelfilegt að þeir ríku þurfi að taka eitthvað á sig. En ég er viss um að þær forsendur sem hérna eru eiga eflaust eftir að breytast eitthvað í meðhöndlun bæði hv. fjárlaganefndar og efnahags- og viðskiptanefndar.

Ég tók eftir því þegar ég las í gegnum fjárlögin að það á að fella niður stuðning til íslenskukennslu fyrir innflytjendur og þá ætla ég að vera mjög nákvæmur í skilgreiningunni á innflytjanda. Þarna er ekki verið að tala um hælisleitendur og ekki verið að tala um kvótaflóttafólk heldur hitt, u.þ.b. — ég heyrði einhverjar tölur, að fyrstu sex mánuði ársins hefðu rúmlega 5.000 einstaklingar af erlendu bergi brotnir flutt til Íslands. Við heyrum háværar raddir í samfélaginu og jafnvel hérna inni, jafnvel frá hæstv. forseta lýðveldisins, að við þurfum að vernda tungumálið. Við þurfum að leggja fjármagn í að vernda tungumálið. Það gerum við sérstaklega með því að hjálpa þessum innflytjendum að læra íslensku, bjóða kennsluna ókeypis að mínu mati, og gera fólki þannig kleift að nota tungumálið í stað þess að skera þetta niður. Því hef ég lagt fram, ásamt öðrum Pírötum, breytingartillögu um að ekki einungis halda þessu inni heldur virkilega leggja áherslu á íslenska móðurmálið og íslensku tunguna með því að efla til muna íslenskukennslu fyrir innflytjendur.

Ég ætla ekki að endurtaka margt af því sem aðrir hv. þingmenn hafa farið yfir heldur langaði mig að tala um málaflokk sem er alveg aftast í málaflokkunum, málaflokkur 35 eins og hann er kallaður, sem er alþjóðleg þróunarsamvinna. Þar er mikilla tíðinda að vænta og sennilega hafa höfundar fjárlaganna vonað að flestir væru búnir að gefast upp í yfirferð sinni um málaflokkana þegar þeir kæmu alla leið að 35. málaflokknum. En 24 milljónir manna til viðbótar munu búa við hungursneyð á næstu 12 mánuðum samkvæmt nýlegum upplýsingum frá matvælastofnun Sameinuðu þjóðanna. Þetta er að gerast af því að það er samdráttur í framlögum til þróunar- og neyðaraðstoðar víða um heim. Þessi samdráttur í þróunaraðstoð mun orsaka margra ára skref til baka þegar kemur að ástandinu í þessum löndum. Þetta skref til baka mun orsaka aukinn ungbarnadauða, fleiri farsóttir og fólksflótta frá þessum löndum á skala sem lætur ástandið í dag líta út fyrir að vera léttvægt. Þessi samdráttur í þróunaraðstoð kemur á sama tíma og þróunarlöndin finna enn frekar fyrir áhrifum loftslagsbreytinga. Þurrkar, óvenjuháir hitar í bland við hamfaraflóð og sterkari storma, allt er þetta að auka á þá neyð sem fólk sem þegar lifir við sára fátækt upplifir.

Ísland er eitt ríkasta land í heimi og við erum því miður innan við hálfdrættingar á við nágrannalöndin þegar kemur að því að veita fjármagn til þróunaraðstoðar. Undanfarin ár höfum við unnið þétt saman hér á þingi við að koma þeirri upphæð sem við leggjum í þróunaraðstoð upp í 0,35% af vergri þjóðarframleiðslu. Það er helmingurinn af þeim 0,7% sem framfarastofnun Evrópu, OECD, leggur til að lögð séu til þróunaraðstoðar. Í núverandi þingsályktun um þróunaraðstoð fyrir árin 2023–2024 er 0,35% það markmið sem sett var fyrir þetta ár. Í drögum að þingsályktun um þróunaraðstoð fyrir árin 2024–2028 er einnig sett markmiðið 0,35% fyrir þetta ár og svo meira að segja hækkun upp fyrir það, en auðvitað ekki fyrr en eftir að nýtt kjörtímabil hefst. Í fjármálaáætlun sem samþykkt var í vor er 0,35% það viðmið sem sett er. Það er því sorglegt að sjá í þessu fjárlagafrumvarpi að sú upphæð sem lögð er til þróunaraðstoðar er dregin saman um 6,4% frá síðasta ári á meðan verg þjóðarframleiðsla, sem prósentan er miðuð við, mun aukast um yfir 10%. Þetta þýðir bara eitt: Við munum fara mörg ár aftur í tímann þegar kemur að hlutfalli vergrar þjóðarframleiðslu sem fer til þróunaraðstoðar á sama tíma og neyðin og þörfin er að aukast og aukast. Sem ríkasta land í heimi þurfum við að gera betur þegar kemur að þessum málaflokki og ég skora eindregið á hv. nefndarmenn í fjárlaganefnd að eiga djúpt samtal við hæstv. utanríkisráðherra og hæstv. fjármálaráðherra um hvernig við getum staðið við okkar skuldbindingar gagnvart fólki í þróunarlöndum.

###
