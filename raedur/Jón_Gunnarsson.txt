
Virðulegur forseti. Það var vissulega áhugavert að fylgjast með umræðu um útlendingamál hér í þinginu í gærkvöldi og sérstaklega að bera það saman við umræðuna á síðasta ári, fyrir u.þ.b. ári. Mest áberandi í því var auðvitað sá mikli viðsnúningur sem  hefur orðið á málflutningi hv. þingmanna  úr Viðreisn og svo sem aumlegar skýringar á breyttri afstöðu. Hjá hv. þingmönnum Samfylkingarinnar kemur fram augljós ágreiningur innan flokksins og verður fróðlegt að fylgjast með því á næstu vikum hvernig afstaða þeirra verður til þessa mikilvæga máls sem er fram komið.

En dropinn holar steininn og við í Sjálfstæðisflokknum höfum aldrei gefist upp við að ná fram breytingum á þessu máli. Það tókst í fyrra. Nú erum við í kafla tvö og við fögnum auðvitað stuðningi þeirra þingmanna sem tjáðu sig hér og bjóðum þá velkomna um borð á vegferð Sjálfstæðisflokksins í málaflokki útlendingamála.

Ég hef áhyggjur af  afstöðu og málflutningi þingmanna og hæstv. ráðherra Vinstri grænna. Ég heyri að forsætisráðherra segir mikilvægt að nálgast Norðurlöndin í regluverki. Það er  sama nálgun sem við Sjálfstæðismenn erum með, en á sama tíma talar félagsmálaráðherra um það að ráðherrar Sjálfstæðisflokksins séu stöðugt að stilla Vinstri grænum upp við vegg í þessum mikilvæga málaflokki. Ég óttast tafaleiki, virðulegur forseti, við vinnslu málsins. Það er að mínu mati ekki í boði að ekki verði brugðist við því ástandi núna  með því að breyta lögunum á þessu kjörtímabili, á þessu þingi. Það er ekki svigrúm, að mínu mati, til frekari málamiðlana um þetta mál.   Þetta eru allt saman mjög brýnar breytingar og í einhverjum tilfellum þyrfti eflaust að ganga lengra.

###

Virðulegur forseti. Hv. þm. Gísli Rafn Ólafsson talaði um skilvirkni í störfum þingsins. Það hefur vissulega hefur skort mikið á hana oft á tíðum hér í þinginu og er alls ekki til fyrirmyndar. Ef við berum okkur saman við skilvirkni hjá þingunum í nágrannalöndum okkar í Evrópu þá erum við auðvitað miklir eftirbátar í allri málsmeðferð miðað við þessa kollega okkar í nágrannalöndunum.

En hér er einmitt að hefjast hið hefðbundna, virðulegur forseti, sem dregur kannski mest úr skilvirkni þessa þings; það er dæmigert málþóf sem  hv. þingmenn Pírata og einhverjir þingmenn Samfylkingarinnar líka grípa til, bara með það eitt að markmiði að koma í veg fyrir að við getum látið mæla fyrir frumvarpi um ný útlendingalög, sem er gríðarlega mikilvægt að verði tekið til hér umræðu í þinginu. Það verður mjög áhugavert að sjá   í ljósi nýrra yfirlýsinga hvernig ákveðnir flokkar munu tala hér, hvort það verður áfram talað um ógeðsfrumvarpið, eins og var fyrir 11 mánuðum, eða hvort menn eru orðnir eitthvað málefnalegri í afstöðu sinni.

###

Virðulegur forseti. Eðli starfa í lögreglunni er miklu fjölbreyttara en áður var. Fjöldi tengdra sérfræðinga á fjölbreyttu sviði sem ekki eru endilega menntaðir lögreglumenn er kominn til starfa. Þetta verður auðvitað að telja allt saman. Við erum sammála og ég er sammála um mikilvægi þess að efla lögregluna, um það þarf enginn að efast. Við stigum eitt stærsta skrefið sem stigið hefur verið, alla vega í mjög langan tíma, á árunum 2022 og 2023. Það er einmitt flokkurinn sem rígheldur í þetta embætti sem stóð fyrir þeim skrefum. Það var umfangsmikil efling almennrar löggæslu, efling menntunar og við tvöfölduðum útskriftarárganga í Lögregluskólanum í  háskólanámi. Það var aðgerðaáætlun gegn kynferðisafbrotum og árangurinn er ótvíræður einmitt eftir þær aðgerðir. Ný lög um réttarstöðu brotaþola og stórefling aðgerða gegn skipulagðri brotastarfsemi. Hér vantar reyndar heimildir. Það fjölgaði stöðugildum um sennilega allt að 80; 30 lögreglumenn um allt land, almennir lögreglumenn, tíu sérfræðingar í til að mynda almannavarnir og samfélagslöggæslu, tíu landamæraverðir, 20 störf í skipulagðri brotastarfsemi og tíu störf tengd rannsókn og saksókn í kynferðisofbeldi.

Þessi samstaða um að efla lögreglu í landinu er góð en fjöldinn er ekki allt. Það sem er auðvitað mikilvægt líka er að gefa lögreglu þær heimildir sem nauðsynlegar eru til að hún geti sinnt störfum sínum með sem mestri skilvirkni og um það hefur verið deilt á Alþingi. Það er alveg með ólíkindum hvað það hefur verið erfitt fyrir okkur Sjálfstæðismenn í dómsmálaráðuneytinu að koma í gegn frumvörpum og lögum sem lögreglan kallar einmitt eftir til að geta eflt sín störf og tryggt betur öryggi borgaranna í þessu landi. Það þarf líka að huga að varnar- og öryggisbúnaði lögreglu og aftur erum við í ágreiningi. En þar hafa verið stigin stór skref og við þurfum að horfa alveg sérstaklega til þess, ég tala nú ekki um í ljósi síðustu upplýsinga sem eru óhuggulegar um það hvernig beinar hótanir og aðgerðir gegn lögreglumönnum eru að eiga sér stað á heimilum þeirra og á þeirra einkaeigum.

###

Virðulegur forseti. Það er eðlilegt að hér sé verið að ræða hið hræðilega ástand á Gaza og stöðu flóttamanna þar. Það er nauðsynlegt að halda nokkrum staðreyndum til haga. Á Norðurlöndunum hafa verið fluttir um 850 einstaklingar heim, þar af 750 ríkisborgarar, um 100 sem eru undir vernd. Danir og Finnar hafa samtals tekið um 40. Á Íslandi eru þetta 128. Við erum sem sagt með fleiri einstaklinga en Norðurlöndin öll til samans þegar þetta er borið saman. Þetta væri af þeirri stærðargráðu, ef Norðurlöndin ættu að taka heim sambærilegan fjölda sem er með þessa stöðu sem við ræðum um, þeir sem eru með vernd á Íslandi, að þetta ættu að vera á milli 3.000 og 4.000 manns. Það geta allir séð hvers lags gríðarlegt átak það hefði verið og stórt verkefni fyrir Norðurlöndin að takast á við. Verkefnið er þess vegna stórkostlegt en það er aftur á móti gert að mínu mati lítið úr því í allri umræðu hversu umfangsmikið það er fyrir okkur.

Við þurfum að einfalda reglur. Við erum með miklu einfaldari reglur um fjölskyldusameiningu heldur en aðrar þjóðir og hér er sótt um t.d. fyrir fólk sem er fjarverandi. Það þarf að staðreyna þetta fólk. Það eru margar leiðir sem þarf að skoða í þessu sambandi. Utanríkisráðherra hefur sagt að málið sé rætt í fullri alvöru í ráðherranefnd og undirbúið. Það er nauðsynlegt aftur á móti að hafa heildarsamhengið í reglum og fordæmi til hliðsjónar. Við verðum líka að vinna eftir opinberum diplómatískum leiðum og við erum ekki með sendiráð á þessu svæði þannig að það gerir málin miklu flóknari. En nafnalistar voru sendir út í desember þannig að vinnan er í gangi. Við verðum að nálgast þetta í málefnalegri umræðu og staðan er erfið. Það er verið að vinna af fullum heilindum við ríkisstjórnarborðið í þessu. En við verðum líka að átta okkur á því að verkefnin eru að verða okkur ofviða, sérstaklega ef við breytum ekki þeim reglum sem hér gilda til samræmis við það sem gerist í nágrannalöndum okkar.

###

Virðulegur forseti. Ég ætla að halda mig við orkumálin svona til að koma fólki á óvart hérna. Það hefur mikið verið rætt um rammaáætlun í tengslum við þetta og stöðuna á henni og þá rammaáætlun sem þingið afgreiddi hér fyrir einu og hálfu ári síðan og virkjunarfyrirtækjum svolítið kennt um að hafa ekki farið í þessar framkvæmdir. Ef þessi rammaáætlun er skoðuð þá sjá það allir sem fylgjast með þessum málaflokki að þetta er algjörlega lægsti samnefnari í virkjunarkostum. Hér eru fjórir vatnsaflskostir, einn af þeim er framkvæmanlegur. Síðan eru hér jarðvarmasvæði á Hengilssvæðinu, framkvæmdastopp Samfylkingarinnar undir forystu Samfylkingarinnar í Reykjavík í tíu ár. Forstjóri þessarar stofnunar sagði ítrekað við landsmenn þar til fyrir stuttu að það þyrfti ekkert meiri raforku á Íslandi en þeir eru loksins að fara af stað núna eftir að skipt var um forstjóra og mun það taka langan tíma. Síðan erum við með jarðvarmasvæði á Reykjanesi og vindorkukosti. Þannig að þetta er nú burðurinn sem kerfið hefur til að vinna úr.

Ég veit alveg hvaða stefnu Sjálfstæðisflokkurinn hefur og hvaða skref hann vill stíga í þessum málum. Við viljum að hér verði gripið til neyðarráðstafana, að það verði sett hér fram frumvörp sem tryggja eflingu flutningskerfisins strax á næsta ári milli Norður- og Suðurlands. Við þurfum að fara í ákveðin skref í vindorku, það er skammtímalausn sem kemur fljótt inn, og svo vatnsafl og horfa á vatnsaflskostina út frá þjóðaröryggi þegar kemur að þessum málum vegna staðsetningar allt of marga virkjana hér á suðvesturhorninu. Við eigum að stíga ákveðin skref, virðulegi forseti, í eflingu atvinnu og verðmætasköpun á grundvelli grænnar orku. Við eigum að stækka kökuna. Þá geta þingmenn hætt að tala hér um hin ógeðslegu stjórnvöld sem ekki vilja hækka skatta og gera meira og þá getum við haldið áfram þannig að það verði nóg til fyrir alla. Það verði byggð upp hér alvöruverðmætasköpun á grundvelli þessarar orku. Þá munum við hafa nóg fyrir alla til að moða úr.

###

Virðulegur forseti. Ég ætla að halda mig við alvarlega stöðu í raforkumálum okkar. Fiskimjölsverksmiðjur brenna 2.300 lítrum af dísilolíu á klukkustund þegar þær eru í gangi. Þetta er ansi mikið magn þegar allt er saman talið. Orkubú Vestfjarða brenndi 2 milljónum lítra til raforkuframleiðslu á árinu 2022 og það verður vart minna núna. Við getum rætt fjálglega um orkuskipti en það er algerlega fjarstæðukennt við þessar aðstæður. Við erum líka með öll tækifærin. Menn tala mikið um landeldi í laxeldi og eru hlynntir því og tala þar með niður sjókvíaeldi. Laxeldi á Suðurlandi sem er í pípunum þarf 300 MW. Á Vestfjörðum og Austfjörðum þarf laxeldið í tilfallandi atvinnugreinum um 300 MW. Fiskimjölsverksmiðjurnar þurfa aðgang að 100–200 MW. Þarna eru ótalin gagnaverin og annar sá græni iðnaður sem getur byggst upp í raforkumálum. Þau eru gríðarlega mörg tækifærin í grænum iðnaði þar sem við höfum kallað eftir erlendri fjárfestingu. Við erum að verða sem samfélag af milljörðum ef ekki tugmilljörðum í tekjur á hverju einasta ári vegna þeirrar stefnu sem hefur verið rekin.

Það sem við ættum að vera að ræða, virðulegur forseti, hér á þingi eru neyðarráðstafanir, ekki bara til þess að tryggja heimilum raforku, tryggja að það komi ekki til skerðinga í vetur á raforkuafhendingu til heimila og menn þurfi að slökkva ljósin á ákveðnum tímum sólarhringsins, við ættum að vera að ræða það hvernig við setjum raforkuframleiðslu og dreifingu raforku í forgang í þessu landi. Það er stærsta áskorunin að mínu mati sem þetta samfélag stendur frammi fyrir. Um leið og við gerum það þá förum við að sjá hér mögulega tekjumyndun inn í framtíðina sem gerir það að verkum að menn, í tengslum við umræðu um fjárlög, geta hætt að ræða hér um alls konar skattahækkanir út og suður og við getum farið að lækka skatta í íslensku samfélagi og við getum farið að afla tekna með alvöruverðmætasköpun á grundvelli grænnar orku sem er nóg til af á Íslandi. Við erum með einstök tækifæri meðal þjóða.

###

Virðulegur forseti. Það blasa  miklar áskoranir við þjóðinni þegar kemur að raforkuframleiðslu og raforkuframboði í landinu. Það birtist okkur í þeim neyðarlögum sem nú er verið að setja á Alþingi til að tryggja að heimilin verði ekki fyrir skerðingu á raforku á komandi vetri. Það hefur síðan skelfilegar afleiðingar fyrir þá atvinnu- og verðmætasköpun sem er í pípunum og hjá fyrirtækjum sem þurfa á raforku að halda. Má þar nefna til að mynda gagnaversiðnaðinn, sem er nú talinn einn helsti vaxtarbroddur í grænum iðnaði á Íslandi hjá fyrirtækjum sem hafa verið mörg hver að undirbúa sig undir að fara að þjónusta gervigreindarfyrirtæki úti um heim þar sem eftirspurnin er mikil og gríðarlega mikið af afleiddum störfum verður til og mjög fjölbreytt og verðmæt atvinnustarfsemi. Þessi áform verður öll að leggja á ís vegna þeirrar stöðu sem upp er komin. Ég hef áður farið yfir hér í ræðu   hver saga þess  er.

Svo sjáum við í dag að það eru að birtast tillögur í samráðsgátt frá verkefnisstjórn rammaáætlunar 5. Þar birtast gamlir kunningjar í orkukostum eins og Holtavirkjun og Urriðafossvirkjun í Þjórsá og Skrokkalda. Þetta eru kostir sem voru í nýtingarflokki rammaáætlunar þegar verkefnastjórn um rammaáætlun 2 skilaði af sér fyrir um 10, 12 árum síðan. Svo er þetta búið að velkjast í kerfinu svona fram og til baka og enn er þetta að velkjast í kerfinu og þessir kostir eru núna aftur komnir í nýtingarflokk. Þetta er svona sambærilegt við það að við erum búnir að berjast í 20 ár við að leggja einhverja Suðurnesjalínu og við komum ekki enn þá rafmagni norður yfir frá Blöndu til Akureyrar. Þetta eru allt saman  kerfislæg vandamál sem við glímum við og kostnaður samfélagsins af því að þetta skuli ganga með þessum hætti hér undir stjórn   Alþingis er auðvitað skelfilegur og hleypur orðið á tugum milljarða króna fyrir íslenskt samfélag á hverju ári fyrir utan það stopp sem verður núna í atvinnu- og verðmætasköpun   í landinu vegna þeirrar stöðu sem upp er komin.

###

Virðulegur forseti. Ég fer ekkert ofan af þeirri skoðun minni, og það má alveg deila um hana og ég geri ráð fyrir að þeir sem ég deili á séu ekki sammála mér, að það eru fyrst og fremst þingflokkar Vinstri grænna og Samfylkingarinnar sem bera ábyrgð á þessari stöðu. Sagan skrifar það allt frá því hvernig Össur Skarphéðinsson, þáverandi utanríkisráðherra, lýsir þessu í bók sinni sem hann skrifaði um það ríkisstjórnarsamstarf, sem er í dagbókarformi, þar sem hann lýsir hvernig vélað var um rammaáætlun. Þar með var sáttin auðvitað rofin. Hann vélaði um þetta við ríkisstjórnarborðið og var það skiptimynt í því að fá að halda áfram viðræðum um aðild að Evrópusambandinu. Þessi bók ætti að vera skyldulesning fyrir þingmenn, sérstaklega þessir þættir. En í sjálfu sér geta þingmenn Samfylkingarinnar og Vinstri grænna verið stoltir af þessum árangri vegna þess að þetta er þeirra stefna. Það er fyrst og fremst fólk úr þessum flokkum sem spurði mig árið 2015 af hverju ég væri að hafa áhyggjur af þessu, það væri næg orka til á Íslandi. Ég taldi þetta fólk ekki vera í sambandi við raunveruleikann og reyndar hlustaði þetta fólk ekki á sjónarmið orkufyrirtækjanna og sveitarfélaganna. Við erum í sömu klemmunni varðandi dreifikerfi á orku um landið þótt aðeins hafi rofað til í því á síðustu þremur árum eftir tíu ára stopp.

Jú, það eru leiðir til að bregðast við þessu. Þær jarðhræringar sem nú eru á Reykjanesi eiga að vera okkur áminning um það að við þurfum að dreifa raforkuframleiðslu okkar, efla dreifikerfið og dreifa raforkuframleiðslu okkar mikið um landið. Við getum ekki látið Skagafjörðinn og þessi svæði vera ónumin, fleiri svæði á Vestfjörðum og svo má lengi telja. Það er þjóðaröryggismál.

###

Virðulegur forseti. Svarið getur verið stutt og einfalt: Nei, ég er ekki bjartsýnn á að það geti gengið eftir nema þá að gripið verði til neyðaraðgerða eins og nú er gert í þinginu, sem er mjög mikilvægt. Við afgreiddum rammaáætlun. Hæstv. umhverfisráðherra kom með rammaáætlun inn í þingið og það tókst að klára hana. Það var út af fyrir sig áfangi eftir að rammaáætlun hafði ekki verið afgreidd í mörg ár. En það verður að hafa í huga að þetta var lægsti samnefnari og erum við þar með einn raunverulegan vatnsaflskost í nýtingarflokki. Jarðvarmakostirnir eru mjög umdeildir. Við getum talað um Eldvörp, Krýsuvík og slíka hluti sem eru í nýtingarflokki, sem er algerlega óraunhæft að fara í. Í Henglinum og á Hengilssvæðinu, Hverahlíðinni og víðar eru virkjunarkostir þar sem allt er orðið gjörbreytt og allar forsendur gjörbreyttar út af því hvernig eldvirkni er að aukast á þessu svæði. Þetta er auðvitað þjóðaröryggismál. Þetta er almannavarnamál og á grundvelli þess að þetta er þjóðaröryggismál ættum við í raun og veru að fara fram, eins og ég nefndi hér áðan, með tillögur um hraða uppbyggingu í vindorku. Hún hefði sennilega komið í veg fyrir svona skerðingar og hún getur byggst upp á miklu skemmri tíma heldur en vatnsaflsvirkjanir eða jarðvarmavirkjanir. Við þyrftum að höggva á hnútinn varðandi Hvammsvirkjun út af vatnatilskipuninni. Ég veit ekki hvaða embættismenn hafa gert mistök þegar það kom í ljós þegar hefja átti framkvæmdir við Hvammsvirkjun að vatnatilskipunin stoppar það. Það er sérstaklega kveðið á um að samráð skuli haft milli aðila, milli embætta og stofnana um vatnamálin í virkjunarmálum. Einhverjir hafa sofið á verðinum í því. Ég er ekki bjartsýnn að í þessari ríkisstjórn náum við einhverri skynsamlegri niðurstöðu um það að bregðast við þessari þjóðarvá sem við stöndum frammi fyrir.

###

Virðulegur forseti. Þetta eru neyðarlög og það er ekkert stórkostlegt að gerast í vatnsbúskapnum. Fordæmi eru fyrir þessu og auðvitað er gert ráð fyrir því af orkufyrirtækjum. Þess vegna eru ákvæði í samningum við stóriðjuna um að geta skert orku. Þess vegna eru menn að selja skerðanlega orku, jafnvel til minni fyrirtækja á ákveðnum tímum, af því að þeir vita að þessi staða kemur upp. Náttúran er ófyrirsjáanleg eins og hún er. Við gætum aldrei tekið á móti allri eftirspurn sem kemur. Við þurfum að velja og hafna. Í atvinnustefnu sem samþykkt var á kjörtímabilinu 2013–2016 afgreiddi atvinnuveganefnd einmitt þingsályktunartillögu iðnaðarráðherra þess tíma þar sem sagði að við værum komin með nóg af stóriðju í landinu — ég var formaður nefndarinnar þegar þetta var afgreitt og er alveg sammála því — en að nú skyldum við horfa á atvinnurekstur sem myndi nýta kannski 20, 30 og upp í 100 MW en ekki 500 eða 600 MW eins og stóriðjan þarf. Þannig sáu menn þetta fyrir sér, að við gætum svarað spennandi tækifærum um grænan iðnað í landinu sem dreifa mætti um landið til að styrkja stoðir byggðar, verðmætasköpunar og atvinnusköpunar í þessu landi. Það er ekki hægt. Slík tækifæri hafa siglt fram hjá okkur núna í nokkuð mörg ár með tilheyrandi efnahagslegum afleiðingum, eða hverjar gætu tekjurnar verið af slíkri starfsemi ef við hefðum haldið sómasamlega á málum hér á þingi og farið með það með þjóðarheill í huga? Þingið hefur að þessu leyti algerlega brugðist því hlutverki sínu að gæta að þessu. Vilji menn rannsóknarnefndir um það hvort einhver bankasala Íslandsbanka hefði getað skilað milljarði meira eða minna í ríkiskassann þá skulu menn setja rannsóknarnefnd um það hvað það kostar marga tugi milljarða á ári að menn hafi ekki haldið sómasamlega á málum.

###

Virðulegur forseti. Ég skil ágætlega að hv. þingmaður vilji ekki ræða söguskýringuna en söguskýringin er til og hún stendur. Á að keyra áfram sama hvað? Nei, nei, þess vegna studdi ég rammaáætlun og þess vegna tók ég þátt í vinnunni við gerð laga um rammaáætlun og studdi það mál alla leið. Við höfðum væntingar um að það gæti leitt til þess að það yrði friður um þessi mál og við kæmumst áfram, en að það myndi þýða stórt stopp fyrir íslenskt samfélag datt mér aldrei í hug. Það er það sem er alvarlegt.

Er þetta vegna lágrar stöðu lónum? Já, vatnsbúskapurinn er heldur aumari en við höfum oft upplifað en hann var líka svona í fyrra og getur verið svona í nokkur ár. Það var stundum talað um að hann yrði svona á tíu ára fresti en staðan er nú orðin þannig að eftirspurnin í kerfinu er svo mikil og hún hefur aukist svo mikið að það er minna borð fyrir báru. Raforkufyrirtækin gera ráð fyrir þessu í sínum áætlunum. Það var held ég árið 2013/14 sem Landsvirkjun setti fram mjög málefnalega áætlun um uppbyggingu virkjana til ársins 2040. Ein sviðsmynd í þeirri skýrslu gerði ráð fyrir því að við svöruðum þessari vaxandi eftirspurn sem kæmi en það hefur ekkert gengið eftir. Nú horfum við fram á það að þetta leiði til hækkunar á raforkuverði af því að, eins og kom fram áðan, stórnotendurnir eru að bjóða yfir heimilistöxtunum og ekki viljum við hækka raforkuverð til heimila. Við horfum upp á það að atvinnurekstur á viðkvæmum svæðum, eins og á Snæfellsnesi — fyrirtæki þar stendur frammi fyrir því ef það fær ekki lausn sinna mála að þurfa að segja upp 30–40 manns í þessum fámennu samfélögum fyrir jól. Þetta er auðvitað mál sem verður að leysa en afleiðingarnar af því hvernig þingið hefur unnið í þessu, hvernig haldið hefur verið á málum, birtast okkur í þessu. Ef haldið hefði verið sómasamlega á þessu og eðlileg uppbygging í raforkuframleiðslu í landinu haldið áfram þá værum við á betri stað.

Forseti vill minna hv. þingmenn á að virða ræðutímann.

###

Virðulegur forseti. Það er sjálfsagt við þessi tímamót að velta aðeins fyrir sér hvernig það má vera að við séum komin á þennan stað í orkumálum, þessi þjóð sem býr við svo miklar auðlindir og möguleika á nýtingu grænnar orku að við erum meðal fremstu þjóða í heiminum. Við eigum meiri tækifæri en nokkur önnur þjóð og hingað erum við komin. Við þurfum að fara fram með frumvarp í þinginu til að verja hagsmuni heimila landsins og fjölskyldnanna, hornsteina samfélagsins, og lítilla fyrirtækja. Við höfum líka búið við þá stöðu á undanförnum árum að við höfum þurft að keyra mjög mikið af dísilvélum til raforkuframleiðslu með tilheyrandi kostnaði og tilheyrandi kolefnisspori, allt það á þessum tímum þar sem loftslagsmál eru í forgrunni í svo mörgu og hjá svo mörgum.

Á sínum tíma varð mikil samstaða í þinginu þegar við samþykktum lög um rammaáætlun. Rammaáætlun var afgreidd í þinginu með öllum greiddum atkvæðum. Það var góður hugur í þinginu að reyna að ná víðtækri sátt um þessi deiluefni sem staðið höfðu um virkjanir, sérstaklega eftir að ákvörðun um Kárahnjúkavirkjun var tekin og hún var byggð fyrir austan. Í aðdraganda þess þegar lögin um rammaáætlun voru samþykkt á kjörtímabilinu 2009–2013 skilar verkefnisstjórn sem var þá undir stjórn Svanfríðar Jónasdóttur, bæjarstjóra í Dalvíkurbyggð, sem formaður, af sér tillögum um rammaáætlun. Ef maður skoðar tillögur þeirra sem þóttu mjög málefnalegar og vel undirbúnar, gríðarlega góð vinna hafði farið fram og mikla kynningar um land allt, er áhugavert að skoða þá vatnsaflskosti, fyrir utan alla jarðvarmakostina, sem þau nefna til sögunnar. Ég ætla að grípa niður í dæmi um kostina sem skora hvað hæst í vatnsaflskostum út frá röðun af sjónarhóli nýtingar og skora ekki eins hátt, og mjög lágt margir hverjir, út frá röðun af sjónarhóli verndar.

Þarna gefur að líta Holtavirkjun. Þar reiknar þessi hópur með að sex, sjö árum seinna, árið 2016, verði fyrsta gangsetning Holtavirkjunar möguleg. Hvammsvirkjun, fyrsta gangsetning 2015. Skrokkölduvirkjun, fyrsta gangsetning 2018. Urriðafossvirkjun, fyrsta gangsetning 2016. Kjalölduveita, sem áður hét Norðlingaölduveita, fyrsta gangsetning 2014. Þarna er hönnun og undirbúningsvinnu og mati á umhverfisáhrifum að miklu leyti lokið eða komið mjög langt. Tungnaárlón, fyrsta gangsetning 2017. Bjallavirkjun, fyrsta gangsetning 2017. Ég hef ekki talið saman megavöttin en ég get haldið áfram: Skatastaðavirkjun, fyrsta gangsetning 2019.

Þetta voru væntingarnar sem fyrsta alvörurammaáætlunin sem leit dagsins ljós bar með sér, það tímaferli sem menn sáu fyrir sér þegar vinnan var að hefjast um hversu langan tíma þessi mál myndu taka. Og nú, virðulegur forseti, er árið 2023. Því ári er að ljúka og við erum ekki komin lengra en þetta. Af hverju gerist það þegar væntingar þingmanna og þeirra sem stóðu að þessum undirbúningi og voru að vinna þetta voru með allt öðrum hætti? Við þyrftum ekki nema örfáa af þessum kostum virka í dag til þess að sú staða sem við okkur blasir væri ekki að raungerast, en hún er búin að blasa við lengi. Það kom tillaga um nýtingarflokk þar sem voru nokkrar vatnsaflsvirkjanir frá þessum hóp eftir að lögin höfðu verið samþykkt. Þá kom þessi tillaga fram en vegna tímabundins ákvæðis í lögunum hafði þáverandi hæstv. umhverfisráðherra, Svandís Svavarsdóttir, látið gefa álit. Fólk gat skilað inn áliti á tillögunni áður en hún fór til þingsins. Þetta var sólarlagsákvæði á þessari grein í lögunum. Engan grunaði að málið yrði misnotað með þessum hætti af ráðherra Vinstri grænna. Ef maður les umsagnirnar sem bárust, sem voru á þriðja hundrað, eru þarna það sem maður getur kallað magnundirskriftir frá einstaklingum héðan og þaðan úr heiminum sem greinilega var safnað af andstæðingum virkjunarframkvæmda á Íslandi. Þetta þótti vera svo merkileg niðurstaða að nokkrum kostum í nýtingarflokki var kippt út og í raun kom bara einn vatnsaflskostur inn, Hvalárvirkjun á Vestfjörðum, sem er samkvæmt öllum útreikningum dýrasti vatnsaflskostur á landinu. Þess vegna er málið ekki komið lengra.

Það var síðan á kjörtímabilinu 2013–2016 sem við reyndum að gera breytingar á þessu og fórum fram með tillögu frá atvinnuveganefnd um að fjölga verulega, eftir ákveðna hraðmeðferð á ákveðnum virkjunarkostum, þeim vatnsaflskostum sem færu í nýtingarflokk. Það ætlaði allt um koll að keyra hér. Grípa má niður í ummæli þingmanna Vinstri grænna, Samfylkingarinnar, Pírata og Bjartrar framtíðar frá þessum tíma þar sem þeir kalla þessa tillögu atvinnuveganefndar stríðshanska, algjöran stríðshanska á sviði umhverfismála, að friðurinn sé fullkomlega slitinn í sundur í þessum málum, að það sé ótrúlegur átakavilji af hálfu þessarar ríkisstjórnar að vilja rjúfa alla möguleika um sátt um virkjunarmál í landinu og færa umræðu um náttúruvernd aftur fyrir aldamót, að það sé algjörlega óskiljanlegt af hverju ríkisstjórnin vill fara í stríð um þetta mál. Svona töluðu þingmenn þessara flokka á þessum tíma og komu í raun í veg fyrir það að við gerðum skynsamlegar breytingar á árinu 2015 sem hefðu leitt til þess að við værum í allt annarri stöðu í dag. Stjórnarflokkarnir þá kláruðu ekki málið vegna þessarar miklu andstöðu og þeirra láta sem voru. Það er talað um að þeir flokkar hafi ætlað að rjúfa friðinn um þetta mál en það er áhugavert að lesa sögu Össurar Skarphéðinssonar, bók Össurar Skarphéðinssonar um stjórnarsamstarfið í vinstri stjórninni 2009–2013, þegar kemur að þessum málum þar sem hann gerir því mjög góð skil hvernig þetta mál var andlag hrossakaupa í þeirri ríkisstjórn. Þegar kom að því að semja um að halda áfram aðildarviðræðum að Evrópusambandinu voru kaupin þau að rammaáætlun færi í gegn eins og hún var og þessi lög um rammaáætlun yrðu samþykkt. Samfylkingin var þar tilbúin að skipta hagsmunum þjóðarinnar í orkumálum út fyrir það að aðildarviðræðum að Evrópusambandinu yrði haldið áfram.

Hverjar eru svo afleiðingar þessa alls? Það sem þær breytingar sem gerðar voru hafa leitt af sér í verkefnisstjórninni sem tók við, verkefnisstjórn sem Svandís Svavarsdóttir, þáverandi umhverfisráðherra, skipaði nokkrum dögum fyrir kosningar áður en hún lét af embætti í umhverfisráðuneytinu, er að hún skipaði í hana fólk sem túlkaði lögin alls ekki með sama hætti og við sem höfðum unnið að þessu í þinginu og samþykktum þetta höfðum væntingar til. Það hefur þyngt allt ferlið verulega mikið, sérstaklega það hversu djúpt er farið í vinnuna við rammaáætlun. Þar er farið inn á það svið að meta virkjunarkosti í mörgum tilfellum eins og um sé að ræða umhverfismat framkvæmda en það segir alveg skýrt í nefndaráliti og reyndar í lögunum að nefndin leggi til ákveðnar breytingar sem skuli tryggja samræmi í þessu og það er alveg skýrt tekið fram að miða eigi við umhverfismat áætlana, vegna þess að umhverfismat framkvæmda fer fram þegar kosturinn er kominn í nýtingarflokk og menn ætla að fara af stað í framkvæmdir og útfærslu á þeim. Þetta hefur kostað verulegan tíma og haft í för með sér mikinn kostnað. Svo hefur heldur ekki verið unnið eftir því að meta efnahagsleg og félagsleg áhrif virkjana með sómasamlegum hætti. Það vannst ekki tími til þess á sínum tíma. Það er samt einn af þeim flokkum sem lögin gera ráð fyrir og þingið var algerlega sammála um að yrðu að liggja til grundvallar.

Þegar við stóðum í þessum slag í kringum 2015 varaði ég mjög við þeirri sviðsmynd sem blasir við okkur í dag. Ég varaði við því að landið myndi verða orkulaust. Mér eru minnisstæð orð þingmanna, m.a. úr Samfylkingunni og Vinstri grænum, sem sögðu við mig: Jón, láttu ekki svona. Það er nægjanleg orka til á Íslandi. Þú þarft ekki að hafa neinar áhyggjur af þessu. Þá stóð fyrir dyrum mjög áhugavert verkefni uppi á Grundartanga, nýtt verkefni sem var reyndar mjög umhverfisvænt, umhverfisvænasta stóriðjan, ef stóriðju skyldi kalla, og það var ekki hægt að selja orku. Þannig hafa tækifærin, virðulegur forseti, á undanförnum árum runnið okkur úr greipum. Það hafa orkufyrirtækin og Íslandsstofa sagt okkur í nokkur ár, að í hverjum einasta mánuði berast tækifæri til Íslands sem hefðu getað skotið rótum fyrir framtíðarkynslóðir þessa lands með nýrri atvinnustarfsemi og nýrri verðmætasköpun á grundvelli grænnar orku og við værum miklu betur í stakk búin til að fara í orkuskiptin sem eru okkur svo mikilvæg, og fólk talar um að það þurfi að draga úr jarðefnaeldsneytisnotkuninni. Hvar við erum hefur sem sagt áhrif á loftslagsmálin. Þversögnin að tala um kolefnisjöfnun og vera svo andstæðingur virkjana og uppbyggingu grænna atvinnugreina er auðvitað kallandi. Byggðamál og byggðaþróun tengjast þessu líka vegna þess að það er einmitt þessi orka sem gefur okkur tækifæri til að búa til atvinnu og verðmætasköpun á þeim svæðum sem þess þurfa til að styrkja byggð.

Hingað erum við komin, virðulegur forseti, og ég vona að þingið axli þá ábyrgð sem það á að gera í þessu máli og klári það. En áttum okkur á því að við þurfum að grípa til neyðarráðstafana í orkuöflun. Því segi ég það fullum fetum að það verður að taka út úr rammaáætlun ákveðna virkjunarkosti. Það verður að skoða sérlög um vindorku og ákveðna virkjunarkosti þannig að við getum haldið áfram með sómasamlegum hætti.

###

Virðulegur forseti. Við almenningur, við í þessum sal, leggjum af stað í vinnu, út í daginn eða til skóla eða hverra starfa sem við erum að fara til og reiknum með að öryggi okkar sé tryggt. Lögreglumenn sem fara til sinnar vinnu hvenær sem er sólarhringsins geta ekki treyst því að öryggi þeirra sé tryggt. Þeir eru að fara að vinna í hinni hlið samfélagsins, þeirri hlið sem við almenningur verðum svo lítið vör við, sem betur fer. Það er ekki sjálfsagt að samfélag fái fólk til þessara starfa. Á undanförnum árum hefur verið mikið ákall lögreglumanna bæði um fjölgun og betri búnað og frekari öryggisatriði til að tryggja þeirra störf. Ég er mjög ánægður með það að hafa á þeim tíma sem ég var í dómsmálaráðuneytinu lagt sérstaklega áherslu á þetta, að tryggja öryggi lögreglumanna.

Meiri vopnavæðing í landinu er áhyggjuefni og við því verður að bregðast. Aukin skipulögð brotastarfsemi er að þróast hér með sama hætti og hefur verið að gerast á Norðurlöndunum og við höfum þar víti til varnaðar. Þar hefur dregið verulega úr áhuga fólks á að fara í lögregluna og orðnir erfiðleikar í því jafnvel að manna lögregluna. Við þurfum að byrgja brunninn. Við fórum í mikið átak í að fjölga nemendum á háskólastigi í lögreglunámi. Það hefur skilað sér í því að það tvöfaldast útskriftarárgangarnir núna. Við fórum í mikið átak í fjölgun sem gjörbreytir stöðunni gagnvart þessum alvarlegu brotaflokkum. Það er mjög mikilvægt að við höfum það í forgrunni að tryggja aðstæður þessa fólks, fólks sem á sínar fjölskyldur heima,  að við tryggjum stöðu þeirra þannig að þau geti sinnt sínum störfum í að tryggja öryggi okkar.

###

Virðulegur forseti. Mig langar að gera samgöngumál að umtalsefni og byrja á samgöngusáttmála höfuðborgarsvæðisins. Það stendur til á næstu vikum eða mánuðum að bjóða út nýja brú yfir Fossvog. Áætlaður kostnaður er í kringum 8 milljarðar kr. fyrir 260 metra brú sem er byggð sem einhvers konar listaverk. Til samanburðar má nefna að nú í dag er verið að vígja nýja brú yfir Þorskafjörð, sem er um 260 metra löng brú og 2,7 km vegkafli eða vegagerð í kringum það, þ.e. grjótgarðarnir, vegirnir að brúnni og vegagerð þar til viðbótar. Heildarkostnaður við þessa brú og öll þau mannvirki í kringum hana er um 2 milljarðar. Sambærileg brú í Kópavogi eða í Fossvogi 8 milljarðar. Þetta hlýtur að vekja okkur til umhugsunar um það hvort það er verið að fara allt of dýrar leiðir og þingið hlýtur að þurfa að grípa til ráðstafana þannig að þetta verði skoðað ítarlega.

Ég vil nefna líka Arnarnesveginn sem upphaflega var áætlað, í útreikningum í þeirri áætlun sem þingið fjallaði um í samgöngusáttmálanum, að myndi kosta 2,2 milljarða. Það eru hafnar framkvæmdir á grundvelli tilboðs sem er upp á 7,3 milljarða. Reyndar var hafnað tilboðum frá tveimur meðalstórum verktakafyrirtækjum út af einhverjum reglum Vegagerðarinnar þannig að 1.300 millj. kr. var varpað út um gluggann út af einhverjum reglum Vegagerðarinnar. Það er ekki að mínu mati boðlegt, virðulegi forseti, að við skulum fara svona með skattfé borgaranna. Það vakti líka athygli að í gær lögðu borgarfulltrúar Sjálfstæðisflokksins fram tillögu um ljósastýringarmál í forgang. Því var hafnað af Reykjavíkurborg. Þetta er þó forgangsatriði samgöngusáttmálans þegar þingið afgreiddi hann hér  úr þinginu. Svo er þessu hafnað núna af einum aðalaðila samgöngusáttmálans, Reykjavíkurborg.

Ölfusárbrú er annað dæmi, 10 milljarða framkvæmd, hálfgert listaverk.  Af hverju má ekki byggja brú yfir Ölfusá bara svipað og byggð var yfir Borgarfjörðinn? Við þurfum að hugsa þetta, virðulegur forseti, þegar við erum í þeim aðstæðum sem við erum alveg sérstaklega.

###

Virðulegur forseti. Það er visst áhyggjuefni að við fáum upplýsingar um gríðarlega miklar kostnaðarhækkanir við svokallaða borgarlínu. Það þarf að leita skýringar á þessu. Borgarstjóri hefur m.a. nefnt sem skýringu að almennar hækkanir hafi orðið mjög miklar og útboð hjá Vegagerðinni séu að fara langt umfram kostnaðaráætlanir. Ég skoðaði þetta lauslega í dag og ef maður tekur útboð síðustu vikna hjá Vegagerðinni, stór og lítil, þá má segja að almennt séu þetta 70%, plús eða mínus, af kostnaðaráætlun sem verkin eru að fara á. Til að mynda átti núna stórt verk fyrir vestan að kosta um 1.300 millj. kr. en lægsta tilboðið var upp á 800 og eitthvað milljónir. Getur þetta legið í dýrari útfærslum, einhverjum flottræfilshætti þegar að því kemur að fara í þessar miklu framkvæmdir?

Umræðan um svokallaða Fossvogsbrú, sem á að kosta 7,5 milljarða, vakti athygli mína. Nú er verið að ljúka verki í Þorskafirði á 260 metra langri brú, jafn langri þeirri sem er fyrirhuguð yfir Fossvog. Það er 2,5 km vegagerð í kringum þá brú, sem sagt fyllingar beggja vegna, og heildarkostnaður við það verk er 2 milljarðar og 78 milljónir. Það á að byggja jafn langa 260 metra brú yfir Fossvog fyrir 7,5 milljarða. Ef hönnunarsamkeppni er nefnd fá margir skrýtna tilfinningu vegna þess að það þykir margfalda kostnaðinn og það á til að mynda við þegar menn tala um alþjóðlega hönnunarsamkeppni um brú yfir Sundabraut, sem ég held að menn þurfi að skoða mjög vel. Víðar er leitað matarholna í þessu, til að mynda var athygli mín vakin á því að í 14. gr. myndlistarlaga er 1% af heildarbyggingarkostnaði skilyrt til listaverkakaupa. Það eru 2 milljarðar í listaverkakaup við byggingu Landspítala.

Forseta minnir á að ræðutími í störfum þingsins er takmarkaður við tvær mínútur.

###

Virðulegur forseti. Að veita ríkisborgararétt er stórmál, stórmál fyrir þann sem veitir hann og stórmál fyrir þá sem fá ríkisborgararétt á Íslandi. Nú líður að þeim tíma að umsóknir sem berast til Alþingis um ríkisborgararétt verði teknar til umfjöllunar og afgreiddar. Við höfum áður tekist á um það hér í þingsal og þá hafa verið deildar meiningar um hvernig eigi að vinna með slíkar umsóknir og þetta kerfi verið gagnrýnt. Ég held, virðulegur forseti, að það sé mjög mikilvægt að þingið taki þetta til skoðunar og að sá leyndarhjúpur sem yfir þessu hvílir og þetta ferli verði skoðað í ljósi gagnsæis og hæfisreglna. Ég tel til að mynda alveg ómögulegt að það séu einhverjir þrír þingmenn í undirnefnd allsherjar- og menntamálanefndar sem sjá um að fara yfir þessar umsóknir, leggi á þær mat, taki á móti upplýsingum sem berast m.a. frá Útlendingastofnun og lögreglu og síðan komi tillaga inn til þingsins en hv. þingmenn hafi engin tök á að kynna sér þær umsóknir, taki enga umræðu um það af hverju verið er að hafna ákveðnum umsóknum, af hverju verið er að samþykkja ákveðnar umsóknir. Það hefur komið fram gagnrýni á það að hæfisreglum hafi jafnvel ekki verið fylgt í þessu ferli í einhverjum tilfellum. Fólk hafi verið að fjalla um umsóknir hjá einstaklingum sem það þekkir og hefur jafnvel starfað fyrir. Þetta held ég að gangi ekki upp og ég mun kalla eftir því, virðulegur forseti, að við þingmenn fáum aðgang að öllum þessum upplýsingum. Það getur varla talist neitt annað réttlætanlegt í þessu en að hv. þingmenn séu upplýstir um það hvaða ákvarðanir þeir eru að taka í þessu mikilvæga máli.

###

Virðulegur forseti. Hér er rætt um fimbulfamb ríkisstjórnarflokkanna á meðan fimbulfambið er nú allt hjá stjórnarandstöðunni í þessu máli með mjög ómerkilegum hætti í því leikriti sem þau setja hér á. Fimbulfamb um framtíðina, hvað gerist, næstu skref, tekur formaður Sjálfstæðisflokksins við öðru ráðherraembætti o.s.frv. Svo er talað um vandræðalega og óþroskaða pólitík. Ég þakka nú fyrir að við erum ekki á sama þroskastigi og þeir sem viðhafa þau orð hér. Það er alveg magnað eftir allt sem á undan er gengið í þeirri umræðu að þetta fólk í stjórnarandstöðunni sem stígur hér fram veit ekkert hvað það á að geta spurt formann Sjálfstæðisflokksins um og fjármálaráðherra til hátt í tíu ára. Það veit ekkert hvað það getur spurt hann um. Þá ætla ég bara að benda þeim á það að úr þessari ómögulegu ríkisstjórn eru tveir aðrir ráðherrar til svara. Ég geri ráð fyrir að hann fái þá engar spurningar hér á eftir undir þeim dagskrárlið. Nei, hér er stjórnarandstaðan að gjaldfella sig illa eina ferðina enn.  Það er svo sem þekkt uppskrift og gengur afskaplega vel hjá þeim.

###

Það er ágætt.Virðulegur forseti. Okkur í Sjálfstæðisflokknum og ég held bara ríkisstjórnarflokkunum líður alveg ágætlega þessa dagana. Við erum bara mjög sátt við ákvörðun hæstv. fjármálaráðherra og formanns Sjálfstæðisflokksins að bregðast við áliti umboðsmanns Alþingis með þeim hætti sem hann gerir. Hann sýnir þar virðingu fyrir þessu áliti þó að það sé vissulega umdeilt eins og hefur komið fram af okkar hálfu. En það er alveg með ólíkindum að fylgjast hér með stjórnarandstöðunni, vanlíðan þeirra í þessu máli sem ber þess merki hvað málefnagrundvöllur þessara flokka er grunnur. Það verða breytingar gerðar á þessari ríkisstjórn. Það liggur alveg fyrir. Það er ekki sama taugaveiklunin í því og var í tíð vinstri stjórnarinnar, eins og við munum eftir sem vorum hér á þingi á þeim tíma.  Það lá á öllum hlutum og hún losaði sig við marga ráðherra á tímabilinu vegna þeirrar óeiningar sem var á þeim bæ. Við vöndum skrefin í þessu eins og öðru sem við erum að gera.

###

Virðulegur forseti. Það er að mörgu leyti áhugavert að hlusta á þessar ræður sem hér fara fram. Nú er talað um að engin armslengd hafi verið í þessu máli og að penninn sé á endanum hjá fjármálaráðherra. Það hlýtur þá að vekja upp þá spurningu hvers vegna þessir sömu hv. þingmenn og flokkar lögðust svo eindregið gegn tillögu fjármálaráðherra á sínum tíma um að leggja Bankasýsluna niður, einmitt til þess að axla persónulega ábyrgð á svona gjörningum embættisins. Það var þá talið mjög mikilvægt að viðhalda þessu kerfi og ráðherra var hrakinn til baka með þessa tillögu sína um að í raun axla ábyrgð á þessu. Það er auðvitað búið að lýsa því hér og umboðsmaður lýsir því ágætlega í hverju  þessi ómöguleiki felst. Hann liggur auðvitað í því að það er ekki hægt að framkvæma þetta með þessum hætti, að viðlagðri ábyrgð, samkvæmt þeim lögum sem hér er undir. Í því felst ómöguleikinn.  Þingið eða aðrir hefðu þurft að setja það skilyrði inn í lögin að við myndum afnema þessa vanhæfisreglu  í þessari aðferðafræði en menn litu fram hjá því  og yfirsást það.

Síðan er þetta með rannsóknarnefndirnar og svona. Við höfum stofnanir þingsins, það er það sem við Sjálfstæðismenn höfum alltaf sagt: Látum þær þá fjalla um þetta, stofnanir þingsins.  Það hefur gerst og við tökum ábyrgð og öxlum ábyrgð í þeim efnum.

Forseti minnir enn á að ræðutími er takmarkaður í fundarstjórn forseta er ein mínúta í hverri ræðu.

###

Virðulegur forseti. Það er ágætt að rifja aðeins upp forsöguna. Það var á 137. löggjafarþingi árið 2009 sem lög um Bankasýsluna voru sett af ríkisstjórn Vinstri grænna og Samfylkingar sem þá var við völd. Hæstv. þáverandi fjármálaráðherra sagði í ræðu sinni að Bankasýslu ríkisins væri falið að undirbúa að vinna tillögur um sölu á eignarhlutum ríkisins í fjármálafyrirtækjum, gera tillögu til fjármálaráðherra um hvort og hvenær fýsilegt væri að bjóða tiltekna eignarhluti til sölu á almennum markaði. Og þegar endurreisn fjármálakerfisins væri lokið var gert ráð fyrir að stofnunin væri lögð niður.

Fjármálaráðherra lagði til að stofnunin yrði lögð niður þegar endurreisnin hafði átt sér stað í bankakerfinu. Því var mótmælt. Það var talið mikilvægt að þessi armslengd væri áfram frá stjórnsýslunni í þessum málaflokki. Nú kemur það í ljós að umboðsmaður telur það óskýrt að vanhæfisreglurnar gildi. Aðkoma ráðherrans var með nákvæmlega sama hætti í fyrra útboði og því seinna,  með nákvæmlega sama hætti.   Það er þarna sem einhver misskilningur er um að vanhæfisreglur gildi  og það er sá ómöguleiki sem hv. þm. Hildur Sverrisdóttir var að tala um áðan.

###

Virðulegur forseti. Það er nú gjarnan þannig í upplýsingaóreiðunni, sem hér er stundum m.a., að það fer ekki alltaf saman hljóð og mynd hjá þeim sem bæði skrifa og tala. Hér sagði hv. þingmaður að við ættum auðvitað að hlusta á vísindamennina, við ættum að fara eftir þeirra ráðum. Svo sagði hún í öðru orði að hún hefði engan vísindamann heyrt mæla með því að nota rafmagn við aflífun þessara dýra, þrátt fyrir að ég væri nýbúinn að segja henni og þingheimi og öðrum sem fylgjast hér með að það er viðurkennd aðferð sem er búið að skoða ítarlega í vísindanefnd Alþjóðahvalveiðiráðsins þar sem sitja fulltrúar flestra þjóða. Vísindamenn frá flestum þjóðum og öðrum sem eiga aðild að ráðinu, á annað hundrað vísindamenn, ef ég man rétt, eru búnir að viðurkenna þessa aðferð til jafns við sprengiskutul. Eftir ítarlega þróun á þeim veiðibúnaði, rannsóknir og þróun, var fyrirtækið tilbúið með nýja og betri útgáfu fyrir þessa vertíð til að aflífa dýrin og ætlaði að gera það samhliða sprengiskutlunum í þeirri von að í framtíðinni gætum við lagt sprengjuskutulinn til hliðar og notað þetta sem einu aflífunaraðferðina, þá sömu reyndar og er notuð í öllum sláturhúsum landsins í dag til aflífunar á húsdýrum, nákvæmlega þá sömu, og er auðvitað viðurkennd þar.

Ég ætla bara að gera orð hv. þingmanns að mínum og biðja hana að koma með okkur inn í 21. öldina og nýja tækni og nýja þróun og horfa á það að við horfum á þetta út frá sjálfbærum sjónarmiðum á nýtingu á auðlindum sem við eigum, höfum aðgang að, í þágu þjóðarinnar og beitum til þess öllum nútímaaðferðum sem mögulegar eru og gerum þetta enn mannúðlegra heldur en það hefur verið hingað til þegar bornar eru saman veiðar á villtum dýrum.

###

Virðulegur forseti. Hv. þm. Þórunn Sveinbjarnardóttir hafði orð á því að í þessu máli ætti fyrst og fremst að hlusta á sérfræðingana, vísindamenn og aðra þá sem um þetta fjalla. Ég tek undir það. Allar okkar veiðar og nýting á hvaða auðlind sem er á að byggjast á yfirvegaðri úttekt og skoðun. Í þessu tilfelli kemur þar auðvitað til hvernig nýta á þessa stofna, hversu mikið má taka úr þeim. Þetta byggist allt saman á mjög viðamiklu vísindastarfi til áratuga á norðurslóðum í samvinnu milli okkar og Norðmanna og fleiri þjóða þar sem talningarverkefni eru í gangi og hafa verið um áratugaskeið. Síðan fjallar vísindaráð Alþjóðahvalveiðiráðsins — sem er, eins og ég kom inn á áðan, mjög fjölmennt ráð, ég held að ég fari með rétt að það séu á annað hundrað vísindamenn sem sitja í þessu ráði og fara ítarlega yfir öll gögn, allar forsendur, allar upplýsingar áður en þeir veita ráðgjöf um hversu mikið má veiða úr stofninum. Þetta er allt í samræmi við það og samkvæmt reglum Alþjóðahvalveiðiráðsins. Það á líka við um þessa nýju tækni sem rafmagnsstuðið byggir á. Eins og ég sagði hér áðan þá er það viðurkennt af þessu sama vísindaráði og af Alþjóðahvalveiðiráðinu sem aflífunaraðferð sem er jöfn sprengiskutlum. Fyrirtækið hefur verið að þróa þessa aðferð, gera á henni alls konar prófanir sem lofa mjög góðu en því var bannað að nýta þá reynslu og þekkingu við þessar veiðar. Skipstjórar skipsins og aðrir sem þekkja vel til um borð þar sem þessi hvalur særðist, drapst ekki við fyrsta skot um daginn, telja það nánast öruggt að hann hefði drepist ef rafstuðið hefði líka fengið að fylgja eins og upphaflega var lagt upp með.

Nú ætla ég að spyrja hv. þingmann: Hvaðan hefur hún upplýsingar um að það hafi engin áhrif, muni ekkert laga stöðuna? Frá hvaða vísindamönnum kemur það?

###

Virðulegur forseti. Ég held að við getum öll verið sammála um að setja um þessar veiðar, sem aðrar, skýrar reglur og stuðla að því að innleidd sé sem best tækni við veiðarnar og að nýting á afurðunum sé með sem bestu móti. Það verður svo sem ekki sagt annað um afurðir af hvalveiðum en að þær séu gjörnýttar. Kjötið og spikið og margt fleira er selt erlendis. Þar er ágætur markaður fyrir það. Það hefur verið erfiðara að losna við lýsið þannig að þá er því bara brennt, lífrænu eldsneyti, á hvalveiðibátunum. Þannig er það. Þeir ganga fyrir hvallýsi að stórum hluta eða þónokkrum hluta. Lífrænt eldsneyti — ekki eru þeir að menga á meðan.

Þetta með jafnvægið í lífríkinu og þær fullyrðingar sem hafa komið fram, þær hafa auðvitað að hluta til verið hraktar. Auðvitað er sjálfsagt að gera rannsóknir á þessu en það er ágætt að kynna sér skýrslu Gísla heitins Víkingssonar, okkar helsta vísindamanns á þessu sviði til áratuga, blessuð sé minning hans, um afrán hvala. Það er ágætt að kíkja á það þegar þessum fullyrðingum er haldið til haga. Auðvitað þekkja menn það allir sem eru í einhverjum samanburði í þessum efnum að afrán á sér stað, hvort sem er í ám, vötnum, sjó, nú eða á landi en þá er oft talað um ofbeit. Auðvitað þarf að hafa þetta samræmi í nýtingunni til hliðsjónar. Það eru líka gríðarlega mikil verðmæti sem hvalirnir taka úr sjónum í formi sjávarmetis. Við þurfum að stilla saman strengi í nýtingu á þessum stofnum. Við höfum auðvitað sem sjálfstæð þjóð,  hér á þessu svæði og hvar sem við værum, fullan rétt til að nýta auðlindir okkar og eigum að gera það með sjálfbærum og skynsamlegum hætti og að það skili sem bestum hagsbótum fyrir land og þjóð.

###

Virðulegur forseti. Um hvalveiðar gilda sérlög og þau eru uppfyllt, þannig að veiðarnar eru fullkomlega löglegar. Það er engan veginn réttlætanlegt að taka veiðar á þessum eina villta stofni, eða hvalveiðar, út fyrir samanburð á veiðum á öðrum villtum dýrum. Samræmast þá hreindýraveiðar dýravelferðarlögum? Og svo má lengi telja.

Svo fer náttúrlega hv. þingmaður, eins og hann kann kannski best hér á þingi í allri upplýsingaóreiðunni sem hann reynir að standa alltaf fyrir hér, ekki bara í þessu máli, í svo mörgum málum, það gildir nú kannski almennt um þann flokk sem hann kemur frá, hann fer að tala um lobbíistann Jón Gunnarsson og baráttu okkar fyrir því að hefja hvalveiðar aftur. Það er alveg rétt, ég var formaður samtakanna Sjávarnytjar. Síðast þegar það var aðalfundur í þeim samtökum var ég formaður og er það þá væntanlega enn þó að samtökin hafi nú ekki haldið fund í tvo áratugi eða u.þ.b., enda ekki ástæða til af því að hvalveiðar fóru af stað aftur. Við höfðum það að markmiði að hefja hvalveiðar. Ég þekkti nokkra menn sem höfðu unnið í hvalnum gamla daga og fór með þeim á fund. Ég hef aldrei unnið sjálfur í hvalnum eða þekkt nokkuð til þar. Það endaði með því að ég tók að mér þetta starf, þetta er upp úr 1995, og ég er stoltur af því. Ég held að við höfum haft mikil áhrif á pólitíkina á þeim tíma, á að hvalveiðar, með sínum eðlilega hætti, færu af stað aftur. Auðvitað er ekkert annað eðlilegra heldur en að þjóð sem býr hér norður á hjara veraldar — hefur sögulega nýtt hvalinn, stóð reyndar fremst í stafni við að vernda hvali gegn ofveiði á sínum tíma, ekki til þess að hætta veiðum alfarið inn í framtíðina heldur einmitt til þess til að vernda stofninn gegn ofveiði annarra þjóða, eins og við gerðum með útfærslu landhelginnar, til að gæta hagsmuna framtíðarkynslóða og þess að náttúruauðlindin væri til staðar fyrir þær þegar fram í sækti. Og það tókst.

Forseti vill minna þingmenn á að virða tímann.

###

Virðulegur forseti. Við höfum stundum glímt við það hér á þinginu að það er ekki nægilega vandað til þingmála. Það hafa verið settar um það alveg sérstakar leiðbeiningar í Stjórnarráðinu hvernig eigi að haga sér í þeim efnum og er ekki vanþörf á oft á tíðum að bregðast við. Það er alveg ljóst að þeir sem hafa staðið að samsetningu þessa máls sem hér er til umræðu hafa ekki lagt sig fram um að vanda til verka, ekki að það komi á óvart þegar sést hver framsögumaður er í þessu máli. En það er auðvitað sárt að sjá margt ágætisfólk skrifa undir þetta án þess að hafa í rauninni kíkt á innihaldið af því að slík er upplýsingaóreiðan í þessu. Það er auðvitað gríðarlega mikilvægt fyrir okkur hér í þinginu og fyrir þjóðina og þá sem eru að fylgjast með okkur hér að geta treyst því að það sé einhver innistæða fyrir þeim upplýsingum sem við setjum á blað, það sé vandað þannig til verka að þær staðreyndir sem teknar eru til eigi sér einhverja stoð í raunveruleikanum.

Það er farið um víðan völl í greinargerð með þessu máli og til að mynda kemur hér fram að samkvæmt þeirri skýrslu sem MAST gaf út standi að veiðiaðferðir Hvals hf. standist engan veginn kröfur laga um dýravelferð. Þetta er einfaldlega röng fullyrðing. Niðurstaðan var einmitt sú að veiðarnar brytu ekki gegn lögum um velferð dýra. Á heimasíðu MAST segir, með leyfi forseta:

„Stofnunin telur hins vegar að við veiðarnar hafi verið beitt bestu þekktu aðferðum miðað við þær aðstæður sem þessar veiðar eru stundaðar við og því hafi ákvæði um veiðar í lögum um velferð dýra ekki verið brotin.“

Hér er því haldið öðru fram sem er auðvitað alveg rangt. Svo kemur síðar í þessum kafla í greinargerðinni þessi setning:

„Aldrei myndi líðast að sláturhús murkuðu lífið úr kúm, ám eða svínum klukkutímum saman.“

Hér er sem sagt verið að bera saman veiðar á villtum dýrum og slátrun á dýrum sem eru leidd til slátrunar í sláturhúsum. Ég veit ekki hvort þetta er gert af vanþekkingu eða hvað. En auðvitað er það grundvallaratriði í þessu máli að hér er um veiðar á villtum dýrum að ræða þar sem beitt er bestu þekktu aðferðunum. Reyndar hafa þessar aðferðir þróast mikið með tímanum og fram eru komnar núna nýjar rannsóknir sem leiða fram að beita rafmagni við slátrunina, sem var búið að undirbúa að yrði notað í sumar en ekki hefur fengist leyfi Matvælastofnunar til að prófa það við veiðarnar núna í september, þróa þetta áfram. Þetta er þó viðurkennd aðferð til jafns við sprengiskutul í samþykktum Alþjóðahvalveiðiráðsins, sem í eiga sæti á annað hundrað þjóðir heims. Alþjóðahvalveiðiráðið viðurkennir þetta sem veiðiaðferð til jafns við sprengiskutul.

Þetta er auðvitað villan í þessu öllu saman, að vera að bera þetta saman við veiðar á villtum dýrum. Það þekkja það allir sem hafa stundað veiðar á villtum dýrum að það tekst ekki alltaf að drepa dýr í fyrsta skoti. Þannig er þetta um allan heim. Þannig eru veidd hundruð þúsunda ef ekki milljónir dýra í Evrópu, t.d. yfir 500.000 villisvín í Þýskalandi á hverju ári og auðvitað særast dýr þegar um er að ræða villtar veiðar á villtum dýrum, alveg eins og gerist hér á Íslandi í hreindýraveiðum, fuglaveiðum og öðru. Þetta þekkja allir sem hafa stundað veiðar. Auðvitað er þetta bagalegt en þetta er fylgifiskur þess að stunda veiðar á villtum dýrum. Það vill svo til að við erum ekki eina þjóðin sem er að veiða hvali með þessari sömu tækni, Norðmenn eru ekki að velta þessu fyrir sér, eins og kom fram hjá forsætisráðherra samfylkingarinnar í Noregi þar sem hann sagði að þeim sem væru að gagnrýna þessar sjálfbæru veiðar Norðmanna kæmu þær bara ekkert við. Þeir væru betur í stakk búnir til að meta aðstæður og sjálfbærni í þessum veiðum eins og í annarri nýtingu á náttúruauðlindum sínum.

Svo er vitnað hér til fagráðsins í greinargerðinni. Það er hægt að segja um þetta fagráð að lögfræðilegt álitaefni var lagt fyrir ráðið sem samanstóð af fólki sem hafði í rauninni ekki þekkingu til að leysa úr slíku álitaefni, var ekki á verksviði þess að gera það og málsmeðferðin sem þau beittu var í bága við lög. Í fyrsta lagi var einn nefndarmaður vanhæfur. Hann hafði lýst yfir skoðun sinni á álitaefninu opinberlega stuttu áður og það telst til vanhæfis samkvæmt stjórnsýslulögum. Í öðru lagi braut fagráðið gegn 3. mgr. 5. gr. laga um velferð dýra þar sem kveðið er á um að um málsmeðferð fyrir nefndinni gildi stjórnsýslulög. Hvalur hf. fékk ekki andmælarétt eins og félagið á rétt á samkvæmt stjórnsýslulögum. Það er ekki hægt að taka mark á niðurstöðum stjórnvalds sem þverbrýtur málsmeðferðar- og hæfisreglur í svona málum.

Lög um velferð dýra gera þá kröfu í 27. gr. að ávallt skuli staðið að veiðum þannig að það valdi dýrunum sem minnstum sársauka og aflífun þeirra taki sem skemmstan tíma. Bæði MAST og fagráðið eru sammála um að aðferðirnar sem Hvalur beitir eru þær bestu sem til eru. Af því leiðir að veiðiaðferðirnar standast lögin enda gera þau bara kröfu um að bestu mögulegu aðferð sé beitt. Það er búið að reyna að þróa þessa aðferð og nú er hægt að bæta jafnvel enn betur með því að nýta saman sprengiskutul og rafmagn og það eru reyndar margir sem telja að það þurfi ekki sprengiskutul í framtíðinni heldur sé hægt að gera þetta bara á forsendum nýrra aðferða og þá sérstaklega með rafmagni.

Hér er einnig haldið fram, sem er hluti af upplýsingaóreiðunni, að það hafi reynst erfitt að koma kjötinu í verð, þeim afurðum sem fluttar eru til Japans, og þrátt fyrir mikla herferð til að auka neyslu á hvalkjöti bendi margt til þess að það rati í hundafóður. Þetta er auðvitað algerlega úr lausu lofti gripið. Þetta hefur verið áróður þeirra samtaka á alþjóðavettvangi sem hafa verið að reyna að sverta hvalveiðar, að þetta sé með þessum hætti. Staðreyndin er sú að eftirspurn eftir þessu kjöti hefur aukist mjög. Auðvitað tekur tíma að starta aftur markaði með afurðir sem hafa ekki verið á markaði mörg ár, þó það nú væri, en það hefur tekist. Eftirspurnin er góð, sérstaklega eftir að framboðið minnkaði í Japan. Eftir að þeir hættu veiðum sínum í Suður-Íshafinu og fóru eingöngu að stunda veiðar á sínum heimamiðum, þá hefur dregið úr framboði og eftirspurnin er mikil og verðin eru góð. Menn eru í þessum veiðum og viðskiptum til að hafa út úr því eins og í annarri atvinnustarfsemi.

Því hefur gjarnan verið haldið fram að það sé mikið tap á þessum rekstri. Það eru tiltekin hér einhver síðustu tíu ár og þau skoðuð í því sambandi. Hvernig ætti nú annað að vera en að það væri tap á rekstri þar sem Matvælastofnun gaf ekki út vinnsluleyfi og var ekki hægt að veiða hval 2019, 2020 og 2021 vegna þess að kerfið var að þvælast fyrir? Ekki kaupendurnir, það voru engar kröfur frá þessum erlendu mörkuðum sem biðu eftir afurðunum heldur var kerfið hér með einhverjar reglur sem þvældust fyrir. En áfram var starfsemin, áfram var uppbyggingin, áfram var öll endurnýjun á tækjabúnaði, fjárfestingar, mannskapur í vinnu allt árið til að halda þessu við. Svo er farið að tala um að það sé eitthvert stórkostlegt tap af þessu. Menn gleyma alveg forsendunum fyrir þessum rekstri, að menn eru að horfa í þessum rekstri eins og oft er til lengri tíma, ekki eins og sumir í pólitík sem horfa bara til skemmri tíma og sveiflast eins og stráið í vindinum eftir því hvernig þeir eru að reyna að veiða atkvæði heldur eru þeir að horfa til lengri tíma og fjárfestingarnar bera þess merki.

Virðulegur forseti. Saga mótmæla gegn hvalveiðum er löng og ég þekki hana ágætlega. Þegar hvalveiðibannið tók gildi 1986 eftir að hafa verið samþykkt 1983 á fundi Alþjóðahvalveiðiráðsins átti bannið að gilda frá 1986–1990, meðan menn væru að ná utan um þessa stofnstærðir í heiminum vegna þess að það var yfirgangur og stofnar voru víða komnir í hættu. Bannið er enn í gildi en við erum bara ekki bundin af því vegna þeirra reglna sem gilda í Alþjóðahvalveiðiráðinu og þeirra fyrirvara sem við höfum sett þar. Við erum ekki bundin af því frekar en Norðmenn, Japanir og Rússar og síðan eru frumbyggjaveiðar í Grænlandi, í Alaska og á karabísku eyjunum. Þetta er mjög víða. Aðferðin er víðast hvar sú sama og við notum og veiðarnar umtalsvert meiri heldur en eru hér. En það hefur einhvern veginn verið eftirsóknarvert að ráðast sérstaklega að Íslandi, maður sér ekki mikið til þessara aðila í öðrum löndum. Það var orðað hér áðan í ræðu framsögumanns að þjóðir heims væri á móti þessu. Innan Alþjóðahvalveiðiráðsins þar sem eru á annað hundrað þjóðir, ef ég man rétt, talan er alla vega eitthvað í kringum það, hefur það skipst til sirka helminga hvort þjóðir eru fylgjandi hvalveiðum eða andvígar hvalveiðum. En það þarf tvo þriðju hluta til afnema hvalveiðibannið. Það hefur ekki tekist. Þannig að það er ekki eins og það sé eitthvert undantekningaratriði að þjóðir séu fylgjandi hvalveiðum.

Þessi mótmæli á sínum tíma snerust um að veiðarnar myndu eyðileggja alla fiskmarkaði okkar. Það voru SA og fleiri fyrirtæki sem héldu því fram að það myndi eyðileggja alla fiskmarkaði okkar á þessum fyrstu árum þar sem var verið að ræða það að fara aftur af stað í hvalveiðar. Síðan tók ferðaþjónustan við. Ekkert af þessu hefur gengið eftir. Þessi sömu samtök og við erum hér með þátttakendur frá í svokölluðum mótmælum í dag — ef það er hægt að kalla það það, fólk sem er á launum hjá erlendum samtökum sem kemur hingað og einu viðtölin við mótmælendur fara fram á ensku af því að það eru engir Íslendingar til að tala við í þeim efnum í fjölmiðlum — þau komu hingað með fólk og fóru til að mynda í herferð gagnvart veitingastöðum sem voru með hvalkjöt á matseðlinum, sögðust ætla að koma í veg fyrir að fólk færi að heimsækja þá, draga úr viðskiptum. Þetta hefur aldrei haft nein áhrif neins staðar. Þetta hefur allt verið innstæðulaus áróður og ekkert af þessu gengið eftir. Það átti að slökkva á ferðaþjónustunni okkar, eyðileggja ímynd landsins. Við sjáum öll hvernig þetta hefur gengið eftir. Og svo einhver samanburður á því sem er bara ósmekklegur af hálfu ferðaþjónustunnar, að leggja það saman að nokkur þúsund ferðamenn skili sömu tekjum — þetta er auðvitað ekki boðlegt þegar atvinnugreinar kjósa að ráðast svo að annarri atvinnugrein.

Það er af mörgu að taka í þessu, virðulegi forseti, og hér er ég búinn að rekja kannski það helsta. Auðvitað komum við hér að atvinnufrelsinu sem nýtur verndar 75. gr. stjórnarskrárinnar og hún hefur væntanlega hefur verið brotin með þessum ákvörðunum um að banna hvalveiðar í sumar, og komum einnig að eignarréttinum sem nýtur verndar í 72. gr.

Í stuttu máli er þetta tekið saman í því að við erum ekki eina þjóðin sem er að veiða hval. Þá er ég að tala um stórhveli. Auðvitað eru smáhveli ekki talin með, við erum bara að tala um það sem er skilgreint innan Alþjóðahvalveiðiráðsins sem stórhveli. Það eru Norðmenn, Rússar, Japanir og fleiri þjóðir sem ég taldi hér upp áðan sem veiða þessa hvali með sömu tækni og við. Það er stöðugt verið að reyna að þróa þessa tækni alveg eins og verið er að reyna að þróa aðrar veiðiaðferðir á villtum dýrum hvar sem þær eru stundaðar. Það er mikilvægt og við eigum að leggja okkur fram um það og setja stífar kröfur á þau fyrirtæki og einstaklinga sem stunda þessar veiðar um að reyna að gera það með sem mannúðlegustum hætti. Þetta jafnvægi í  nýtingu lífríkisins er ákveðin grundvallarforsenda, að halda einhverju jafnvægi í nýtingu á nytjastofnum lífríkisins. Það þekkja þeir bændur sem eru hér í salnum að ef þú ert með stóðið allt of stórt í litlu hólfi þá hefur það afleiðingar og verður ekki öðrum beitt þar. Allar okkar veiðar eru yfirfarnar af Alþjóðahvalveiðiráðinu, vísindanefnd Alþjóðahvalveiðiráðsins sem kom alltaf saman einu sinni á ári, ég veit ekki hvort það er enn þannig eða hvort það er annað hvert ár í dag. Þar eru yfir 100 vísindamenn frá öllum löndum sem eru þátttakendur. Stofnstærðir og annað sem við förum eftir er allt viðurkennt af þessum alþjóðlegu samtökum.

Það er ekki þannig, eins og oft er haldið fram af þessu fólki sem hefur sig frammi við að berjast gegn hvalveiðum, að stofnarnir séu í útrýmingarhættu. Það er enn ein upplýsingaóreiðan.  Við stundum þetta samkvæmt öllum ströngum reglum alþjóðasamfélagsins og höfum auðvitað fullan rétt á að nýta auðlindir hafs í þessum efnum sem öðrum ef við gerum það með sjálfbærum hætti.

###
