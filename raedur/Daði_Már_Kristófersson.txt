
Ég þakka hv. þingmanni fyrir góðar spurningar og við deilum þessum áhyggjum. Það sem er kannski grátlegast er að á því stutta tímabil í Íslandssögunni sem vextir héldust nokkuð hóflegir yfir nokkurn tíma þá skyldi ríkið ganga eins langt í að skuldsetja sig eins og raun ber vitni. Maður skyldi ætla að þar gerðu menn sér grein fyrir því að ef þú ætlar að skuldsetja ríkissjóð verður að gera kröfu um það að þær fjárfestingar sem réttlæta slíka skuldsetningu skili ávöxtun fyrir samfélagið sem nemur a.m.k. kostnaði þess að viðhalda skuldinni. Ég hygg því miður að að þessu hafi ekki verið gætt, menn hafi ofmetnast yfir frekar góðri stöðu ríkissjóðs í kjölfarið á uppgjöri föllnu bankanna og í kjölfarið á því almennt lága vaxtastigi sem var í heiminum í kjölfarið á því og því miður eytt um efni fram. Það er alveg rétt sem hæstv. ráðherra sagði hérna áðan að það er alveg ofsalega erfitt þegar þú sérð öll þau aðkallandi vandamál sem hægt væri að draga úr með auknum ríkisútgjöldum, að segja nei. Það er óvinsælt og leiðinlegt. En stundum er það nauðsynlegt.

###

Ég þakka hv. þingmanni fyrir spurningarnar. Ef ég raunverulega vissi nákvæmlega hvar við ættum að byrja á að einfalda þá myndi ég ekki liggja á svörum um það og myndi berjast fyrir því, en ætli þessi vandamál séu ekki býsna víða. Við sjáum glögglega á ákveðnum kennitölum um íslenskt samfélag hvað smæðin getur orðið mikið vandamál og, með leyfi forseta, vil ég fara með eitthvað sem mér var sagt en ég man nú ekki fyllilega hvar ég fékk þessar upplýsingar. Ef við tækjum stofnun eins og Seðlabanka Íslands og við bærum hana saman við seðlabanka Noregs og seðlabanka Bandaríkjanna, sem eru svona u.þ.b. tíu sinnum stærri og þúsund sinnum stærri samfélög, þá vinna eitthvað á þriðja hundrað manns í Seðlabanka Íslands. Ef hann væri jafn stór í umfangi á vinnumarkaði og seðlabanki Noregs þá ættu í kringum 20 manns að vinna í honum en ekki á þriðja hundrað. Ef hann væri jafn stór seðlabanka Bandaríkjanna að umfangi á vinnumarkaði þá ættu fimm manns að vinna hjá honum. Þetta er dæmi um kostnaðinn af smæðinni sem er raunverulegur og við þurfum að takast á við en er mjög lítill skilningur á. Ég held að það geti nú verið að það sé vilji hér í þessum sal til að skoða marga möguleika þar.

Varðandi ferðaþjónustuna þá tek ég undir orð hv. þingmanns að þetta er gríðarlega mikilvæg atvinnugrein og hefur skipt okkur miklu máli. Ég er ekki að tala um neitt annað en bara að óheftur vöxtur inn í framtíðina sé varhugaverður. Það er alveg ljóst að það væri hægt að fara þá leið að hækka skatta og það í sjálfu sér er til umræðu. Hér var flutt slíkt frumvarp af hæstv. fjármála- og efnahagsráðherra bara hér fyrr í kvöld. Önnur leið væri auðvitað að takmarka aðgang að sumum þeim auðlindum sem ferðaþjónustan notar.

###

Forseti. Ég vil áfram gera að umtalsefni þá stöðu sem komin er upp hvað varðar útgjaldasamsetningu íslenska ríkisins sem, eins og ég vék að í andsvari við hæstv. ráðherra áðan, á sér ekki annað sambærilegt dæmi meðal nágrannaþjóða. Sú staða er uppi að við erum með til þess að gera hóflegar skuldir en gríðarleg vaxtagjöld sem hæstv. ráðherra gerði ágæta grein fyrir.

Mig langar aðeins að gera að umtalsefni möguleikann, í kjölfar samtals mitt við hæstv. ráðherra hér fyrr í kvöld, til að draga úr skuldum hins opinbera og hvernig við getum farið að því að bæta afkomu rekstrarins. Aðferðirnar eru í sjálfu sér bara tvær og þetta er ekki sérstaklega flókið; annaðhvort skerðu niður kostnað eða þú eykur tekjur.

Nú er staða Íslands þannig að ég held að það séu í sjálfu sér rök bæði fyrir því að skera niður í rekstri og auka tekjur. Ísland er ekki stórt. Það kerfi sem við höfum komið okkur upp til að stýra okkar samfélagi sækir hins vegar sína fyrirmynd í miklu stærri samfélög, samfélög sem telja tíu, hundrað, þúsund sinnum fleiri íbúa en hér. Það þarf í sjálfu sér ekki neina sérstaka greiningu til að átta sig á því að takir þú kerfi sem er hannað fyrir stórt samfélag og reynir að beita því fyrir lítið samfélag lendirðu í vandræðum með skölun kerfisins. Á endanum eru ríkisstarfsmenn bara heilar einingar, heilir einstaklingar eins og við öll. Við getum þar af leiðandi ekki með skilvirkum hætti skalað kerfið niður. Við þurfum eiginlega að sætta okkur við einfaldleika sem því miður hefur ekki verið nægilega mikil áhersla á að stuðla að í þessum sal í gegnum tíðina.

Ég efast ekki um að hvert einasta þingmál sem lagt hefur verið fram og samþykkt af Alþingi og ríkisstjórnum fyrri ára hefur verið lagt fram í góðri trú um að það myndi bæta samfélagið. Það sem gleymist hins vegar oft er að þessari lagasetningu fylgir kostnaður og sá kostnaður er tvíþættur: Annars vegar þarf að manna það að hafa eftirlit og framfylgja þeim lögum sem Alþingi setur. Hins vegar fellur kostnaður á þá sem þurfa að fara eftir reglunum, á fyrirtæki og einstaklinga sem þurfa að kynna sér lögin, fara eftir þeim og standa í samskiptum við hið opinbera vegna laganna. Þessi kostnaður er að jafnaði vantalinn. Ég held líka, vegna þess góða vilja sem sjálfsagt stýrir því að fólk býður sig fram til að sitja á Alþingi, að væntingar alþingismanna almennt til gagnsemi lagasetningar séu óraunhæft miklar og hugmyndir þeirra um kostnað lagasetningar óraunhæft lágar. Þetta vandamál hleðst upp og því verður tvímælalaust ekki snúið við á einum degi. En án þess að við gerum okkur grein fyrir þessari bjögun í ákvarðanatöku og þessum dulda kostnaði munum við aldrei snúa þeirri skútu við. Við munum smám saman grafa undan velferð á Íslandi og grafa undan samkeppni Íslands sem framtíðarbústaðar barnanna okkar.

Þegar kemur að tekjuhliðinni vil ég sérstaklega nefna tvo hluti. Ísland hefur eitthvert umfangsmesta vistspor allra landa í heiminum. Kolefnislosun á mann á Íslandi er með því hæsta sem þekkist. Fyrir því eru auðvitað margþættar ástæður og sumar ekkert endilega ómálefnalegar. Margt sem Ísland leggur fram er í sjálfu sér jákvætt, eins og t.d. að Ísland er umfangsmesti framleiðandi á vistvænni orku í heiminum, ef tekið er tillit til samfélagsins. Sem útflytjandi afurða vistvænnar endurnýjanlegrar orku getum við að einhverju leyti dregið úr vistspori framleiðslu annars staðar en það breytir því ekki að ef Ísland ætlar að standa við skuldbindingar sínar og fjárfesta í framtíð, ekki bara barnanna okkar heldur barna alls mannkyns, þurfum við að draga úr þessu vistspori. Skilvirkasta og ódýrasta leiðin til að ná þeim árangri er að beita hagrænum hvötum, grænum sköttum.

Ísland hefur beitt slíkum hvötum, m.a. á eldsneyti sem notað er á bifreiðar, og útvíkkað þá til að ná til annarrar eldsneytisnotkunar á landi með umtalsverðum árangri. Þar hefur þróunin því miður stöðvast. Ég hef með frekar miklum efasemdum skoðað hugmyndir núverandi ríkisstjórnar um hvernig eigi að ná markmiðum um samdrátt í losun og verð að viðurkenna að þar sakna ég þess mjög að við notum ekki þær aðferðir sem skilvirkastar eru til að draga úr losun. Ef þú leggur á græna skatta þarftu ekki að vita hver kostnaður þeirra sem greiða skattana er. Þú getur einfaldlega verið viss um að þeir reyni að komast hjá því að greiða skattinn og finni ódýrustu leiðina til þess. Frekar en að segja þeim hvað þeir eigi að gera, láttu þá hagnast á því að gera það sem er skynsamlegt.

Hitt atriðið hef ég áður gert að umtalsefni í þessum ræðustól. Það er vöxtur ferðaþjónustunnar á Íslandi til lengri tíma og hvort ekki er ástæða til að staldra örlítið við og velta fyrir sér hvort það samfélag eða þau áhrif sem sú uppbygging hefur haft hafi öll örugglega verið til góðs og að það sé engin ástæða til að velta fyrir sér einhvers konar efri mörkum fyrir hana. Annars vegar snúa áhyggjurnar að svipuðum hlutum og grænu skattarnir, þ.e. vistspor ferðaþjónustunnar er auðvitað umtalsvert og við þurfum að reyna að stuðla að því að þessi atvinnugrein sé sjálfbær þannig að nýting hennar á náttúruauðlindum Íslands skilji þær ekki eftir í verra ástandi en við þeim var tekið. Hin áhrifin, sem eru nokkuð lúmsk, eru efnahagsáhrif ferðaþjónustunnar. Ferðaþjónusta er atvinnugrein sem býr við mjög mikla samkeppni. Heimurinn er í sjálfu sér allur undir, sem þýðir að erfitt er að hagnast verulega á ferðaþjónustu nema þú búir við einhvers konar sérstöðu varðandi aðgengi að óvanalega fagurri náttúru eða menningarverðmætum.

Það sem við sjáum í ferðaþjónustu á Íslandi er að hún hefur verið gríðarlega fyrirferðarmikil á íslenskum vinnumarkaði. Við sjáum mikinn vöxt í eftirspurn eftir ófaglærðu vinnuafli. Við sjáum mikinn vöxt í tekjum ófaglærðra starfsmanna á Íslandi, sem er í sjálfu sér ekkert annað en afleiðing af mikilli eftirspurn umfram framboð þeirra hér á landi. Þetta er í sjálfu sér ekki áhættuefni; að ófaglærðum fjölgi og erlent ófaglært vinnuafl fái góð atvinnutækifæri með þokkalegum launum á Íslandi er ekki slæmt út af fyrir sig. Það sem er pínulítið áhyggjuefni eru áhrifin sem við sjáum á hagkerfið í heild sinni. Allt svigrúm hagkerfisins hefur verið notað til þess að bæta laun ófaglærðra. Allir aðrir hafa nokkurn veginn setið eftir. Hitt er að sá hagvöxtur sem stjórnvöld á Íslandi stæra sig af er fyrst og fremst drifinn áfram af innflutningi fleiri einstaklinga. Þjóðarframleiðsla á mann á Íslandi hefur nokkurn veginn staðið í stað, samkvæmt tölum Alþjóðagjaldeyrissjóðsins, síðan 2017.

Þegar maður tekur tillit til þess að framleiðni í ferðaþjónustu almennt í heiminum — Ísland er ekkert sérstakt þar — er lág og framleiðni þróunar mjög lítil vegna þess að þetta eru störf sem fyrst og fremst krefjast þjónustu, spyr maður sig: Hvaðan eiga tekjurnar til að standa undir samrekstri íslensks samfélags að koma ef þessi atvinnugrein fær að einoka íslenskt atvinnulíf? Ég er ekki að leggja til að henni sé rutt til hliðar, alls ekki. Margt mjög jákvætt hefur komið með þróuninni. Ég er einfaldlega að spyrja þeirrar spurningar: Ætti þessi vöxtur að fá að vera óheftur og ætti að niðurgreiða hann, eins og því miður er staðan í dag þar sem ferðaþjónustan er t.d. að jafnaði í lægra virðisaukaskattsþrepi og það að hefur lítið gengið að fá þá atvinnugrein til að greiða fyrir aðgang að þeim auðlindum sem hún notar?

Forseti. Ef ég tek saman orð mín þá tel ég augljóst að það séu umtalsverð tækifæri til hagræðingar í íslensku samfélagi. Það er ekki auðvelt verkefni en það er nauðsynlegt að einfalda samfélag okkar. Við höfum komið okkur upp strúktúr sem var hannaður fyrir miklu stærra samfélag. Ef við ætlum að bjóða hér samkeppnishæf skilyrði fyrir kynslóðir framtíðarinnar þurfum við að vinda ofan af flækjustiginu. Það eru augljósir tveir möguleikar á því að bæta afkomu hins opinbera og slá á þá þenslu sem hefur valdið bæði verðbólgu og vaxtahækkunum. Þeir felast annars vegar í grænum sköttum og hins vegar eðlilegri gjaldtöku á ferðaþjónustu.

###

Forseti. Ég þakka hæstv. ráðherra fyrir svörin og ég tek undir með henni að það er fyrst og fremst heildarniðurstaðan sem skiptir máli og ég tek líka undir það sem hún sagði um mikilvægi þess að ná jafnvægi í rekstri hins opinbera. Í þessu frumvarpi kemur fram að vaxtakostnaður íslenska ríkisins á þessu ári losar 124 milljarða kr. Þessir 124 milljarðar kr. verða ekki notaðir í önnur verkefni, verða ekki notaðir til að bæta stöðu bágstaddra, verða ekki notaðir til að styrkja heilbrigðiskerfið, verða ekki notaðir í nein önnur verkefni. Það er eiginlega grátlegt að íslenska ríkið er í þeirri stöðu að vera til þess að gera hóflega skuldsett en með langsamlega hæstu vaxtabyrði nokkurs ríki sem við berum okkur saman við. Þingmenn Viðreisnar hafa ítrekað frá árinu 2019 bent á hve hættulegt það er, sérstaklega á Íslandi þar sem sagan sýnir okkur að vextir eru að jafnaði mjög háir, að ríkið safni skuldum vegna þess að þá koma ár eins og þessi þar sem ekki er til fyrir nauðsynlegum útgjöldum.

###

Forseti. Hæstv. ráðherra fór í ávarpi sínu vegna fjáraukalaga yfir bættan frumjöfnuð ríkissjóðs. Þar er á ferðinni mælikvarði sem fyrirrennari hennar hafði mikið dálæti á en ég verð að viðurkenna að ég deili ekki dálæti þeirra á honum. Frumjöfnuður er í eðlinu ekkert annað en tekjur að frádregnum öðrum gjöldum en vaxtagjöldum og afborgunum lána og hjá þeim útgjöldum verður auðvitað ekki komist. Það að líta þannig á að það sé hægt að skilja þau einhvern veginn frá restinni er skringileg framsetning efnis. Ég vil útskýra fyrir ykkur hversu skringileg hún er með einföldu dæmi. Nú hafa tekjur heimilanna á Íslandi nokkurn veginn staðið í stað en vegna vaxtahækkana hafa afborganir lána þeirra hækka mjög mikið. Heimilin hafa orðið að skera niður, herða sultarólina, standa einhvern veginn straum af þessum aukna vaxtakostnaði. Hvað þýðir það? Jú, frumjöfnuður þeirra hefur batnað mjög mikið á þessu ári. Telur ráðherra að þetta sé jákvæð þróun fyrir heimilin?

###

Herra forseti. Ég þakka hæstv. ráðherra hreinskilin svör. Eins og hann bendir réttilega á eru  ýmsar vár á Íslandi og þar af leiðandi erfitt að forgangsraða. Ég vil samt kannski  ýta  eftir þessari spurningu: Nú hafa auðvitað atburðir undanfarinna daga hugsanlega sett  nýja Reykjaneselda í nýtt ljós  og sýnt okkur svart á hvítu hver kostnaður samfélagsins getur verið. Telur hæstv. ráðherra að við þurfum að endurskoða okkar áætlanir í þessu ljósi og í ljósi þess að tjónið getur orðið svo mikið að geta ríkisins til að bregðast við því til skamms tíma er takmörkuð? Þurfum við að búa í haginn fyrir lengra tímabil sambærilegra meiri háttar atburða?

###

Forseti. Nokkuð almenn samstaða er meðal jarðfræðinga um að sú atburðarás sem hófst með jarðskjálftahrinu snemma árs 2021 og endaði með gosi í Geldingadölum hafi verið upphafið að stærra ferli eldvirkni á Reykjanesskaga. Rannsóknir sýna að eldstöðvakerfin á Reykjanesskaga eiga sér sögu þar sem löng tímabil lítillar virkni og stutt tímabil virkni skiptast á, stutt er hér í jarðfræðilegri merkingu; nokkurra áratuga. Gjarnan hefjast lotur virkni í einu kerfi og standa í nokkra áratugi, síðan kemur hlé áður en virkni tekur sig upp í því næsta. Síðustu lotu slíkrar virkni lauk á 13. öld. Saga kerfisins bendir þannig til að upphaf eldsumbrota á Reykjanesi merki að langt tímabil umbrota sé að hefjast. Sú hörmulegu atburðarás sem við höfum mátt fylgjast með í Grindavík er þannig dæmi um það sem gerst getur þegar þessi reginöfl vakna. Við sjáum hve gríðarleg samfélagsleg áhrif eldsumbrota á Reykjanesi geta orðið. Reykjanes er þéttbýlt og þar er mikið af ómissandi innviðum. Ógnin sem jarðhræringar og eldgos skapa er því mikil. Okkur er einnig í fersku minni Vestmannaeyjagosið fyrir einungis hálfri öld. Við munum áhrif þess á samfélagið í Vestmannaeyjum og líf Vestmannaeyinga. Við höfum einnig eftir það reynslu af því hvað gera þarf við slíkar aðstæður og hvernig þarf að forgangsraða. Við okkur blasir nú neyð íbúa Grindavíkur sem orðið hafa að yfirgefa heimili sín og óvíst er hvenær þeir geta snúið aftur heim.

Ég vil spyrja hæstv. innviðaráðherra til hvaða aðgerða var gripið þegar ljóst var fyrir tveimur árum síðan að sennilega væri hafin ný lota eldsumbrota á Reykjanesi og hvaða áætlanir liggja fyrir hvað varðar viðbrögð við þeim.

###

Forseti. Viðreisn styður þessi lög sem eru hér til umræðu í dag og hugur okkar er með Grindvíkingum. Ljóst er að þeir atburðir sem þarna eru að eiga sér stað eru mjög umfangsmiklir og sérstakir í Íslandssögunni. Kostnaðurinn vegna þeirra mun verða umtalsverður. Það er víðtæk sátt um það í þessum sal að við ætlum sameiginlega að axla þær byrðar með Grindvíkingum að því marki sem fjárhagslegt tjón getur verið bætt. Við getum hins vegar ekki haft fyrirkomulagið þannig að í hvert einasta skipti sem við ætlum að rétta Grindvíkingum hjálparhönd, sem mun þurfa ítrekað á komandi mánuðum, þá semjum við um nýja skatta. Við hljótum að þurfa að taka þá umræðu út fyrir sviga. Fyrst ákveðum við að við stöndum með Grindvíkingum og síðan verður að taka um það sjálfstæða ákvörðun hvernig sá stuðningur verður fjármagnaður. Ég segi já.

###

Forseti. Atburðir síðustu daga minna okkur á smæð okkar gagnvart náttúruöflunum og mikilvægi þess að við stöndum saman þegar á reynir. Hugur okkar er hjá íbúum Grindavíkur sem hafa mátt þola miklar raunir á undanförnum vikum og mikil áföll á síðustu dögum. Óvissan hjá þeim um framtíðina er algjör. Enginn getur svarað því hvað muni gerast, hvort og hvar muni gjósa, hvort mögulegt verði að snúa aftur heim, snúa til fyrra lífs, um afdrif eigna, vinnustaða, skóla, samfélags. Viðreisn styður þá nauðsynlegu og mikilvægu löggjöf sem hér er rætt um. Hún tekur á vörnum lykilinnviða og skapar ramma fyrir viðbrögð við yfirvofandi hættu. Það er mikilvægt. Þetta hlýtur þó aðeins að vera fyrsta skrefið. Við hljótum að ræða frekari skref, sérstaklega til að draga úr óvissu íbúa Grindavíkur. Við megum okkar lítils gagnvart náttúruöflunum en við getum lofað stuðningi, lofað að deila áhættu með íbúum Grindavíkur, lofað að þeirra tjón sé tjón okkar allra. Við getum þannig borið með þeim hluta byrðanna sem náttúruöflin hafa lagt þeim á herðar, sagt skýrt og greinilega þannig að enginn vafi sé í þeirra huga hvaða aðstoð þeir geti gert ráð fyrir að njóta. Óumflýjanlega munu neikvæðar afleiðingar þeirra atburða sem við verðum vitni að fyrst og fremst bitna á Grindvíkingum. Geta okkar til að deila með þeim byrðum er takmörkuð en einmitt þess vegna þurfum við að vera skýr með hvernig samfélagið mun styðja þá ef allt fer á versta veg. Viðreisn kallar því eftir því að hugað sé að lausnum um hvernig best megi létta undir með íbúum Grindavíkur, hvernig draga megi úr óvissu þeirra og áhyggjum svo þeir geti einbeitt sér að aðsteðjandi vandamálum. Viðbrögð almennings við neyð Grindvíkinga sýna að þetta er viðhorf íslensku þjóðarinnar. Þar ræður samhugur. Hér á sá samhugur einnig ráða för.

###

Forseti. Að mínu mati er dagurinn í dag stór, dagur þar sem Alþingi Íslendinga sýnir hvað í því býr, hvers það er megnugt, talar einni röddu. Þrátt fyrir að skiptar skoðanir séu um orsakir og hugsanlegar lausnir á þeim hörmulegu átökum sem eiga sér stað fyrir botni Miðjarðarhafs, og sem skýrt hafa komið fram í umræðu um þessa sameiginlegu ályktun hér í dag, þá sýnum við að á Alþingi er sátt um grundvallaratriði, um helgi mannslífa, að óbreyttir borgarar eru aldrei réttmæt skotmörk, sama hvar þeir standa gagnvart stríðandi fylkingum, og að bregðast eigi við neyð þeirra og þjáningum. Það er erfitt að setja sig í spor fórnarlamba árása Hamas á Ísrael eða ímynda sér þjáningar íbúa Gaza. Hvað myndum við gera í sömu stöðu? Því miður myndum við varla bjóða hinn vangann, sennilega tala um að svara þyrfti í sömu mynt og því miður án mikillar samúðar með hugsanlegum afleiðingum fyrir óbreytta borgara meðal óvina. Það er mannlegt eðli. Þó vitum við að slík átök leiða aldrei til lausna, einungis meiri átaka, meiri þjáninga.

Við sem búum við forréttindi friðar höfum skyldum að gegna í slíkum átökum, að minna á mennskuna, minna á það sem sameinar, vera málsvarar þeirra sem enga málsvara eiga sér. Sú afstaða sameinar okkur hér í dag. Rödd hvers og eins okkar er kannski ekki sterk í alþjóðlegu samhengi en ef margar raddir koma saman styrkja þær hver aðra. Það munar um allt og sagan kennir okkur að í ófyrirsjáanlegum heimi getur lítil rödd verið allt sem þarf. Það er mér heiður að styðja þessa sameiginlegu ályktun okkar og taka undir með ykkur öllum, tala einni röddu fyrir mennskunni.

###

Forseti. Ég þakka hæstv. forsætisráðherra fyrir svarið. Það er athyglisvert að sjá að hún deilir skoðun fyrrv. hæstv. fjármálaráðherra, að það sé fyrst og fremst verkalýðshreyfingin sem beri ábyrgð á hagstjórn á Íslandi og ekki ríkisstjórnin. Ég held að við þurfum að horfa á alla myndina. Þessi vöxtur atvinnugreina sem fyrst og fremst þarfnast ófaglærðs starfsfólks eykur innlenda eftirspurn eftir vörum, þjónustu og húsnæði. Það leiðir til þenslu sem grefur undan samkeppnishæfni annarra atvinnugreina. Sérstaklega hef ég áhyggjur af því sem stundum er nefnt fjórða stoðin, og hæstv. forsætisráðherra nefndi hér, þekkingariðnaðinum sem byggir á hæfileikum íslensks hugvitsfólks. Slíkur iðnaður er í eðli sínu viðkvæmur fyrir sveiflum og þenslu því að framleiðsla hans getur farið hvert sem er. Ef ekki er hugað að því að skapa stöðug skilyrði sýnir reynslan að þessi starfsemi leggur annaðhvort upp laupana eða flytur starfsemi sína í stöðugra hagkerfi. Hvernig sér hæstv. ríkisstjórn fyrir sér að sporna við þeirri þróun?

###

Forseti. Nýlega hlýddi ég á erindi Sigurðar Jóhannessonar, forstöðumanns Hagfræðistofnunar Háskóla Íslands, um launaþróun á Íslandi á undanförnum áratugum. Hann sýndi fram á að launaþróun á Íslandi hefur verið með allt öðrum hætti en í nágrannalöndunum. Laun ófaglærðra hafa aukist langmest en minnst meðal þeirra sem mesta menntun hafa. Munurinn á launum þeirra minnst menntuðu og þeirra mest menntuðu er mestur á Íslandi í samanburði við nágrannalöndin.

Hækkun launa ófaglærðra er að sjálfsögðu af hinu góða. Þessi þróun gefur þó tilefni til að hafa áhyggjur af þróun vinnumarkaðarins á Íslandi til lengri tíma og þeim tækifærum sem Ísland skapar íbúum landsins. Í fyrsta lagi minnkar hvatinn til að mennta sig til muna. Í öðru lagi hefur staða Íslands til að halda í menntað fólk veikst. Í alþjóðavæddum heimi verður freistandi að búa sér framtíð erlendis fremur en að nýta hæfileika sína hér heima. Gögn sýna að meðan Ísland flytur inn mikið af ófaglærðu fólki frá öðrum löndum Evrópu flytur menntað fólk úr landi. Þessi þróun veldur mér áhyggjum. Framleiðni þeirra atvinnugreina sem umfangsmestar hafa verið í innflutningi ófaglærðs vinnuafls er lítil og framleiðniaukning þeirra á undanförnum árum nær engin. Starfsfólk þessara fyrirtækja hefur hins vegar þörf fyrir þjónustu hins opinbera, heilbrigðiskerfisins, menntakerfisins, samgöngukerfisins o.s.frv.

Sú spurning vaknar hvernig ríkið ætlar að tryggja þjónustu í framtíðinni ef verðmætasköpun hvers einstaklings er lítil og vex ekki. Við sjáum nú þegar merki um þessi vandamál í íslenskum hagtölum. Því er oft haldið fram að hér sé mikill hagvöxtur, sem er vissulega rétt, en þjóðartekjur á mann hafa aukist lítið á undanförnum árum. Á undanförnum sjö árum hafa þær t.d. aukist um tæpt prósent á Íslandi en um 10% í Danmörku að raunvirði.

Forseti. Það er vissulega meiri súpa í pottinum en það er ekki meiri næring í hverri ausu. Ég vil því spyrja hæstv. forsætisráðherra hvort hún deili áhyggjum mínum af þessari þróun.

###

Forseti. Ég hlýddi nýverið á fyrirlestur Sigurðar Jóhannessonar, forstöðumanns Hagfræðistofnunar Háskóla Íslands, um launaþróun á Íslandi frá aldamótum. Það sem einkennir þá þróun er nokkuð sérstakt og ég vil vekja athygli þingheims á þeirri þróun og hvað hún segir um íslenskt samfélag. Frá því árið 2000 hafa laun háskólamenntaðra að raunvirði staðið í stað. Laun ófaglærðra hafa hækkað nokkurn veginn jafnt og þétt um 3% á ári. Þetta er í sjálfu sér ekki áhyggjuefni, þ.e. að laun ófaglærðra hafi hækkað. Það sem er áhyggjuefni er að íslenskt samfélag hefur á þessu tímabili fyrst og fremst haft þörf fyrir ófaglært starfsfólk. Þróað samfélag krefst þess að skapa tækifæri sem ýta undir framleiðni til lengri tíma og íslenskt samfélag hefur ekki verið í stakk búið til að skapa þessi tækifæri á undanförnum árum. Þetta er áhyggjuefni. Hvernig ætlum við í framtíðinni að bjóða þegnum Íslands upp á mannsæmandi þjónustu ef enginn er til að fjármagna hana? Við þurfum að huga að því þegar við ýtum undir þróun ákveðinna atvinnugreina frekar en annarra að þær atvinnugreinar skapi tækifæri sem skapa samfélag sem við viljum bjóða börnunum okkar.

###
