
Virðulegur forseti. Stjórnvöld styðja við framþróun samkeppnis- og neytendamála á Íslandi og í mínum huga er ekki nokkur spurning um mikilvægi þessa. Við erum að fara í aðgerðir til þess að styðja enn frekar við þá umgjörð. Við erum núna í mjög nánu samstarfi við Samkeppniseftirlitið þar sem við erum að fara yfir skýrslu Ríkisendurskoðunar um það hvernig megi styðja við Samkeppniseftirlitið og vænti ég þess að það muni leiða til þess að styðja við Samkeppniseftirlitið. Í fyrsta sinn er verið að móta stefnu á Alþingi Íslendinga um að auka stuðning við neytendur í landinu. Ég vil nefna það aftur að í fyrsta sinn er líka verið að gera skýrslu á vegum stjórnvalda þar sem farið er yfir aðgengi íslenskra neytenda að fjármálastofnunum og bera það saman við það sem er að gerast á Norðurlöndunum og tel ég að það muni sannarlega skila nokkrum ábata. Fyrst ber að nefna að við höfum verið að fara vel yfir málefni greiðslumiðlunar í landinu og hefur forsætisráðherra lagt fram frumvarp þess efnis þar sem er verið að leggja til íslenska greiðslumiðlun sem sparar sannarlega fjármuni og eykur þjóðaröryggi. Eins erum við að endurskoða stjórnsýslu samkeppnis- og neytendamála í landinu með það eitt að markmiði að styðja við þennan málaflokk vegna þess að hann á það skilið.

Virðulegur forseti. Mér þykir það afar brýnt að þingið og stjórnvöld séu samstiga í því að efla samkeppnis- og neytendamál í landinu.

###

Virðulegi forseti. Ég  þakka hv. þingmanni kærlega fyrir að koma inn á þennan mikilvæga og brýna málaflokk vegna þess að til þess að markaðshagkerfið virki og sé til hagsbóta fyrir fólkið í landinu og til að fyrirtæki geti verið   á eðlilegum samkeppnismarkaði þá er alveg gríðarlega mikilvægt að við hlúum að bæði samkeppnismálum og málum sem tengjast neytendum. Ég vil fyrst segja að það sem er í bígerð hjá okkur er akkúrat þveröfugt við það sem hv. þingmaður var að segja. Við erum núna að setja á laggirnar markaðssetningarlög sem við settum inn í samráðsgáttina. Við erum líka í fyrsta sinn að setja stefnu sem miðar að því að efla allt sem tengist neytendum. Ég sem viðskiptaráðherra beitti mér líka fyrir tímamótaskýrslu þar sem við berum saman hið íslenska fjármálakerfi við kerfið á hinum Norðurlöndunum og ég verð að segja það, virðulegur forseti, að ég sakna þess verulega að fleiri hafi ekki komið að því að taka upp þessa skýrslu og vekja máls á þeim gríðarlega mun sem felst í kjörum íslensks almennings samanborið við  hin Norðurlöndin. Það verður því ekki sagt að sá ráðherra sem stendur hér hafi ekki staðið vaktina varðandi samkeppnismálin eða neytendamálin.

En að þeim spurningum sem beint var til mín þá vil ég fyrst að  sjálfsögðu taka algjörlega undir það sem hv. þingmaður er að gera, og ég veit að það eina sem vakir fyrir hv. þingmanni er að efla starfsumhverfi Samkeppniseftirlitsins og neytendamála. Í fyrirspurninni nefnir hún svokallaða tæknirisa sem leika stórt hlutverk í daglegu lífi fólks um allan heim og hafa mikil áhrif á lýðræðisleg samfélög. Við tökum að sjálfsögðu undir það,  mitt ráðuneyti, að umræðan öll er gjörbreytt hvað varðar markaðssetningu og aðgengi að fólki í gegnum þessa tæknirisa, hvort sem það er í gegnum Meta, sem kallast í daglegu tali   Facebook, eða X-inu, sem er í eigu í Elons Musks, og fleiri fyrirtæki, þá er það ljóst að það er ekkert óeðlilegt og raunar mjög eðlilegt að það sé verið að skoða  umsvif þeirra á markaðnum og hvaða áhrif þau hafa. Í mínum huga er  alveg ljóst að þó að það séu ákveðnar áskoranir sem fylgja þessum fyrirtækjum þá eru líka ákveðin tækifæri. Þau hafa á sumum stundum verið beinlínis valdeflandi, og nefni ég til að mynda metoo-byltinguna og alls konar samfélagslega umræðu sem hefur verið til þess fallin að efla og treysta betur þau gildi sem við viljum standa fyrir.

Hv. þingmaður nefnir líka til að mynda hvaða áhrif þessi tæknirisar hafa gagnvart hefðbundnum fjölmiðlum. Þeir hafa gríðarlegt forskot, m.a.  vegna alls þess magns af persónulegum upplýsingum sem þau hafa um okkur öll sem við veitum og gerum það af fúsum og frjálsum vilja. Þeir eru því í lykilaðstöðu til að hafa áhrif, ekki bara á kauphegðun okkar heldur líka skoðanir, hugmyndir og lýðræðislega umræðu. Við, mitt ráðuneyti, stóðum  fyrir ráðstefnu síðastliðinn fimmtudag þar sem þetta var eitt af aðalumræðuefnunum þar sem við fengum helstu sérfræðinga í heimi til þess að fjalla um áhrif þessara fyrirtækja og hvernig þessi fyrirtæki ættu að koma að því að greiða fyrir þær fréttir sem hefðbundnir miðlar eru að búa til í mismunandi ríkjum. Þar erum við til að mynda að horfa til ríkja eins og Ástralíu, Kanada og fleiri aðila.

Ég vil líka nefna að við ráðherrar menningarmála á Norðurlöndunum létum gera skýrslu um tækni og lýðræði til að ná betri fótfestu í þessari umræðu vegna þess að það er alveg ljóst að  misnotkun á einhverjum af þessum miðlum hefur beinlínis haft áhrif á kosningar og framvindu lýðræðislegrar umræðu. Þannig að ég tek heils hugar undir að þessi umræða er gríðarlega mikilvæg og ég þakka hv. þingmanni fyrir að vekja máls á því. En ég vil líka nefna það að við erum að taka stór skref til að styðja við Samkeppniseftirlitið og neytendamál af því að þetta er algerlega okkar hjartans mál.

###

Virðulegi forseti. Ég held að  þingheimur sé nokkuð sammála því að það sé mikilvægt að þetta frumvarp nái fram að ganga. Nú er frumvarpið að fara til nefndar og það kann að vera að hv. þingmaður sé kominn með einhverja nýja nálgun á  að það sé hægt að fara í svona íþyngjandi aðgerðir afturvirkt án þess að ríkissjóður sé kominn með bótaskyldu. Ég hvet hv. þingmann til þess að fara í þá vinnu í nefndinni og sjá hvort það sé eitthvað þarna.

Ég er hins vegar á þeirri skoðun að það sé alveg gríðarlega mikilvægt að um allt sem við gerum, framkvæmdarvaldið og löggjafinn,  ríki gagnsæi. Við þurfum að passa upp á að þegar það eru komnar ákveðnar réttmætar væntingar um ákveðna starfsemi sem féll undir þá löggjöf sem var við lýði, að jafnvel þótt við séum mögulega ósammála því og teljum að þarna sé löggjöf eða reglugerð sem sé ekki góð fyrir samfélagsþróunina þá er það auðvitað bara svo að þá þarf að breyta lögum. Við gerum það á ákveðinn hátt þar sem fyrirsjáanleiki og gagnsæi ræður för. Við göngum ekki á réttmætar væntingar en höfum þó skilning á því að geri ríkisvaldið það eða framkvæmdarvaldið, og löggjafinn er sammála því, þá kunni það  að baka ríkissjóði ákveðna skaðabótakröfu. Ég tel að ríkissjóður þurfi að passa upp á hverja einustu krónu, sérstaklega núna á þessum tímum. En ég fullvissa hv. þingmann um að nú er málið að fara til nefndar og þá kann að vera að það séu einhverjar nýjar nálganir sem okkur er ekki kunnugt um í ráðuneytinu og við erum nú þeirrar gerðar að ef það kemur einhver nýsköpun sem við teljum að sé góð fyrir samfélagið okkar þá lítum við til hennar.

###

Virðulegur forseti. Það er nú svo að það er ekki hægt að afturkalla þegar útgefin leyfi nema að baka ríkissjóði bótaskyldu. Það eru þær upplýsingar sem við höfum í ráðuneytinu. Jafnframt að þetta brjóti gegn lögmætum væntingum og lögmætisreglunni. Leyfin eru fengin í góðri trú og það er ákveðinn fyrirsjáanleiki og gagnsæi sem verður að gilda í opinberri stjórnsýslu, virðulegur forseti. Þetta eru hrein og hefðbundin lagaskil í frumvarpinu. Við getum sett íþyngjandi reglur til framtíðar en ekki afturvirkt. Þetta eru þær upplýsingar sem ég hef úr mínu ráðuneyti  þannig að ef hv. þingmaður er með ríkan vilja til að greiða bætur til handa þeim sem hafa fengið þessi leyfi og það sé í anda jafnaðarmannastefnunnar þá eru það alveg nýjar upplýsingar fyrir okkur í Framsókn. En við skulum alveg hafa það á hreinu að hér er mjög mikilvægt frumvarp þar sem er verið að taka á starfsemi sem hefur ekki verið að greiða ákveðna skatta eins og henni ber að gera. Ég verð að segja að það kemur dálítið á óvart hvernig hv. þingmaður nálgast viðfangsefnið því að næstu skrefin er þau að taka miklu heldur  ákveðin skref til þess að ná enn betur utan um þetta mál sem er frekara átak í eftirliti með þessari starfsemi. Eins höfum við verið að skoða hvort það eigi að hækka hámarkssektargreiðslur og annað slíkt. Þannig að ég vísa því algjörlega á bug hér að við séum í fyrsta lagi að vernda einhverja ákveðna hópa eða   að hér sé ekki um að ræða einhverjar breytingar því að það er af og frá, eins og hv. þingmaður hlýtur að átta sig á eftir að hún er búin að lesa frumvarpið.

###

Virðulegur forseti. Það er alveg ljóst að hér er verið að taka á ákveðnum ágöllum í þeirri reglugerð og þeim lögum sem við voru höfð fyrir þetta frumvarp, þannig að ég held að hv. þingmaður hljóti nú að virða það að hér er verið að taka skref fram á við í því að til framtíðar er í fyrsta lagi verið að auka framboðið. Í öðru lagi þá heimilar þetta frumvarp að sjálfsögðu  að þegar búið er að gera þessar breytingar þá fer auðvitað  þessi atvinnustarfsemi í réttan flokk varðandi skattlagningu. Þannig að ég hafna því að sjálfsögðu alfarið að ekki sé verið að taka á því í þessu frumvarpi, eins og mátti mögulega skilja orð hv. þingmanns.

Í þriðja lagi vil ég nefna það að þetta eru ekki einu aðgerðirnar sem við erum að fara í varðandi heimagistingu. Við erum að fara í aukið samstarf með sýslumanninum til að auka eftirlit með heimagistingu hér á höfuðborgarsvæðinu og víðar og hvetja til þess að það sé allt uppi á borðum hvað það varðar. Við höfum áður farið í svona samstarf og það hefur skilað mjög miklu. Það er hins vegar ekki hægt að horfa fram hjá því varðandi þetta fyrirkomulag að samkvæmt höfðatölu er mjög mikið af íbúðarhúsnæði í heimagistingu. Þessi starfsemi hefur verið nokkuð áberandi og þess vegna erum við að taka á henni og ég tel að það sé mjög jákvætt. Eins og ég hef sagt áður þá erum við líka að fara að kynna  frekari aðgerðir til þess að efla framboðshliðina.

Svo vil ég líka nefna að eftir að Hagstofan leiðrétti sínar tölur um mannfjölda þá er þessi  skortur á framboði  aðeins búinn að minnka, sem er auðvitað ágætt. Það má líka geta þess að það  hefur komið í ljós  að hagvöxtur á hvern einstakling er talsvert hærri en margir höfðu áhyggjur af.

###

Virðulegi forseti. Eins og fram kom í framsögu minni er það svo, eins og hv. þingmanni er líklega kunnugt um, að mjög erfitt er að vera með áhrifin afturvirk og er það í samræmi við almenn ákvæði stjórnarskrár um atvinnufrelsi og eignarréttindi. Við getum að sjálfsögðu fjallað um það og stjórnarskrána og mikilvægi þess að hér ríki atvinnufrelsi og að við virðum eignarréttindi þeirra sem hafa til þeirra unnið.

Ég  er alveg sammála hv. þingmanni að auðvitað skiptir  gríðarlegu máli að framboðshlið húsnæðismarkaðarins sé í eins miklu jafnvægi og við getum mögulega haft hana. Hér er bara um eina aðgerð stjórnvalda að ræða varðandi framboðshliðina og það er ljóst að ríkisstjórnin er að fara í fleiri aðgerðir til að sinna þessari framboðshlið vegna þess að við sjáum að það hefur þrengst verulega um á húsnæðismarkaði og horfurnar næstu 2–3 árin eru heldur ekkert sérstaklega bjartar. En hafandi sagt það þá er ég ekki í nokkrum vafa um að hér er verið að taka mjög mikilvægt skref vegna þess að mikið af því íbúðarhúsnæði sem var hugsað fyrir íbúðir og leigumarkaðinn fór í aðra starfsemi og við erum auðvitað að koma í veg fyrir með þessu frumvarpi að svo verði áfram. En ég vísa í atvinnufrelsi og stjórnarskrána varðandi það hvers vegna við höfum ekki farið í það að gera þetta afturvirkt.

###

Virðulegur forseti. Ég mæli hér fyrir frumvarpi til laga um breytingu á lögum nr. 85/2007, um veitingastaði, gististaði og skemmtanahald (rekstrarleyfisskyld gististarfsemi), þskj. 1032, 690. mál. Með frumvarpinu er kveðið á um að rekstrarleyfisskyld gististarfsemi skuli vera í samþykktu atvinnuhúsnæði. Verði frumvarpið að lögum verður því ekki lengur heimilt að gefa út leyfi til reksturs gististaða í íbúðarhúsnæði eins og núgildandi lög heimila og eitthvað hefur borið á. Til að tryggja að umrædd breyting nái markmiði sínu er einnig með frumvarpinu kveðið á um skyldu til að tilgreina á aðaluppdráttum húsnæðis að húsnæðið tilheyri notkunarflokki 4 samkvæmt byggingarreglugerð þegar sótt er um rekstrarleyfi fyrir gististarfsemi. Með þessu verða skýrari skil á milli íbúðarhúsnæðis og atvinnuhúsnæðis þegar kemur að gistingu og horft til raunverulegrar notkunar húsnæðis.

Frumvarpið er hluti af mótvægisaðgerðum ríkisstjórnarinnar á framboðshlið íbúðarhúsnæðis á suðvesturhorni landsins og liður í því að mæta eftirspurn eftir íbúðarhúsnæði. Með frumvarpinu er þannig þrengt að þeim skilyrðum sem gilda um útgáfu rekstrarleyfis til gististarfsemi og tryggt að það verði í samþykktu atvinnuhúsnæði. Til framtíðar er líklegt að þessi breyting leiði til þess að rekstraraðilar breyti starfsemi sinni til samræmis við lögin og að framboð íbúðarhúsnæðis muni í kjölfarið aukast. Rétt er að geta þess að frumvarpið hefur ekki áhrif á skráningarskylda heimagistingu til 90 daga, þ.e. gistingu sem heimilar einstaklingum að leigja út heimili sitt í allt að 90 daga á hverju almanaksári.

Virðulegur forseti. Með frumvarpi þessu er stigið mikilvægt skref í að tryggja að starfsemi rekstrarleyfisskyldra gististaða falli að skipulagi sveitarfélaga hverju sinni og er frumvarpið m.a. í samræmi við ábendingar sem borist hafa frá sveitarfélögum. Með frumvarpinu er sveitarfélögum auðveldað að stýra rekstrarleyfisskyldri gististarfsemi innan svæðis þar sem gert er ráð fyrir blandaðri byggð íbúðar- og atvinnuhúsnæðis.

Verði frumvarpið að lögum er horft til raunverulegrar notkunar húsnæðis og mun það stuðla að því að álagning skatta verði í samræmi við raunverulega notkun húsnæðis. Ólíkt heimagistingu er litið á rekstrarleyfisskylda gististarfsemi sem atvinnustarfsemi og er tekjuskattur af slíkri starfsemi því hærri en af heimagistingu. Samkvæmt upplýsingum frá byggingarfulltrúa Reykjavíkurborgar er 301 rekstrarleyfi skráð á höfuðborgarsvæðinu fyrir gististaði í samþykktu íbúðarhúsnæði. Er því ljóst að sveitarfélögin eru að verða af tekjum vegna þessa og er m.a. verið að bregðast við því með frumvarpi þessu.

Verði frumvarpið að lögum mun það enn fremur tryggja fullnægjandi eldvarnareftirlit, forvarnir og viðbúnað við eldsvoða til verndar lífi og heilsu fólks, eignum og umhverfi. Er það gert með því að kveða á um skyldu til að tilgreina á aðaluppdráttum að húsnæði tilheyri notkunarflokki 4 samkvæmt byggingarreglugerð þegar sótt er um rekstrarleyfi fyrir gististarfsemi. Þannig er tryggt að húsnæði sem fyrirhugað er undir rekstrarleyfisskylda gististarfsemi þurfi undantekningarlaust að uppfylla kröfur í samræmi við notkunarflokk 4 í byggingarreglugerð, svo sem hvað brunahólfun milli gistiherbergja varðar. Breytingin mun auðvelda slökkviliði að sinna fullnægjandi úttektum og brunaeftirliti í samræmi við raunverulega notkun húsnæðis á grundvelli reglugerðar um eldvarnir og eldvarnareftirlit, nr. 723/2017.

Virðulegur forseti. Verði frumvarpið að lögum mun það ekki hafa áhrif á útgefin rekstrarleyfi fyrir gististarfsemi sem eru 1.907 á landsvísu og eru gefin út á kennitölu einstaklings eða félags, þ.e. frumvarpið mun ekki hafa afturvirk áhrif og er það í samræmi við almenn ákvæði stjórnarskrár um atvinnufrelsi og eignarréttindi. Frumvarpið er, eins og áður hefur komið fram, liður í mótvægisaðgerðum ríkisstjórnarinnar á framboðshlið íbúðarhúsnæðis. Til skoðunar eru frekari aðgerðir á því sviði sem snúa m.a. að aukinni áherslu og framlagi til eftirlits með heimagistingu og rekstrarleyfisskyldri gististarfsemi sem kynntar verða síðar í þessari viku sem og endurskoðun á ákveðnum þáttum er varða heimagistingu til allt að 90 daga með það fyrir augum að unnið verði að því að losa um íbúðir sem nýttar eru í skammtímaleigu til að mæta eftirspurn á húsnæðismarkaði.

Frumvarpið var unnið í góðri samvinnu við sýslumanninn á höfuðborgarsvæðinu og slökkviliðið á höfuðborgarsvæðinu. Auk þess var við gerð frumvarpsins fundað með fulltrúum innviðaráðuneytis, Mannvirkjastofnunar og Sambands íslenskra sveitarfélaga.

Virðulegur forseti. Að lokinni þessari umræðu legg ég til að frumvarpinu verði vísað til hv. atvinnuveganefndar.

###

Virðulegur forseti. Ég mæli fyrir frumvarpi til laga um breytingu á lögum um fyrirtækjaskrá, lögum um hlutafélög, lögum um einkahlutafélög, lögum um ársreikninga og lögum um skráningu raunverulegra eigenda, fyrirtækjaskrá,  á þskj. 924, 627. mál. Með þeim breytingum sem lagðar eru til í frumvarpinu eru innleidd ákvæði tilskipana Evrópusambandsins sem fjalla um samtengingarkerfi fyrirtækja og félagaskrá aðildarríkja ESB. Þær breytingar sem frumvarpið kveður á um eru þríþættar: Í fyrsta lagi eru í frumvarpinu lagðar til breytingar á lögum um fyrirtækjaskrá, lögum um hlutafélög, lögum um einkahlutafélög og lögum um ársreikninga. Breytingarnar sem lagðar eru til miða að því að veita ríkisskattstjóra heimild til að miðla og taka á móti upplýsingum og gögnum úr fyrirtækjaskrám annarra EES-ríkja í gegnum samtengingarkerfi fyrirtækja og félagaskrá aðildarríkjanna, en samtengingarkerfið var sett á fót í samræmi við 22. gr. tilskipunar Evrópuþingsins og ráðsins (ESB) 2017/1132 frá 14. júní 2017 um tiltekna þætti félagaréttar.

Virðulegur forseti. Samkvæmt umræddri tilskipun ber aðildarríkjum að tryggja að veittur sé aðgangur að ákveðnum upplýsingum og gögnum í fyrirtækja- og félagaskrám ríkjanna í gegnum samtengingarkerfið, svo sem upplýsingum um heiti félags, lögheimili, skráningarnúmer og fleira. Með frumvarpinu er lagt til að ráðherra hafi heimild til að setja reglugerð um nauðsynlegar tækniforskriftir og verklagsreglur fyrir samtengingarkerfi miðlægra skráa í samræmi við umrædda tilskipun (ESB) 2017/1132, sem og um almennan aðgang að upplýsingum úr fyrirtækjaskrá sem birtast í vefgátt samtengingarkerfis skráa.

Í öðru lagi eru í frumvarpinu lagðar til breytingar á lögum um fyrirtækjaskrá og lögum um skráningu raunverulegra eigenda sem lúta að samtengingarkerfi skráa. Lagt er til að ríkisskattstjóri veiti upplýsingar um raunverulegt eignarhald samkvæmt tilskipun Evrópuþingsins og ráðsins (ESB) 2015/849 frá 20. maí 2015 um ráðstafanir gegn því að fjármálakerfið sé notað til peningaþvættis eða til fjármögnunar hryðjuverka. Samkvæmt tilskipuninni ber aðildarríkjum að tryggja að miðlægar skrár um raunverulega eigendur lögaðila og um fjárvörslusjóði og sambærilega aðila verði  samtengdar í gegnum evrópska miðlæga vettvanginn sem komið var á fót í samræmi við tilskipun (ESB) 2017/1132. Með frumvarpinu er lagt til að ríkisskattstjóri veiti lögbærum yfirvöldum og skrifstofu fjármálagreininga lögreglu í aðildarríkjum EES-ríkjanna tímanlega óheftan aðgang að öllum skráðum upplýsingum um raunverulega eigendur án þess að hlutaðeigandi aðilum sé gert viðvart. Einnig er lagt til að tilkynningarskyldir aðilar skv. 2. gr. tilskipunar (ESB) 2015/849 hafi við framkvæmd áreiðanleikakönnunar skv. II. kafla tilskipunarinnar tímanlega aðgang að nauðsynlegum upplýsingum.

Skilgreiningu á tilgreindum tilkynningarskyldum aðilum er að finna í 17. tölulið 3. gr. laga um aðgerðir gegn peningaþvætti og fjármögnun hryðjuverka, nr. 140/2018, en m.a. er þar um að ræða fjármálafyrirtæki, tryggingafélög, endurskoðendur, lögmenn, skattaráðgjafa, aðila sem færa bókhald og fasteignasala.

Í þriðja lagi er með frumvarpinu lagt til að í lögum um fyrirtækjaskrá, lögum um hlutafélög og lögum um einkahlutafélög verði kveðið á um heimildir ríkisskattstjóra til að vinna með persónulegar upplýsingar að því marki sem honum er það nauðsynlegt til að sinna hlutverki sínu samkvæmt lögunum, svo sem vegna skráningar upplýsinga í fyrirtækjaskrá og við að veita aðgang að þeim upplýsingum.

Virðulegur forseti. Verði frumvarp það sem ég mæli hér fyrir óbreytt að lögum hlýst af því einhver kostnaður fyrir ríkissjóð og fellur sá kostnaður til hjá embætti ríkisskattstjóra, en ríkisskattstjóri starfrækir fyrirtækjaskrá. Kostnaðurinn hlýst annars vegar af vinnu við tæknilegar útfærslur og breytingar á tölvukerfum embættisins svo hægt sé að tengja fyrirtækjaskrá í gegnum samtengingarkerfið og hins vegar af almennri  starfrækslu kerfisins.

Verði frumvarpið að lögum mun lagasetningin hafa í för með sér samfélagslegan ávinning, annars vegar vegna aukins gagnsæis sem eykur almennt traust og trúverðugleika viðskiptalífsins, og hins vegar vegna aukins aðgangs tiltekinna aðila sem taka við tilkynningum og sinna rannsóknum á peningaþvættisbrotum og gera áreiðanleikakannanir á viðskiptavinum sínum með því að skoða raunverulegt eignarhald lögaðila og afla upplýsinga um uppruna fjár viðskiptavina sinna.

Virðulegur forseti. Ég tel að hér sé á ferðinni þýðingarmikið frumvarp sem muni hafa jákvæð áhrif í för með sér og stuðla að auknu trausti til viðskiptalífsins og auknu gagnsæi. Mikilvægt er að Ísland taki þátt í miðlægu samtengingarkerfi skráa á sviði félagaréttar innan EES og innleiði viðkomandi gerðir á því sviði eins og hér er lagt til án þess að í því felist kostnaður fyrir íslenskt atvinnulíf eða aukin reglubyrði. Frumvarpið er  eðlilegt framhald af afar farsælli þátttöku okkar í EES-samstarfinu á sviði félagaréttar undanfarna áratugi sem og til að koma í veg fyrir peningaþvætti og fjármögnun hryðjuverka.

Að lokinni þessari umræðu legg ég til að frumvarpinu verði vísað til hæstv. efnahags- og viðskiptanefndar til umfjöllunar.

###

Virðulegi forseti. Ég get alveg tekið undir það hjá hv. þingmanni að það er gríðarlega mikilvægt að framkvæmdarvaldið og löggjafinn hreyfi sig eins hratt og við mögulega getum til að mæta þessu spennandi umhverfi en líka þeim áskorunum sem fylgja því. Ég tel að sú stefnumótun sem við höfum verið í og sú vinna sem við munum kynna mjög fljótlega, vonandi á næstu tveimur vikum, muni sannfæra hv. þingmann um að við séum á réttri leið. En það verður líka að viðurkennast að við viljum heldur ekki taka ákvarðanir sem við teljum að geti orkað tvímælis, þ.e. ef fljótlega er komin ný lausn og ódýrari. Við erum með, myndi ég segja, okkar færasta fólk í að fylgjast með þessu, bæði hjá hinu opinbera og í einkageiranum, og okkar vísindamenn. Ég ætla bara að hrósa öllum þeim sem tóku þátt í fyrstu máltækniáætluninni vegna þess að þetta var alveg gríðarleg samvinna og samstarf á algerlega nýju svæði og ég tel að við höfum tekið réttar ákvarðanir þá og ég hlakka til að kynna þessi næstu skref.

Aðeins varðandi kvikmyndaiðnaðinn og þá framþróun sem er að eiga sér stað þar. Já, við teljum að mjög fljótlega — við erum þegar byrjuð með tilraunaverkefni hvað varðar þessar þýðingar, samtímaþýðingar. Þið getið ímyndað ykkur hvað þetta er mikil réttindabót fyrir þá sem heyra illa eða eru heyrnarlausir o.s.frv. Þetta eru ekki bara mjög spennandi málefni samtímans, gervigreindin og máltæknin, heldur munu þau auka þjónustu við marga hópa þannig að við eigum að vera í fremstu röð og sinna þessu mjög vel.

###

Virðulegi forseti. Ég vil þakka hv. þm. Birni Leví Gunnarssyni fyrir að vekja máls á gervigreind og spyrja út í hana og það sem ég mun fara hér yfir er samspil gervigreindar og máltækni og hvernig við erum að nálgast það. En áður en ég byrja að svara spurningum hv. þingmanns þá langar mig aðeins að greina þinginu frá því að fyrir tæpum tveimur árum þá var skipulögð heimsókn á vegum forsetaembættisins og menningar- og viðskiptaráðuneytisins til þess að hitta tæknirisa í Kaliforníu til þess að koma íslenskunni betur að. Einn slíkur fundur var hjá fyrirtækinu OpenAI og þá var maður í fyrsta sinn að fá kynningu á því hvernig hægt væri að nota gervigreindina og máltækni. Það er skemmst frá því að segja að þetta er einn af þessum fundum sem ég mun aldrei koma til með að gleyma því að ég hafði ekki áttað mig á þeim tímapunkti, og nú eru að verða komin tvö ár, hversu langt þessi tækni væri komin. Og nákvæmlega eins og hv. þingmaður sagði þá er þetta þannig breyting, eins og margir hafa sagt, að þetta er ein mesta tæknibylting sem við erum að fara að nýta okkur en við þurfum líka að horfast í augu við þær áskoranir sem fylgja henni.

Hv. þingmaður spyr hvort það sé búið að gera úttekt á því með hvaða hætti væri hægt að hagnýta gervigreind í lögbundnum verkefnum ráðherra og stofnunum á hans ábyrgð. Það er alveg ljóst, eins og ég sagði, að þetta er algerlega nýr veruleiki, gervigreindin, og það er mín skoðun að við eigum að taka á móti henni með opnum örmum. Það gerðum við strax núna fyrir rúmum tveimur árum og afrakstur þess er að sjálfsögðu sá að íslenskan komst hratt og örugglega þarna inn. Við getum séð það, m.a. vegna þess að við höfum verið að nýta okkur þessa tækni, hvað það hefur verið að þróast verulega og hvað gervigreindin er alltaf að verða færari í því að nota íslensku. Vinna við næstu máltækniáætlun hefur verið í gangi í ráðuneytinu síðustu mánuði og er nú á lokametrunum og tekur mið af því hvernig við getum hagnýtt þetta enn frekar. Í fyrstu máltækniáætluninni vorum við fyrst og síðast að byggja þessa traustu innviði, búa til orðabanka og gera þetta í svokölluðu opnu kerfi þannig að allir gætu nálgast þetta og hagnýtt sér það. Í næstu máltækniáætlun, sem við erum á lokametrunum að ganga frá og drög að skýrslu þess efnis er í prófarkalestri akkúrat þessa dagana, leggjum við megináherslu á hagnýtingu þeirrar tækni, nákvæmlega eins og hv. þingmaður er að spyrja út í. Við erum þegar búin að gera samning til skamms tíma, út septembermánuð, við sjálfseignarstofnunina Almannaróm um að sinna þessu hlutverki á meðan er verið að hrinda næstu máltækniáætlun af stað og þá munu sérfræðingar frá stofnuninni fara inn á vinnustaði og kynna möguleika þessarar tækni og hvernig fólk geti nýtt sér hana í daglegum störfum.

Þá er einnig spurt að því hvort við séum að líta á það á hvaða málefnasviðum og hjá hvaða stofnunum væri hægt að nýta gervigreind. Það hefur ekki átt sér stað nákvæm greining á því hvar hægt er að nýta gervigreind á einstaka málefnasviðum og stofnunum. Eins og hv. þingmaður þekkir mjög vel þá er auðvitað umhverfi gervigreindarinnar þannig í dag að það er alveg gríðarlega mikil framþróun. En að sumu leyti erum við í ákveðnu millibilsástandi, ekki bara hér á Íslandi heldur allur heimurinn. Við erum á þeim stað að það eru allir að prófa sig áfram með þessa nýju tækni og það sem mjög margir héldu að væri best að gera fyrir tveimur mánuðum, þar er jafnvel komin einhver ný lausn. Það verður að segjast alveg eins og er að í mörgu sem við höfum verið að líta á og ætlað að ráðast í eru komnar, eins og ég sagði rétt áðan, nýjar og betri, skilvirkari og ódýrari lausnir þannig að það flækir málið. En ég tel að nálgun okkar á verkefnið upphaflega, þegar við fórum í það, hafi verið til heilla fyrir tungumálið okkar og næstu skref sem við erum að fara að taka er varða gervigreind. En ég kem nánar inn á það hér í mínum lokaorðum.

###

Virðulegi forseti. Ég þakka fyrir þessa umræðu og hún er auðvitað mjög mikilvæg. Ég veit ekki hvort það hefur farið fram hjá hv. þm. Diljá Mist Einarsdóttur að við höfum verið að styðja við frjálsa fjölmiðla. Nýverið var skrifað undir þjónustusamning við RÚV þar sem við vinnum að því að minnka umfang RÚV á auglýsingamarkaði. Ein meginástæða þess að RÚV hefur til að mynda ekki verið tekið af auglýsingamarkaði er sú einfalda staðreynd að auglýsingar á miðlum, þ.e. á veraldarvefnum, eru meira og minna hjá þessum stóru efnisveitum. Í Svíþjóð fara um 80% til þessara miðla vegna þess, ég veit ekki hvort það hefur farið fram hjá hv. þingmanni, að þar er fólkið og þess vegna eru auglýsingarnar þar. Ef það væri svona einfalt að leysa stöðu frjálsra fjölmiðla með því bara að taka RÚV af auglýsingamarkaði þá er ég sannfærð um að sú ágæta ríkisstjórn sem við styðjum báðar væri búin að því. Ef svarið væri svona einfalt þá værum við löngu búin að því. Staðreyndin er sú að það er ekki. Ef við horfum til Lettlands þar sem var hugsað nákvæmlega eins og hv. þingmaður, að það væri bara leiðin — hvað gerðist? Meiri hlutinn af þessum auglýsingum fór allur á Facebook, YouTube og alla þessa miðla. Þess vegna hef ég ákveðið að stíga varlega til jarðar og ég hafna því alfarið að það sé ekki verið að sinna þessum málaflokki og hafna þessum lýsingum sem hv. þingmaður var hér áðan með.

###

Virðulegi forseti. Eins og kunnugt er hefur Ríkisútvarpið nú í nærri 93 ár miðlað hljóðvarpsefni. Hlaðvörp Ríkisútvarpsins eru unnin og þeim miðlað í fullu samræmi við ákvæði laga um Ríkisútvarpið, fjölmiðil í almannaþágu. Meginmarkmiðið með fjölmiðlaþjónustu í almannaþágu er að stuðla að lýðræðislegri umræðu, menningarlegri fjölbreytni og félagslegri samheldni í íslensku samfélagi. Í 3. gr. laga um Ríkisútvarpið segir að það skuli framleiða og miðla vönduðu og fjölbreyttu efni með mismunandi tæknilegum aðferðum til allra landsmanna óháð búsetu. Um dreifingu á efninu segir skýrt í lögunum að Ríkisútvarpið skuli dreifa efni til alls landsins og næstu miða með a.m.k. tveimur hljóðvarpsdagskrám og einni sjónvarpsdagskrá árið um kring. Enn fremur að birta valda hluta efnis breytta eða óbreytta ásamt öðru efni í breyttu eða óbreyttu formi með öðrum miðlunarleiðum, þar með talið að gera efni aðgengilegt almenningi með þeim hætti að hver og einn geti fengið aðgang að efninu og/eða þjónustunni á þeim stað og þeirri stundu sem hann kýs sjálfur. Það gerir Ríkisútvarpið með fjölbreyttum hætti, t.d. með því að gera efni RÚV aðgengilegt á hlaðvarpsveitum og í vefspilara RÚV. Hér er því ekki um að ræða nýja fjölmiðlaþjónustu í skilningi laganna heldur er Ríkisútvarpið að sinna því hlutverki sem Alþingi fól því og að framan er rakið. Einnig þarf að hafa hugfast að innlendir fjölmiðlar eiga ekki bara í samkeppni sín á milli heldur eru í daglegri samkeppni við YouTube, Facebook, Netflix og aðrar streymisveitur og einnig erlend hlaðvörp. Til að innlendir fjölmiðlar sem miðla efni á íslenskri tungu geti mætt samkeppni við erlenda miðla verða þeir að þróa þjónustu sína í takt við kröfur neytenda og þær breytingar sem orðið hafa á tækni og fjölmiðlum á heimsvísu og það á jafnt við um Ríkisútvarpið og aðra innlenda miðla.

Hv. þingmaður spyr hvort að fram hafi farið mat á hlaðvarpsgerð Ríkisútvarpsins með tilliti til samkeppnissjónarmiða, sbr. 16. gr. laga um Ríkisútvarpið. Samkvæmt 16. gr. laga um Ríkisútvarpið er það Ríkisútvarpið sem hefur frumkvæði að því að óska eftir heimild ráðherra fyrir nýrri fjölmiðlaþjónustu í almannaþágu. Ríkisútvarpið hefur ekki óskað eftir heimild ráðherra vegna nýrrar fjölmiðlaþjónustu í almannaþágu frá því að lög um Ríkisútvarpið tóku gildi árið 2013. Á það skal bent að samkvæmt 16. gr. laga um Ríkisútvarpið er því einungis skylt að óska eftir heimild ráðherra fyrir nýrri fjölmiðlaþjónustu ef áætlað er að hún muni kosta meira en sem nemur 10% af innheimtu útvarpsgjaldi. Til að setja þetta í samhengi má nefna að árið 2022 nam innheimt útvarpsgjald rúmum 5 milljörðum kr. Ný fjölmiðlaþjónusta Ríkisútvarpsins hefði þurft að kosta rúmar 500 milljónir til að Ríkisútvarpinu bæri að óska eftir heimild ráðherra fyrir henni á grundvelli laga um Ríkisútvarpið. Þá skal þess jafnframt getið að miðlun efnis á nýjum dreifileiðum telst ekki til nýrrar fjölmiðlaþjónustu í almannaþágu. Þetta kemur fram í lögum um Ríkisútvarpið og er jafnframt í samræmi við framkvæmd sambærilegra lagaákvæða á hinum Norðurlöndunum.

Þá er spurt: Hvaða áhrif telur ráðherra að hlaðvarpsgerð Ríkisútvarpsins hafi á starfsemi annarra hlaðvarpa sem eru í samkeppnisrekstri? Það þarf ávallt að gæta þess að rekstur fjölmiðlaþjónustu í almannaþágu hafi sem minnst áhrif á almenna samkeppni á fjölmiðlamarkaði. Hvað hlaðvarpsþjónustu RÚV varðar hefur ekki farið fram sérstakt mat á áhrifum hennar á starfsemi annarra hlaðvarpa á fjölmiðlamarkaði hér á landi. Rétt er að benda á að hlaðvarpsþjónusta RÚV er ekki fjármögnuð með sama hætti og önnur hlaðvarpsstarfsemi og er því í öllu falli ekki í samkeppni við innlend hlaðvörp um sölu viðskiptatilboða. Það hefur verið styrkur norrænna samfélaga að þar starfi einkareknir fjölmiðlar og ríkisfjölmiðlar hlið við hlið og stuðli í sameiningu að því að almenningur hafi aðgang að fjölbreyttri og vandaðri fréttaumfjöllun, menningarefni, barnaefni, fræðsluefni og skemmtiefni.

###

Virðulegi forseti. Ég vil þakka fyrir mjög gagnlega fyrirspurn og að mörgu leyti mjög áhugaverðar umræður. Ég velti því fyrir mér hvort það sé að verða einhver stefnubreyting hjá Samfylkingunni varðandi það hvernig við nálgumst ákveðnar atvinnugreinar. Hv. þm. Magnús Árni Skjöld Magnússon nefndi að við þyrftum að fara að horfa til þess að hér erum við að tala um störf sem Íslendingar vilja ekki vinna og finnst að það vanti inn í þessa stefnumótun. Ég verð nú að segja að ég er eiginlega hálfundrandi á að heyra þessa athugasemd við þessa stefnumótun, hvort við eigum að fara að gera einhverja athugun á því hvaða störf Íslendingar vilja vinna og hvaða störf Íslendingar vilja ekki vinna. Ef við horfum á hagkerfið okkar og hvaðan útflutningstekjur þessa hagkerfis koma þá ætla ég að nefna tvær til þrjár meginstoðir. Það er í fyrsta lagi ferðaþjónusta og það á sér stað gjörbreyting á öllum þjóðhagsstærðum með tilkomu hennar sökum þess hvað það kemur mikill gjaldeyrir inn. Þetta skiptir mjög miklu máli vegna þess að við erum miklu betur undir það búin, með því að hafa þessar gjaldeyristekjur og stóran gjaldeyrisforða, að mæta ytri áföllum þjóðarbúsins. Í öðru lagi erum við með sjávarútveg og það er mjög mikið af fólki af erlendum uppruna sem starfar þar við mjög góðan orðstír. Og ég bara spyr hvort það sé orðin stefna Samfylkingarinnar að við ættum að hverfa frá þessum meginútflutningsstoðum af því að þetta séu störf sem Íslendingar vilja ekki vinna.

###

Virðulegi forseti. Ég vil þakka hv. þm. Þórunni Sveinbjarnardóttur kærlega fyrir mjög gagnlega og mikilvæga umræðu vegna þess að það er ekki oft sem við ræðum atvinnustarfsemi og hvernig ný atvinnugrein er að koma inn í hagkerfið okkar og sér í lagi skiptir máli að það ber ekki bara að horfa til þess að hún vaxi og dafni og skapi hagvöxt og aukna atvinnu og gjaldeyristekjur, sem er auðvitað gríðarlega mikilvægt og er mjög kærkomin búbót í þjóðarbúið, það skiptir líka máli að hún sé sjálfbær og við séum að horfa til framtíðar og að hún sé í sátt við fólkið í landinu.

Virðulegur forseti. Haustið 2022 hófst vinna við uppfærslu á svokölluðum stefnuramma ferðaþjónustunnar til ársins 2030 sem byggir á vinnu sem var unnin á síðasta kjörtímabili. Ég tel að það sé afar brýnt að þegar nýir ráðherrar taka við nýjum málaflokkum þá reyni maður alltaf að nýta þá vinnu sem maður telur að hafi verið vel heppnuð og byggja á því. Við kláruðum þessa uppfærslu í byrjun árs 2023 og í uppfærðum stefnuramma sem myndar grunn að ferðamálastefnu til ársins 2030 eru tólf áherslur sem deilast á lykilstoðirnar fjórar. Þær eru í fyrsta lagi efnahagur, í öðru lagi samfélag, í þriðja lagi umhverfi og svo gestir. Aðgerðaáætlun ferðamálastefnu mun fylgja eftir þeirri framtíðarsýn, markmiðum og áherslum. Framtíðarsýn íslenskrar ferðaþjónustu er að vera leiðandi í sjálfbærri þróun á grunni efnahagsumhverfis og samfélagslegs jafnvægis. Í því felst að ferðaþjónustan sé arðsöm og samkeppnishæf, í sátt við land og þjóð, að ferðaþjónustan stuðli að bættum lífskjörum og hagsæld á Íslandi og að ferðaþjónustan sé þekkt fyrir sjálfbæra þróun, gæði og einstaka upplifun.

Í maí 2023 skipaði ég sjö starfshópa sem falið var að vinna tillögur að beinum aðgerðum inn í aðgerðaáætlun fyrir ferðamálastefnu árið 2030. Gert er ráð fyrir að stefnan og aðgerðaáætlunin verði lögð fyrir Alþingi í formi tillögu til þingsályktunar á vorþingi 2024 en verkefnið í heild sinni er leitt af stýrihópi á vegum menningar- og viðskiptaráðuneytis. Starfshóparnir sjö ná utan um alla þætti ferðaþjónustu, þ.e. sjálfbærni og orkuskipti, samkeppnishæfni og verðmætasköpun, rannsóknir og nýsköpun, uppbyggingu áfangastaða, hæfni og gæði, heilsu-, veitinga- og hvataferðaþjónustu og svo menningartengda ferðaþjónustu. Yfir verkefninu í heild sinni er síðan stýrihópur skipaður lykilaðilum sem stýra verkefninu ásamt ráðgjöfum á sviði stefnumótunar. Ég get fullvissað hv. þingmann um að hér er virkilega vandað til verka og við gerum þetta í viðamiklu samráði við haghafa og unnið er þétt að verkinu frá maí með fjölda vinnustofa og funda.

Í samræmi við tímaáætlun verkefnisins skiluðu starfshóparnir fyrstu drögum að aðgerðum í aðgerðaáætlun ferðamálastefnu og voru þau drög sett í opið samráð í samráðsgátt stjórnvalda frá 2. nóvember til 30. nóvember. Alls bárust 30 umsagnir og búið er að fara yfir þær og taka tillit til þeirra. Hinn 15. janúar síðastliðinn voru seinni skil starfshópanna sjö til stýrihóps og er stýrihópurinn nú, byggt á þessari viðamiklu vinnu, að samræma og samstilla aðgerðir í heildstæða aðgerðaáætlun.

Virðulegur forseti. Á næstu vikum er áformað að halda opna umræðu- og kynningarfundi um vinnuna víða um land. Miðað er við að stýrihópur skili til mín um miðjan febrúar á þessu ári endanlegum drögum að tillögu til þingsályktunar um ferðamálastefnu og aðgerðaáætlun til ársins 2030, byggt á framangreindri vinnu. Áformað er síðan að í lok febrúar verði lögð fram þingsályktunartillaga á Alþingi til þinglegrar meðferðar. Ég vek athygli á því að það er afar brýnt að eiga þetta samtal við þingið. Ég get upplýst um það að ég hef alltaf lagt mikla áherslu á að setja fram aðgerðaáætlun og stefnu í formi þingsályktunartillögu til þess að við getum átt þetta mikilvæga og gagnlega samtal við þingið.

###

Virðulegi forseti. Ég þakka hv. þingmanni fyrir að vekja máls á þessu. Ég held að það sé þannig í mínu daglega lífi að ég lesi eitthvað frá Eiríki á hverjum einasta degi. Varðandi þau ummæli sem hv. þingmaður er að vitna í að að mati Eiríks Rögnvaldssonar á þingsályktunartillögunni sé hún skrifuð fullmikið í viðtengingarhætti, þá ber samkvæmt reglum þingsins að skrifa þingsályktunartillögur í viðtengingarhætti. Ég verð að segja að ég var sjálf ekki með það alveg á hreinu þegar við fórum að hugsa út í þetta en svoleiðis eru þær skrifaðar og þess vegna er viðtengingarhátturinn í svo miklum mæli.

Virðulegur forseti. Það sem mestu máli skiptir er að þetta er samvinnuverkefni þjóðar og allra þeirra sem búa hér. Framgangur og velgengni þessa máls veltur auðvitað á því að við fáum alla til að taka þátt í þessu. Við getum verið hér með ákveðinn ramma og þingsályktunartillögu og margar mjög góðar aðgerðir sem eru að fullu fjármagnaðar en lykillinn að því að þetta gangi allt eftir er að það sé samfélagsleg þátttaka og að okkur takist að virkja innflytjendur til þátttöku og búa þannig um hnútana að tryggt sé að þeir geri það. Þessi mikla áhersla á íslenskunámskeið er nýlunda í svona miklum mæli. Við höfum ekki séð það áður.

###

Virðulegi forseti. Þetta er ein af þeim aðgerðum sem er búið að fjármagna út áætlunina. Varðandi samstarf við atvinnulífið og þátttöku þess þá hefur það samstarf nú þegar átt sér stað við ýmis fyrirtæki og samtök fyrirtækja, til að mynda Samtök fyrirtækja í ferðaþjónustu, vegna þess að þar er mjög hátt hlutfall innflytjenda. Það er alveg ljóst að þetta verður einhver kostnaður en þetta er líka mikil fjárfesting vegna þess að eitt af því sem við sjáum er að umræðan um ferðaþjónustuna þetta sumar hefur að mínu mati verið neikvæðari en ella, m.a. út af því að mörg ferðaþjónustufyrirtæki virða ekki þá lagalegu skyldu sem hvílir á þeim. Þegar verið er að auglýsa efni frá ferðaþjónustufyrirtækjum, hvort sem það er matseðill, af því að það er auðvitað verið að auglýsa mat, eða annað ber það samkvæmt lögum alltaf að vera á íslensku fyrst. Sú umræða tel ég að verði mun betri og þægilegri þegar ferðaþjónustan í samvinnu við okkur, þar sem ég gegni líka hlutverki ferðamálaráðherra, er búin að ná betur utan um þetta. Við megum heldur ekki gleyma því að ferðaþjónustan er auðvitað frekar ung atvinnugrein að því leytinu til að hún hefur stækkað gríðarlega mikið á síðustu tíu árum. Svar mitt er einfaldlega það að við erum í samtali og það er gríðarlegur áhugi á því að fara í þessa vinnu hjá þeim sem stýra á þessum vettvangi. Mér hefur fundist mjög ánægjulegt og gefandi að tala við forsvarsmenn og svo í framhaldinu að hrinda þessu í framkvæmd.

###

Virðulegi forseti. Eins og kom fram í máli mínu áðan: Af 19 aðgerðum eru 13 ýmist innan ramma eða að fullu fjármagnaðar. Sex af þessum aðgerðum fela í sér umfangsmiklar kerfisbreytingar. Það sem ég tel að sé gríðarlega jákvætt er að tryggt verður stóraukið framboð á íslenskunámi fyrir innflytjendur. Eitt af því sem ég var ósátt við á síðasta kjörtímabili sem menntamálaráðherra er að við náðum ekki þeim árangri sem ég hefði viljað þar. Þessi áætlun boðar auðvitað mun bjartari tíð í þeim efnum og minn draumur er að hér verði miðstöðvar um allt land þar sem innflytjendur og þeir sem vilja bæta við sig þekkingu í íslensku geti komið og fengið frekari færni í tungumálinu. Eins og ég sagði líka áðan í mínu fyrra svari þurfa ráðherrar oft að fylgja eftir sínum málum af mikilli festu. Það er verið að bítast um hverja krónu en eins og hv. þingmaður þekkir hefur þetta alveg frá því að ég hóf þátttöku í stjórnmálum verið eitt af mínum helstu málum, m.a. vegna þess að ég þekki mjög vel til hverfa í borginni þar sem um 80% barna eru af erlendum uppruna. Það sem skiptir mestu máli fyrir þessi börn er að vera í mjög sterku íslensku málumhverfi til þess að framgangur þeirra í framtíðinni varðandi framhaldsnám sé tryggður. Þetta er mér algert hjartans mál, svo ég ítreki það hér.

###

Virðulegur forseti. Ég vil byrja á því að þakka hv. þingmanni fyrir góð orð og ég deili með honum þeirri skoðun hvaða áhætta blasir við gagnvart tungumálinu okkar. Ég tek undir að það er annars vegar að Íslendingar nota sjálfir íslenskuna ekki nógu mikið. Svo vil ég líka nefna þær gríðarlegu tækniframfarir sem eru að eiga sér stað þessa dagana. Við höfum ekki áður verið í þeirri stöðu að annað tungumál hafi hreinlega svona mikil áhrif á máltöku barna. Við erum að taka á þessu í þingsályktunartillögunni, bæði með því að fara í aðra máltækniáætlun og svo að hvetja til þess að íslenskan sé notuð af öllu samfélaginu. Varðandi kostnaðarmat kemur það fram í okkar gögnum að búið sé að gera ráð fyrir 1,4 milljörðum. Flestar, eða 13 af 19 aðgerðum, eru að fullu fjármagnaðar en ég get fullvissað hv. þingmann um að ég mun leggja mig 100% fram við að setja það sem upp á vantar inn í næstu fjármálaáætlun því að það er svo, virðulegi forseti, að þetta er eitt brýnasta mál samtímans vegna þess að ef við fjárfestum ekki verulega í öllu sem tengist tungumálinu okkar og menntun drögumst við hægt og rólega aftur úr.

###

Virðulegi forseti. Ég mæli hér fyrir tillögu til þingsályktunar um aðgerðaáætlun í málefnum íslenskrar tungu fyrir árin 2023–2026.

Það sem gerir þjóð að þjóð er tungan, svo vitnað sé til orða frú Vigdísar Finnbogadóttur, fyrrum forseta. Íslenskan hefur gert okkur að þjóð. Já, íslenskan er þjóðtunga okkar og opinbert mál samkvæmt lögum um stöðu íslenskrar tungu og íslensks táknmáls, nr. 61/2011. Þar stendur í 2. gr. að stjórnvöld skuli tryggja að unnt sé að nota íslensku á öllum sviðum íslensks þjóðlífs. Lögin heyra undir málefnasvið menningar- og viðskiptaráðherra en málefni íslenskrar tungu snerta beint eða óbeint starfsemi margra ráðuneyta og okkur öll. Aðgerðaáætlunin sem ég legg fram í dag er afrakstur af starfi ráðherranefndar um íslenska tungu sem forsætisráðherra setti á laggirnar í nóvember 2022 fyrir réttu ári síðan. Nefnd þeirri er ætlað að efla samráð og samstarf milli ráðuneyta um málefni íslenskrar tungu og tryggja samhæfingu þar sem málefni skarast. Auk forsætisráðherra eiga mennta- og barnamálaráðherra, félags- og vinnumarkaðsráðherra, háskóla-, iðnaðar- og nýsköpunarráðherra og menningar- og viðskiptaráðherra fast sæti í nefndinni.

Virðulegi forseti. Þingsályktunartillagan inniheldur 19 aðgerðir sem snerta málefni íslenskunnar víða í samfélaginu. Aðgerðirnar eru á ábyrgð mismunandi ráðuneyta og stofnana og varða fjölmörg svið samfélagsins þar sem íslensk tunga er í brennidepli. Allar miða þær að því að auka veg íslenskunnar í okkar fjölbreytta samfélagi, að bæta aðgengi að tungumálinu og tryggja að sem flestum finnist þeir eiga hlutdeild í því. Jákvætt viðhorf er enda kjarni íslenskrar málstefnu.

Með þessum aðgerðum viljum við efla samvinnu um verndun og þróun íslenskunnar og tryggja jákvæð viðhorf til hennar þvert á ráðuneyti og stofnanir, atvinnulíf, menntakerfi og þriðja geirann. Með aðgerðunum vilja stjórnvöld einnig stuðla að þeim kerfislegu breytingum sem þörf er á til að mæta þeim áskorunum sem tungumálið stendur frammi fyrir því að málefni íslenskrar tungu þurfa að þróast með samfélaginu. Aðgerðaáætlunin tekur á brýnustu verkefnum íslenskrar tungu næstu misserin en er engan veginn tæmandi listi yfir allt það sem stjórnvöld eru að gera eða hyggjast gera í þessu samhengi. Málefni íslenskunnar tengjast fjölmörgum öðrum verkefnum sem unnið er að á vettvangi ráðuneyta, stofnana, sveitarfélaga og félagasamtaka. Það var gleðilegt í aðdraganda þessarar vinnu að fá innsýn í fjölbreytni þeirra.

Virðulegur forseti. Drög að aðgerðaáætlun í málefnum íslenskrar tungu fyrir árin 2023–2026 voru birt í samráðsgátt stjórnvalda síðastliðið sumar. Fjölmargar umsagnir bárust við málið í gáttinni eða 36 talsins og koma þær jafnt frá einstaklingum, félagasamtökum, stofnunum eða fyrirtækjum. Málefninu var afar vel tekið, bæði í umsögnum í samráðsgáttinni og raunar í samfélaginu. Góðar ábendingar bárust um það sem betur mátti fara og var tekið tillit til þeirra eftir því sem hægt var. Það er óhætt að segja að þegar íslenskuna ber á góma finnur maður ekkert annað en hlýhug, velvilja og stuðning. Ég vil bæði þakka þeim fjölmörgu gestum sem komu á fundi ráðherranefndarinnar síðastliðinn vetur og þeim sem sendu umsagnir um drögin kærlega fyrir innlegg sín og ábendingar og ekki síst fyrir mikilvæga hvatningu og fyrirheit um liðsinni í þeim verkefnum sem fram undan eru. Það er dýrmætt að finna slíkan stuðning við jafn brýnt verkefni og ég tel þetta vera. Ég er bjartsýn á árangur þeirrar samvinnu og að í sameiningu muni okkur takast að tryggja framtíð íslenskunnar.

Virðulegur forseti. Ég hef gert grein fyrir megináherslum þingsályktunartillögu um aðgerðaáætlun í málefnum íslenskrar tungu fyrir árin 2023–2026 og legg til að henni verði að lokinni fyrri umræðu vísað til hæstv. allsherjar- og menntamálanefndar og svo til síðari umræðu.

###

Virðulegi forseti. Ég mæli hér fyrir tillögu til þingsályktunar um málstefnu íslensks táknmáls 2024–2027 og aðgerðaáætlun. Íslenskt táknmál er eina hefðbundna minnihlutamálið á Íslandi og eina tungumálið sem á sér lagalega stöðu utan íslenskrar tungu, eins og sjá má í lögum um stöðu íslenskrar tungu og íslensks táknmáls, nr. 61/2011. Samkvæmt lögunum er íslenskt táknmál fyrsta mál þeirra sem þurfa að reiða sig á það til tjáningar og samskipta og barna þeirra. Skulu stjórnvöld hlúa að því og styðja. Hver sem hefur þörf fyrir táknmál skal eiga þess kost að læra og nota íslenskt táknmál jafn skjótt sem máltaka hefst eða frá þeim tíma sem heyrnarleysi, heyrnarskerðing eða samþætting  sjón- og heyrnarskerðingar hefur greinst. Sama rétt eiga nánustu aðstandendur.

Í janúar 2020 var skipaður starfshópur með fulltrúum Málnefndar um íslenskt táknmál, Félags heyrnarlausra og Samskiptamiðstöðvar heyrnarlausra og heyrnarskertra til að vinna að málstefnu íslensks táknmáls samkvæmt þingsályktun nr. 36/149, um að efla íslensku sem opinbert mál á Íslandi. Starfshópurinn vann drög að málstefnu og aðgerðaáætlun með málstefnunni í víðu samstarfi við sérfræðinga í málaflokknum. Í tillögunni er hugtakið táknmálsfólk notað sem yfirheiti yfir þá sem líta á íslenskt táknmál sem sitt móðurmál eða fyrsta mál eða þá sem eru tví- og fjöltyngdir og líta á íslenskt táknmál sem eitt af sínum málum. Hugtakið vísar bæði til  fullorðinna og barna, þ.e. táknmálsbarna.

Virðulegi forseti. Áherslur í málstefnum minnihlutamála geta verið ólíkar áherslum í málstefnum meirihlutamála og byggst á öðrum forsendum. Málstefna íslensks táknmáls tekur til eftirfarandi sex meginstoða:

a. Máltöku táknmálsbarna,

b. rannsókna og varðveislu,

c. jákvæðs viðhorfs,

d. fjölgunar umdæma íslensks táknmáls,

e. lagaumhverfis,

f. máltækni.

Virðulegur forseti. Í meginstoð a er fjallað um máltöku táknmálsbarna. Vandað máluppeldi og málkunnátta eru grunnurinn að öllu námi barna og samskipta þeirra við umheiminn. Öll börn eiga að fá ríkt málumhverfi strax frá fæðingu og tækifæri til að læra tungumálið og dýpka skilning sinn á því þannig að þau geti þroskast og dafnað.

Í meginstoð b er fjallað um rannsóknir og varðveislu; rannsóknir á tungumálum, sögu þeirra og menningu eru grundvöllur þekkingar og kennslu. Leggja þarf áherslu á söfnun gagna vegna rannsókna á minnihlutatungumálum því að aðgengi að þeim er eðli málsins samkvæmt minna.

Í meginstoð c er fjallað um að jákvætt viðhorf til íslensks táknmáls sé grunnur þess að táknmálstalandi fólk hafi tækifæri á við aðra og  að aðgengi  aðstandenda og fagfólks að upplýsingum um tungumálið skipti sköpum. Sýnileiki málsins hafi að sama skapi jákvæð áhrif á sjálfsmynd þeirra sem tala málið og þar með viðhorf þeirra sem og annarra til tungumálsins.

Í meginstoð d er fjallað um notkunarsvið tungumálsins. Með því að leggja áherslu á að sjálfsagt sé að nota íslenskt táknmál á öllum sviðum íslensks samfélags til jafns við íslensku eykst þátttaka fólks sem talar íslenskt táknmál í íslensku þjóðlífi.

Í meginstoð e er fjallað um að á Íslandi hafi staða íslensks táknmáls verið tryggð með lögum um stöðu íslenskrar tungu og íslensks táknmáls, nr. 61/2011. Nauðsynlegt sé að framfylgja þeirri lagasetningu.

Að lokum er fjallað um máltækni í meginstoð f. Með þróun fjarnáms og námsefnis sem hentar til tölvustuddrar tungumálakennslu er hægt að tryggja aðgengi allra að námi í íslensku táknmáli, óháð búsetu og vinnutíma. Aukið aðgengi að málföngum, svo sem táknalistum eða upptökum á ólíkri málnotkun, skapar aukna möguleika á uppbyggingu máltæknilausna fyrir íslenskt táknmál.

Virðulegi forseti. Með málstefnunni fylgir aðgerðaáætlun fram til ársins 2027. Gert er ráð fyrir að samskiptamiðstöð heyrnarlausra og heyrnarskertra getið tekið meginábyrgð á framkvæmd aðgerða í aðgerðaáætlun í góðu samráði við aðra aðila eftir því sem við á.

Að lokinni þessari umræðu legg ég til að tillögunni verði vísað til hæstv. allsherjar- og menntamálanefndar til umfjöllunar.

###

Forseti. Hér verður mælt fyrir frumvarpi til laga um breytingu á lögum um fjölmiðla, nr. 38/2011. Frumvarpinu er ætlað að innleiða tilskipun Evrópuþingsins og ráðsins 2018/1808 um breytingar á hljóð- og myndmiðlunartilskipun Evrópusambandsins frá árinu 2010. Frumvarp til innleiðingar á tilskipuninni var áður lagt fram á 151. og 153. löggjafarþingi. Frumvarp þetta er efnislega óbreytt en hefur verið uppfært með tilliti til umsagna sem bárust allsherjar- og menntamálanefnd á 153. löggjafarþingi. Frumvarpið er samið í þáverandi mennta- og menningarmálaráðuneyti sem og í menningar- og viðskiptaráðuneyti. Ekki er mælt fyrir um aðrar breytingar í frumvarpinu en þær sem leiða má af hljóð- og myndmiðlunartilskipun Evrópusambandsins frá 2018.

Með frumvarpinu eru lagðar til breytingar á lögum um fjölmiðla í því skyni að uppfæra regluverk um fjölmiðla til samræmis við þær miklu breytingar sem orðið hafa á fjölmiðlaumhverfi og fjölmiðlanotkun almennings á undanförnum árum. Ekki hefur farið fram hjá neinum að umhverfi fjölmiðla hefur tekið stakkaskiptum á síðustu árum vegna tækninýjunga, nýrra miðlunarleiða, tilkomu samfélagsmiðla og áhrifa netsins á fjölmiðlun. Sambærilegar breytingar hafa orðið í nágrannaríkjum okkar og um allan heim. Áhorfsvenjur einstaklinga hafa breyst, barna jafnt sem fullorðinna. Línulegt áhorf á sjónvarp hefur minnkað og meira er horft á efni í ólínulegri dagskrá og á svokölluðum mynddeiliveitum eins og YouTube, Facebook og Instagram. Nauðsynlegt er talið að lagaumhverfi fjölmiðla endurspegli þessar breytingar og að tilteknar reglur um myndefni séu samræmdar á öllu EES-svæðinu. Þær breytingar sem lagðar eru til í frumvarpinu miða öðru fremur að því að tryggja vernd barna og öryggi notenda myndmiðla óháð því hvort myndefni er miðlað með línulegum eða ólíklegum hætti og óháð því hvort myndefni er miðlað í fjölmiðlum eða á mynddeiliveitum.

Virðulegi forseti. Ég mun nú víkja að meginefni frumvarpsins. Í fyrsta lagi er lagt til að nýjar skyldur verði lagðar á mynddeiliveitur um að tryggja vernd barna með tæknilegum úrræðum og gera notendum kleift að tilkynna efni sem hvetur til ofbeldis eða hryðjuverka. Auk þess eru gerðar kröfur um skýrar merkingar auglýsingaefnis á mynddeiliveitum.

Í öðru lagi er lagt til að reglur um auglýsingar í línulegri sjónvarpsdagskrá verði rýmkaðar með þeim hætti að hámarkshlutfall auglýsinga verði 20% á tilteknum tímabilum en ekki bundið við 20% á klukkustund eins og kveðið er á um í núgildandi lögum. Þessum breytingum er ætlað að styrkja hefðbundna fjölmiðla í samkeppni við streymisveitur og samfélagsmiðla.

Í þriðja lagi er lagt til að gerðar verði kröfur um 30% hlutfall íslensks og annars evrópsks efnis í ólínulegri dagskrá, en samkvæmt núgildandi lögum eru sambærilegar kröfur einungis gerðar til línulegrar sjónvarpsdagskrár. Til að auðvelda nýjum aðilum að koma inn á markaðinn er jafnframt lagt til að fjölmiðlaveitur með lítið áhorf eða lága afkomu geti verið undanþegnar skyldunni.

Í fjórða lagi miðar efni frumvarpsins af því að fjölmiðlar bæti aðgengi sjón- og heyrnarskertra að myndefni með virkum hætti. Frumvarpið er þannig til þess fallið að efla réttindi sjón- og heyrnarskertra, sérstaklega  rétt til táknmáls, textunar og hljóðlýsingar á því efni sem miðlað er. Er hér um að ræða útfærslu á réttindum sem leiðir af samningi Sameinuðu þjóðanna um réttindi fatlaðs fólks sem Ísland hefur fullgilt.

Í fimmta lagi er lagt til að innleitt verði ákvæði sem heimili tímabundna stöðvun á móttöku myndmiðlunarefnis frá öðrum EES-ríkjum að tilteknum skilyrðum uppfylltum ef fjölmiðlaþjónusta brýtur augljóslega, verulega og alvarlega gegn reglum um bann við hvatningu til hryðjuverka eða með því að skaða eða ógna almannaöryggi.

Loks miðar efni frumvarpsins af því að valdefla almenning með því að auka fræðslu um upplýsinga- og miðlalæsi. Upplýsinga- og miðlalæsi er talin nauðsynleg færni í nútímasamfélagi og mikilvægur hluti af netöryggi almennings, m.a. vegna netsvika og upplýsingaóreiðu á stafrænum miðlum. Í upplýsinga- og miðlalæsi felst færni til að leita áreiðanlegra upplýsinga,  miðla upplýsingum og leggja gagnrýnið mat á þær upplýsingar sem birtast okkur í fjölmiðlum og á stafrænum miðlum af ýmsu tagi.

Virðulegi forseti. Ég tel að það frumvarp sem ég mæli hér fyrir feli í sér ýmsar réttarbætur í takti við þær breytingar sem orðið hafa á umhverfi fjölmiðla á undanförnum árum og legg til að frumvarpinu verði að lokinni þessari 1. umræðu vísað til hv. allsherjar- og menntamálanefndar.

###

Virðulegi forseti. Ég vil bara ítreka það, til að mynda ef spurt er út í styrkjaflokkinn og hvernig hann er fjármagnaður, þá er hann fjármagnaður úr Kvikmyndasjóði og hefur verið fjármagnaður úr Kvikmyndasjóði. Við erum að skýra þetta og búa til frekari heimildir, sér í lagi varðandi t.d. sjónvarpsþáttagerð, ef sjónvarpsþáttagerðin skilar ákveðnum hagnaði þá skal núna þessi hagnaður renna til Kvikmyndamiðstöðvar. Það er það sem er að gerast. Ég bara ítreka það að við erum ekki að auka útgjöld eða að styrkja við Kvikmyndasjóð, þó að ráðherrann sé auðvitað alltaf til í að gera það varðandi til að mynda Kvikmyndamiðstöð og margar aðrar skapandi greinar, en við erum ekki að gera það. Ég skil hvert hv. þingmaður er að fara en þetta rúmast allt innan þeirra fjárheimilda sem Kvikmyndamiðstöð er úthlutað. Það er líka svo, hv. þingmaður, að það á sér stað líka ákveðin forgangsröðun. Við fagráðherrarnir óskum auðvitað eftir, þegar við erum ekki að auka útgjöld vegna tiltekinna lagabreytinga, forgangsröðun verkefna út frá lögunum.

###

Virðulegi forseti. Ég þakka fyrirspurnina. Spurt er að því hvort það felist aukinn kostnaður í þessum breytingum. Við erum í raun og veru að lögfesta breytingarnar. Við höfum komið þessum breytingum á fyrr með kvikmyndastefnunni og Kvikmyndamiðstöð hefur verið að framfylgja stefnunni en nú erum við í raun og veru að lögbinda og fínpússa alla lagasetningu sem tengist þessari stefnumótun og fylgja henni frekar eftir. Kvikmyndastefnan er fyrsta stefnan þar sem við erum með heildarsýn á málaflokkinn, ég var ekki með svona þingsályktunartillögu eins og við höfum verið að gera, og svo hefur þessi stefnumótun þróast út í þetta til að uppfylla allt sem tengist þinginu og til að þingið sé upplýstara. Við erum í raun og veru bara að styrkja stefnuna með þessari lagasetningu.

Ég vil líka nefna það, virðulegi forseti, að þetta tók ákveðinn tíma af því að það var ákveðið flækjustig í sumu sem tengist þessari lokafjármögnun. Við höfum því verið í nokkurn tíma að klára löggjöfina þannig að sumt af þessu er komið til framkvæmda og er fjármagnað innan þess fjárlagaramma sem Kvikmyndamiðstöð hefur. En ég skil vel að þetta orki tvímælis þegar það kemur svona eins og það er.

###

Virðulegi forseti. Mig langar aðeins að koma að þessu varðandi Kvikmyndasafnið. Því ber skylda að viðhalda og koma menningararfinum á viðeigandi form. Það er skylda þess að ganga svo frá kvikmyndum og öðru slíku.

Varðandi frekari skattalega hvata þá tel ég, eins og staðan er í dag, að við séum með mjög gott kerfi. Við erum mjög samkeppnishæf, bæði þegar við hækkuðum endurgreiðsluna upp í 35% af stærri verkefnum og síðan má í raun og veru segja að þetta hafi orðið þess valdandi að það varð gríðarlegur vöxtur, bæði í því að fá inn erlend verkefni en líka, sem ég er mjög ánægð með, í innlendri kvikmyndagerð. Ég held að við séum bara á mjög góðum stað varðandi starfsumhverfi kvikmynda. Ég sé það ekki, alla vega núna á næstunni, að við gerum einhverjar breytingar á því. En auðvitað fylgjumst við með þessu og ég mun beita mér fyrir því að það verði árleg eftirfylgni með kvikmyndastefnunni. Helst myndi ég líka vilja koma því inn í þingið af því að það sem við erum að gera er gjörbreyting á stefnumótun hinna skapandi greina. Til að viðhalda þessum vexti og framtíðarsýn er mjög mikilvægt að Alþingi fái reglubundna skýrslugjöf um framgang kvikmyndastefnu og svo um framgang skapandi greina á Íslandi.

###

Virðulegi forseti. Ég vil þakka hv. þm. Jakobi Frímanni Magnússyni kærlega fyrir bæði þann áhuga og elju sem hann hefur sýnt íslenskri kvikmyndagerð og íslenskri tónlist. Fyrir ráðherra er algerlega ómetanlegt að hafa þingmenn sem sýna skapandi greinum svona gríðarlega mikinn áhuga enda höfum við starfað saman á þeim vettvangi. Varðandi þennan viðbótarflokk þá er það þannig að við erum áfram með Kvikmyndasjóð. Það eru ekki auknar fjárveitingar inn í Kvikmyndamiðstöð en það sem þetta gerir er að hjálpa Kvikmyndamiðstöð að taka þátt í ákveðinni fjármögnun sjónvarpsþáttagerðar sem áður var ekki og koma að þessari lokafjármögnun. Gerist það til að mynda að sjónvarpsþáttagerðin — þetta er stundum samstarfsverkefni milli Norðurlandanna — og verkefnið skili hagnaði, rennur hann inn í Kvikmyndamiðstöð. Þetta er því mjög jákvætt fyrir alla sköpun í landinu. Það þurfti að gera þetta með lagabreytingu og hér er sú lagabreyting ásamt öðrum lagabreytingum. Ég mun koma að þessu varðandi stafræna efnið eftir skamma stund.

###

Virðulegi forseti. Ég mæli fyrir frumvarpi til laga um breytingu á kvikmyndalögum. Með frumvarpi þessu eru lagðar til breytingar á kvikmyndalögum, nr. 137/2001. Fela þær breytingar einkum í sér að lagt er til að komið verði á laggirnar nýjum styrkjaflokki innan Kvikmyndasjóðs. Styrkjaflokknum er ætlað að veita styrki til umfangsmikilla sjónvarpsþáttaverkefna með skilyrðum um endurheimt þeirra að hluta nái verkefni ákveðnu tekjumarki. Er þessi tillaga í samræmi við áherslur og aðgerðir í kvikmyndastefnu til ársins 2030 sem gefin var út í október 2020. Þar er fjallað um styrki til leikinna sjónvarpsþátta undir markmiðinu Auðug kvikmyndamenning. Markmiðið miðar að því að stuðla að fjölbreyttri kvikmyndamenningu sem styrki sjálfsmynd þjóðarinnar og efli íslenska tungu.

Í frumvarpinu er einnig lagt til að kveðið verði á um varðveislu kvikmyndaarfs á Íslandi, kvikmyndafræðslu, hámarksskipunartíma forstöðumanns Kvikmyndasafns Íslands og gjaldskrárheimild safnsins. Að auki er lagt til að ákvæði þess efnis að í reglugerð verði kveðið á um meginskiptingu fjárveitinga Kvikmyndasjóðs milli einstakra greina kvikmyndagerðar falli brott í núverandi mynd og horft verði til þess að annað fyrirkomulag verði tekið upp. Kvikmyndastefnan, sem unnin er af fulltrúum hagsmunaaðila þáverandi mennta- og menningarmálaráðuneytis og þáverandi atvinnuvega- og nýsköpunarráðuneytis, náði yfir kvikmyndamenningu, kvikmyndamenntun, þróun og framleiðslu kvikmyndaefnis og alþjóðlega kynningu. Hópurinn skoðaði m.a. stofnana- og stuðningskerfi kvikmyndagerðar með tilliti til einföldunar og eflingar og er eitt af markmiðum stefnunnar að byggja sterkara sjóðakerfi sem styður við fjölbreyttari kvikmyndamenningu. Nýja styrkjaflokknum er ætlað að koma til móts við nýja tíma sem einkennast af hröðu þróunar- og fjármögnunarferli verkefna og er ætlað að ýta undir framleiðslu, sölu og dreifingu leikinna sjónvarpsþáttaraða að fyrirmynd Norrænna kvikmynda- og sjónvarpssjóðsins.

Veruleg breyting hefur orðið á miðlun, framleiðslu og fjármögnun sjónvarpsþáttaraða á undanförnum árum. Breytingar á alþjóðlegu þróunar- og fjármögnunarumhverfi sjónvarpsþáttaraða hafa leitt til þess að fjármögnun síðustu 15–20% kostnaðar, eða svokölluð lokafjármögnun, er orðin erfiðari en áður. Í alþjóðlegu framleiðsluumhverfi sjónvarpsverkefna hefur framleiðslukostnaðurinn hækkað og samkeppnisstaða þeirra sem ætla að framleiða efni fyrir sjónvarp í smærra sniði eða fyrir smærra markaðssvæði er orðin lakari en áður. Framleiðsla sjónvarpsþáttaraða fer orðið í auknum mæli fram í samframleiðslu við önnur lönd, þar sem listrænt og faglegt samstarf getur styrkt sjálfstæða framleiðendur og aukið gæði framleiðslu.

Til að styrkja stöðu innlendra framleiðenda í þessu breytta umhverfi er framleiðslustyrkur til lokafjármögnunar nauðsynlegur. Þessu breytta umhverfi fylgja ýmsar áskoranir. Framleiðslufyrirtæki eiga þannig undir högg að sækja við að bera ábyrgð á mótun, þróun, fjármögnun og framleiðslu verkefna. Tilhneigingin getur orðið sú að framleiðendur sinni í auknum mæli þjónustuhlutverki við framleiðslu þar sem ritstjórnarlegt vald og réttindi liggja hjá fjölmiðlaveitum.

Virðulegur forseti. Til að styrkja stöðu sjálfstæðra framleiðenda þarf að bregðast við breytingum í fjármögnunar- og þróunarumhverfi leikinna sjónvarpsþáttaraða. Mikilvægt er að íslensk frásagnarhefð og framleiðsla eigi þátt í þessari þróun. Með nýjum framleiðslustyrkjaflokki til lokafjármögnunar vegna leikinna sjónvarpsþáttaraða er samtímis hvatt til þátttöku í alþjóðlegum verkefnum og staða framleiðenda íslensks efnis styrkt til að móta sjálfstæði í efnistökum, frásagnarhefð og frumsköpun.

Með breytingunni á kvikmyndalögum er lagt til að nýtt ákvæði komi í 6. gr. laganna sem fjallar um nýja heimild fyrir Kvikmyndasjóð til að veita styrki með skilyrði um endurheimt verði ákveðnu tekjuviðmiði viðkomandi verkefnis náð. Gert er ráð fyrir að ráðstöfunarfé Kvikmyndasjóðs geti aukist þegar endurgreiðslur koma til framkvæmda og heildarfjárhæð styrkveitinga hækki að sama skapi og stuðli þannig að því markmiði laganna að efla kvikmyndagerð og kvikmyndamenningu hér á landi. Ekki er hins vegar viðbúið að það gerist fyrr en að nokkrum árum liðnum frá því að nýjum styrkjaflokki er komið á fót.

Auk þess er í 1. gr. frumvarpsins lagt til að kveðið verði á um varðveislu kvikmyndaarfs á Íslandi en ekki er getið um kvikmyndaarf í lögunum og markmið tillögunnar er að undirstrika mikilvægi varðveislu þess kvikmyndaarfs sem Ísland býr yfir. Hér er ekki eingöngu átt við kvikmyndað efni eftir íslenskt kvikmyndagerðarfólk heldur hefur fjöldi mynda og myndbrota verið tekinn upp hér á landi í gegnum tíðina. Er þessi tillaga einnig í samræmi við áherslur og aðgerðir í kvikmyndastefnu og þar er lögð áhersla á varðveislu, miðlun og aukið aðgengi að kvikmyndaarfinum.

Í 2. gr. frumvarpsins er lagt til að bætt verði við verkefni Kvikmyndamiðstöðvar Íslands að miðstöðin efli kvikmyndaframleiðslu á Íslandi en í kvikmyndastefnu er miðstöðinni ætlað víðtækara hlutverk en áður, m.a. að sinna kvikmyndauppeldi og mynd- og miðlalæsi. Meðal annars er gert ráð fyrir að Kvikmyndamiðstöð Íslands þrói námsefni fyrir öll skólastig að erlendri fyrirmynd. Í dag ná kvikmyndalögin ekki utan um þetta hlutverk miðstöðvarinnar.

Í 4. gr. er lagt til að bætt verði við málslið sem kveði á um hámarksskipunartíma forstöðumanns Kvikmyndasafns Íslands. Þannig geti sami einstaklingur aðeins verið skipaður tvisvar sem forstöðumaður safnsins. Það er í samræmi við skipunartíma forstöðumanna annarra opinberra stofnana á sviði lista, t.d. skipun forstöðumanns Kvikmyndamiðstöðvar Íslands, þjóðleikhússtjóra og safnstjóra Listasafns Íslands. Lagt er til að ákvæðið komi til framkvæmda við næstu skipun eða næstu endurskipun forstöðumanns.

Í 5. gr. er lögð til breyting á gjaldskrárheimildum Kvikmyndasafns Íslands í þeim tilgangi að uppfæra þær með tilliti til tæknibreytinga sem hafa orðið á síðastliðnum árum.

Að lokum er lagt til í 6. gr. frumvarpsins að fella brott ákvæði um að í reglugerð verði kveðið á um meginskiptingu fjárveitinga Kvikmyndasjóðs milli einstakra greina kvikmyndagerðar.

Virðulegi forseti. Ég tel að hér sé um mikið framfaramál að ræða og að með þessum breytingum á styrkjakerfi Kvikmyndasjóðs séum við að stuðla að því að íslensk kvikmynda- og sjónvarpsþáttagerð geti staðið jafnfætis erlendri framleiðslu og búið henni góð vaxtarskilyrði. Tillögum í frumvarpinu er ætlað að styðja við framleiðslu leikinna sjónvarpsþáttaraða og annarra vandaðra kvikmynda, enda renni hugsanleg endurheimt styrkja í Kvikmyndasjóð og þar með verði aukið fjármagn til kvikmyndagerðar. Þá mun samræming á skipunartíma forstöðumanna stuðla að þróun og endurnýjun í málefnum Kvikmyndasafns Íslands og kvikmyndamenningu.

Að lokinni þessari umræðu legg ég til að frumvarpinu verði vísað til hæstv. allsherjar- og menntamálanefndar til umfjöllunar.

###

Virðulegi forseti. Ég vil þakka hv. þingmanni fyrir fyrirspurnina og nefna það að já, þessi greining hefur átt sér stað og það er alveg ljóst hvar lánin liggja og líklega þá kostnaðurinn fyrir viðkomandi fjármálastofnun. Hv. þingmaður spurði hvort ráðherrann myndi beita sér fyrir því að sá banki sem er í ríkiseigu myndi leiða þetta og hafa áhrif á það og já, ég er að beita mér og mun halda áfram að beita mér. Eins og ég sagði hér áðan er gríðarlega mikilvægt að það sé þrennt tryggt núna og það er afkoma, það er húsnæði, skjól og viðbótarstuðningur við Grindvíkinga á þessum tíma. Ég ætla að segja það að ég bara fagna þessum fyrirspurnum sem koma hér og að þær snúist allar um það að veita Grindvíkingum skjól og að allur þingheimur sé sameinaður í því.

###

Virðulegur forseti. Ég fagna því sannarlega að allur þingheimur er sameinaður í því að fjármálastofnanir eigi að sýna fulla samfélagslega ábyrgð og við erum sammála um það að vextir og verðbætur falla þar undir. Hv. þingmaður spurði mig út í hvaða aðgerðir er hægt að grípa til og hvað ríkisstjórnin er að gera þessa dagana. Eins og ég upplýsti hér áðan þá er það svo að fjármála- og efnahagsráðherra hefur verið að funda með fjármálastofnunum um helgina og ég upplýsti líka að samkvæmt mínum heimildum séu allar líkur á því að við fáum niðurstöður af þessu samtali sem er búið að vera að eiga sér stað um helgina og í samtölum mínum við forstjóra eða bankastjóra fæ ég líka þær upplýsingar. Ég held að við eigum að gefa þessu smátíma en ekki of mikinn tíma og við leggjum auðvitað öll mjög mikla áherslu á það að Grindvíkingar fái mjög skýr skilaboð sem fyrst.

###

Hvað um bankana?Virðulegur forseti. Það sem mestu máli skiptir núna er þrennt: Í fyrsta lagi þarf að tryggja afkomu, svokallaða afkomutryggingu. Nú er búið að dreifa frumvarpi þess efnis og ég geri fastlega ráð fyrir því að allur þingheimur muni styðja það. Í öðru lagi þarf að tryggja húsnæðisskjól sem felst í því að Grindvíkingar komist inn í húsnæði til skamms tíma og svo til lengri tíma litið og að þeir þurfi ekki að hafa áhyggjur af því húsnæði sem er núna ekki íbúðarhæft. Í þriðja lagi þarf að koma til viðbótarstuðningur vegna þess, eins og forsætisráðherra hefur sagt í fjölmiðlum, að Grindvíkingar þurfa að fara í ýmis útgjöld þessa dagana sem eru algerlega óhefðbundin og þeir gerðu engan veginn ráð fyrir og við sem samfélag þurfum að taka þátt í þeim kostnaði. — Að sjálfsögðu þeir líka.

###

Virðulegur forseti. Ég vil þakka hv. þm. Þórhildi Sunnu Ævarsdóttur fyrir afar góða og brýna spurningu varðandi þá stöðu sem uppi er í tengslum við Grindavík og afkomu og framtíðarhorfur í lánamálum Grindvíkinga. Ég hef lýst því yfir að ég telji að fjármálastofnanir séu ekki að sýna fulla samfélagslega ábyrgð með því að rukka vexti og verðbætur. Skilaboðin sem Grindvíkingar fengu í síðustu viku voru býsna köld að mínu mati.

Hv. þingmaður spyr hvernig ráðherrann ætli að beita sér. Stjórnvöld eru núna í samtali við fjármálastofnanir og ég geri fastlega ráð fyrir því að við munum sjá aðgerðir í þessari viku sem munu benda til þess og vera þess háttar að fjármálastofnanir munu sýna fulla samfélagslega ábyrgð. Nú er það svo að fjármála- og efnahagsráðherra fer með þessi mál í ríkisstjórninni. Hins vegar fer ég með neytendamálin og sjáum við ekki frekari aðgerðir núna á allra næstu dögum verðum við auðvitað að grípa til þeirra ráða sem við höfum hér. Ég útiloka ekki að það verði bara býsna hressilegt.

###

Virðulegi forseti. Ég vil þakka hv. þm. Birni Leví Gunnarssyni fyrir að hefja þessa umræðu. Hún er mjög gagnleg. Eins og kemur fram í máli hv. þingmanns er mjög mikilvægt að við höfum mjög góða mynd af þolmörkum greinarinnar og ég tek heils hugar undir það. Sú stefnumótun sem við erum að fara í núna er af svipuðum toga og við gerðum fyrir kvikmyndirnar, fyrir tónlistina, fyrir myndlistina og bara þær atvinnugreinar sem ég sem ráðherra hef borið ábyrgð á.

Ég bið þingheim um að vera svolítið þolinmóðan vegna þess að þetta er mjög stórt verkefni. Ég hef hins vegar fulla trú á því hvernig við erum að nálgast þetta. Við erum að skoða aðgangsstýringar og mér fannst mjög gott sem kom fram í máli hv. þm. Bergþórs Ólasonar um Louvre og hvernig þar koma 7,5 milljónir. Þessu er stýrt og það er það sem við erum að skoða líka, þessar aðgangsstýringar, huga að þeim í ákveðnum þrepum. Það sem mér finnst mjög mikilvægt líka þegar það er farið að reyna á þanþol til að mynda heilbrigðiskerfisins, þá þurfum við auðvitað að bregðast við. Við getum ekki misboðið fólki með of hröðum vexti. Ég fullvissa þingheim um að það er verið að huga að því.

Nokkrir þættir: Orðsporsáhættan. Orðspor Íslands er mjög gott. Við skorum á þeim mælikvarða sem mælir þetta um 82 stig. Apple, sem er eitt verðmætasta vörumerki veraldar, er í kringum 50. Fólkið sem rekur íslenska ferðaþjónustu er því sannarlega að gera frábæra hluti. Svona alveg í lokin þótti mér sérstaklega vænt um það þegar var verið að tala um íslenska matargerð. Hún hefur svo sannarlega þróast og ég tel að hún verði  einn af hornsteinunum fyrir áframhaldandi gæði íslenskrar þjónustu og ferðaþjónustu.

###

Virðulegur forseti. Ég vil þakka hv. þingmanni fyrir að setja á dagskrá Alþingis sérstaka umræðu um þolmörk ferðaþjónustu. Ég tel fulla þörf á því að við ræðum þolmörk ferðaþjónustu hér á Alþingi enda er ferðaþjónustan ein af stærstu atvinnugreinunum á Íslandi og mikilvægur drifkraftur hagvaxtar. Kannanir benda til þess að áhugi á Íslandi sem áfangastað sé mikill á erlendum mörkuðum og að ferðamönnum sem koma hingað til lands muni fjölga á næstu árum. Því er mikilvægt að gæta að því að ferðaþjónustan sé arðsöm og samkeppnishæf og sé sérstaklega í sátt við náttúruna og samfélagið sitt.

Hv. þingmaður beindi fjórum spurningum til mín og mun ég veita svör við þeim. Í fyrsta lagi, varðandi hver þolmörk hinna mismunandi grunninnviða vegna ferðaþjónustu eru og hversu mikið álag er vegna ferðamanna miðað við þolmörk á heilbrigðiskerfið, lögreglu, björgunarsveitir, vegi og loftslagsmarkmið Íslands, vil ég byrja á að nefna að nú stendur yfir viðamikil vinna við aðgerðaáætlun í ferðaþjónustu til ársins 2030. Aðgerðaáætlunin byggist á grundvelli uppfærðrar stefnu í ferðaþjónustu sem segir að ferðaþjónusta á Íslandi skuli vera leiðandi í sjálfbærri þróun á grunni efnahags, umhverfis og samfélagslegs jafnvægis. Í maí síðastliðnum skipaði ég sjö starfshópa og fól þeim að vinna að tillögum að aðgerðum sem eiga að ná utan um sjálfbærni og orkuskipti, samkeppnishæfni og verðmætasköpun, rannsóknir og nýsköpun, uppbyggingu áfangastaða, hæfni og gæði, heilsu-, veitinga- og hvataferðaþjónustu og menningartengda ferðaþjónustu. Starfshóparnir eru skipaðir öflugu fólki sem hefur víðtæka þekkingu og reynslu hvert á sínu sviði og hef ég miklar væntingar til að niðurstaða vinnunnar verði sjálfbærri ferðaþjónustu á Íslandi til framdráttar.

Þolmörk grunninnviða vegna ferðaþjónustu hafa snertifleti við viðfangsefni margra hópanna sem ég greindi frá hér áðan og eru til umfjöllunar og meðferðar þar. Þess ber að nefna að árið 2017 var ráðist í umfangsmikið þróunarverkefni sem ber heitið Jafnvægisás ferðamála. Markmið jafnvægisássins var að leggja mat á álag á innviði, efnahag, umhverfi og samfélag með tilliti til fjölda ferðamanna á Íslandi. Niðurstöður verkefnisins komu út árið 2019 og gáfu góða vísbendingu um stöðumynd af þolmörkum og áhrifum ferðaþjónustu á þeim tíma. Jafnvægisás ferðamála og notkun hans er einmitt til umfjöllunar í vinnu við aðgerðaáætlun ferðaþjónustunnar sem stendur nú yfir.

Virðulegur forseti. Varðandi spurningu hv. þingmanns um hvernig hægt sé að stuðla að betri dreifingu ferðamanna vil ég undirstrika að í yfirstandandi vinnu er lögð áhersla á aðgerðir sem miðuðu að því að dreifa ferðamönnum víðar um landið og yfir allt árið. Að því sögðu hefur nú verið gripið til ýmissa aðgerða til að stuðla að betri dreifingu ferðamanna og ætla ég að nefna þrjá þætti:

Í fyrsta lagi markmið þeirra opinberu sjóða sem veita fjármagn í uppbyggingu ferðamannastaða að stuðla að betri dreifingu ferðamanna um landið. Samanlagt hafa Framkvæmdasjóður ferðamannastaða og landsáætlun um uppbyggingu innviða til verndar náttúru og menningarsögulegum minjum varið um 1,5 milljörðum á ári undanfarin ár í uppbyggingu innviða á ferðamannastöðum og gert það að verkum að áfangastaðir ferðamanna á Íslandi eru almennt vel í stakk búnir til að taka á móti fjölda ferðamanna.

Í öðru lagi heyrir flugþróunarsjóður undir mitt ráðuneyti en hann hefur það að markmiði að styðja við uppbyggingu nýrra flugleiða til Íslands þannig að koma megi á reglulegu millilandaflugi um alþjóðaflugvellina Akureyri og Egilsstaði og með því stuðla að dreifingu ferðamanna um allt landið.

Í þriðja lagi er ráðuneytið með samning við Íslandsstofu um markaðssetningu og kynningu á Íslandi sem áfangastað gagnvart erlendum mörkuðum. Markaðssetning Íslandsstofu er í samræmi við framtíðarsýn til ársins 2030 og stuðlar að betri dreifingu ferðamanna um landið allt árið.

Mig langar að leggja áherslu á það í þessu innleggi mínu að það er gríðarlega mikilvægt að við metum það nákvæmlega hver þolmörkin eru og sú vinna sem er núna í gangi í ráðuneytinu er mjög metnaðarfull og gengur einmitt út á þetta. Ég mun ekki geta svarað því hér og nú, af því að þessari vinnu er ekki lokið og er í raun og veru grasrótarfagvinna sem mun skila tillögum til mín sem ráðherra, en meginmarkmiðið er sjálfbær ferðaþjónusta og að hún sé sjálfbær gagnvart umhverfi og samfélaginu.

###

Virðulegi forseti. Ég vil ítreka þakkir mínar til hv. þm. Hönnu Katrínar Friðriksson um að hefja þessa umræðu. Í ljósi þess þá náðist ekki að svara þriðju spurningunni og ætla ég að fara yfir hana núna þrátt fyrir þau tímamörk sem hér eru.

Spurt er hvort ráðherra muni beita sér fyrir því að Ísland innleiði evrópsku skaðabótatilskipunina, nr. 2014/104, til að bæta réttarstöðu einstaklinga og lögaðila sem hafa orðið fyrir tjóni vegna brota á samkeppnisreglum. Þá er einfalt svar við því: Já, við munum gera það. Umrædd tilskipun hefur þrátt fyrir aldur sinn enn sem komið er ekki verið tekin upp í EES-samninginn. Verður hún því ekki innleidd í íslensk lög fyrr en að því kemur. En þetta væri mikið umbótamál og myndi styrkja alla umgjörð samkeppnismála.

Mig langar aðeins að víkja að þeirri umræðu sem hefur tengst því sem er í stjórnarsáttmálanum um að stefnt sé að sameiningu Samkeppniseftirlitsins og Neytendastofu. Við höfum verið að vinna grunnvinnu að slíkri sameiningu en eins og ég hef sagt hér áður er alveg ljóst að engin slík sameining verður nema við sjáum að það verði til þess fallið að efla báða málaflokkana. Það er alveg skýrt í mínum huga.

Virðulegur forseti. Ég vil líka nefna að á sínum tíma beitti ég mér fyrir því að Seðlabanki Íslands og Fjármálaeftirlit Íslands yrði sameinað og ég tel, og er ekki í nokkrum vafa um það, að það hafi styrkt verulega framkvæmd eftirlits með fjármálakerfinu og Seðlabankann sem slíkan. Aðskilnaðinn sem átti sér stað á þessum málaflokkum tel ég ekki hafa verið til bóta og hafi m.a. orsakað það að eftirlit með fjármálakerfinu var ekki nægjanlegt. En varðandi þetta er alveg ljóst í mínum huga að við gerum ekkert nema við teljum að það leiði til góðs.

###

Virðulegur forseti. Ég vil þakka hv. þingmanni fyrir að setja á dagskrá sérstaka umræðu um samkeppnismál. Ég tel fulla þörf á því að við ræðum um samkeppnismál hér á Alþingi með reglubundnum hætti í ljósi þjóðhagslegs mikilvægis þeirra. Það á sérstaklega við nú þegar eitt brýnasta sameiginlega verkefni okkar er að ná tökum á verðbólgunni.

Hv. þingmaður beindi þremur spurningum til mín og mun ég veita svör við þeim. Í fyrsta lagi er spurt hver sé að mati ráðherra besta leiðin til að gera eftirlit með samkeppnisbrotum skilvirkara. Ég lít svo á að eftirlit með samkeppnisbrotum sé skilvirkt og það sé nauðsynlegt að samkeppnisyfirvöld hafi þau tæki og tól sem þarf til slíks eftirlits. Hluti af því er viðunandi lagaheimildir og bolmagn til að rannsaka brotin og valdheimildir til að knýja slíkar rannsóknir áfram. Í samkeppnislögum er Samkeppniseftirlitinu veittar víðtækar heimildir til að rannsaka samkeppnisbrot, bæði í einstökum málum vegna sérstaks gruns um ólögmæta háttsemi sem og til að kortleggja heilan markað í því skyni að kanna hvort þar séu ástæður til að samkeppni sé með eðlilegu móti.

Virðulegur forseti. Í stjórnsýsluúttekt Ríkisendurskoðunar á störfum Samkeppniseftirlitsins sem kynnt var fyrir rúmu ári síðan tók Ríkisendurskoðun til athugunar málsmeðferð og úrlausn þeirra 100 samrunamála sem Samkeppniseftirlitið rannsakaði á tímabilinu 2018–2020. Í niðurstöðum stjórnsýsluúttektarinnar kemur fram varðandi skilvirkni, málshraða og málsmeðferð, að ekki verði séð að á tímabilinu 2018–2020 hafi málsmeðferðartími samrunamála verið óeðlilega langur eða að viðvarandi veikleikar í afgreiðslu þeirra hafi grafið undan skilvirkni, árangri og hagkvæmni starfseminnar. Í skýrslu Ríkisendurskoðunar er jafnframt komist að þeirri niðurstöðu að breytingar Samkeppniseftirlitsins á reglum um tilkynningu og málsmeðferð í samrunamálum, nr. 1390/2020, hafi almennt verið til þess fallnar að auka skilvirkni auk þess sem breytingar á skipulagi stofnunarinnar árið 2018 hafi miðað að hinu sama. Í skýrslunni koma hins vegar fram nokkrar ábendingar til úrbóta til að styrkja starfsemi Samkeppniseftirlitsins og umgjörð þess. Eru þær ábendingar til nánari skoðunar í mínu ráðuneyti.

Það er mín skoðun að aukin skilvirkni, gagnsæi og traust málsmeðferð séu lykilþættir í starfsemi Samkeppniseftirlitsins og munum við áfram vinna í að finna leiðir til að efla þá þætti. Markmið samkeppnislaga er að efla virka samkeppni í viðskiptum og vinna þannig að hagkvæmri nýtingu framleiðsluþátta þjóðfélagsins. Samkeppniseftirlitið fer því með afar mikilvægt hlutverk í okkar samfélagi. Sjálfstæði stofnunarinnar sem og almennt traust til hennar er forsenda fyrir öflugu og virku samkeppniseftirliti. Það er því mikilvægt að standa vörð um sjálfstæði Samkeppniseftirlitsins, eins og ég hef talað ítrekað fyrir og nýleg dæmi sanna. Jafnframt mikilvægt að efla traust til stofnunarinnar í ljósi mikilvægis hennar. Sjálfstæði og traust er hér sitt hvor hliðin á sama peningnum.

Virðulegur forseti. Í öðru lagi, varðandi hvort stjórnvöld hafi að mati ráðherra tryggt Samkeppniseftirlitinu nægilegt svigrúm til að sinna eftirliti með samkeppnisbrotum, þá er því til að svara að Samkeppniseftirlitið er vissulega fámenn stofnun og hefur þurft að forgangsraða í sínum störfum um áraraðir eins og gildir reyndar um margar aðrar ríkisstofnanir. Ég vil hér hins vegar benda á að þróun fjárveitinga til Samkeppniseftirlitsins í gegnum fjárlög síðustu tíu ára sýnir að fjárveitingar hafa hækkað um 176 millj. kr. frá árinu 2014 til 2024, eða úr 396 milljónum í 572 milljónir. Á síðustu þremur árum hafa jafnframt komið fram sérstök viðbótarframlög til stofnunarinnar til afmarkaðra verkefna eins og í samstarfi við Efnahags- og framfarastofnunina. Ávallt má deila um hvort þar sé um að ræða fullnægjandi fjárhagslegt svigrúm til að sinna eftirliti með samkeppnisbrotum.

Þar sem tími minn, virðulegur forseti, er aðeins að takmarkast þá geri ég ráð fyrir því að það séu fleiri þingmenn sem vilji taka til máls og óska eftir því að ég geti svarað fleiri spurningum hér síðar í ræðupúlti.

###

Virðulegi forseti. Ég mæli hér fyrir frumvarpi til laga um breytingu á lögum um endurskoðendur og endurskoðun og lögum um ársreikninga, á þskj. 186, 184. mál. Frumvarp þetta var áður lagt fram á 153. löggjafarþingi en náði ekki fram að ganga á því löggjafarþingi. Frumvarpið er nú endurflutt efnislega óbreytt að frátöldum minni háttar breytingartillögum sem samþykktar voru af meiri hluta efnahags- og viðskiptanefndar við þinglega meðferð málsins.

Í frumvarpinu er annars vegar að finna breytingar á lögum um endurskoðendur og endurskoðun, nr. 94/2019, og hins vegar breytingar á lögum um ársreikninga, nr. 3/2006.

Breytingar á lögum um endurskoðendur og endurskoðun eru tvíþættar. Í fyrsta lagi er að finna ákvæði er lúta að endurskoðendaráði. Endurskoðendaráð skal bera ábyrgð á eftirfylgni með frammistöðu endurskoðunarnefnda í samræmi við reglugerð ESB nr. 537/2014, auk þess sem lagt er til að kveðið verði á um það í lögum að endurskoðendaráð sé sjálfstæð stjórnsýslunefnd og að endurskoðendaráð hafi heimild til að ráða sér starfsmann til að geta sinnt skyldum sínum.

Í öðru lagi er að finna ákvæði er lúta að því að skýra betur út stöðu siðareglna endurskoðanda og hvaða siðareglum endurskoðendum ber að fylgja. Sterk hefð er fyrir hugtakinu „góð endurskoðunarvenja“ á Norðurlöndum og með lögum um endurskoðendur og endurskoðun, nr. 94/2019, er rennt styrkari stoðum undir það hugtak hér á landi. Lagt er til í frumvarpinu að siðareglurnar verði settar undir hugtakið góð endurskoðunarvenja sem endurskoðendum ber að fylgja á hverjum tíma. Endurskoðendur skuli fylgja siðareglum alþjóðasamtaka endurskoðenda sem er yfirgripsmikil yfirlýsing um þau gildi og þær meginreglur sem ættu að vera til leiðbeiningar í daglegum störfum endurskoðenda til að viðhalda viðurkenndu verklagi endurskoðendastéttarinnar.

Samkvæmt frumvarpinu eru breytingar á lögum um ársreikninga einnig tvíþættar. Í fyrsta lagi lúta þær að því að innleiða ákvæði um endurskoðunarnefndir sem er að finna í tilskipun 2014/56/ESB og reglugerð Evrópusambandsins nr. 537/2014. Þar er að finna nánari ákvæði um tilnefningu nefndarmanna, hlutverk þeirra og undanþágu dótturfélags að vera með endurskoðunarnefnd eigi móðurfélag 100% hlutafé dótturfélagsins og eftirlitsskyldu endurskoðunarráðs með frammistöðu endurskoðunarnefnda.

Í öðru lagi eru í frumvarpinu lagðar til breytingar til einföldunar á stjórnsýsluframkvæmd mála þar sem lagðar hafa verið á stjórnvaldssektir vegna seinni skila ársreiknings eða samstæðureiknings félags. Lagt er til að ákvarðanir ársreikningaskrár um álagningu stjórnvaldssekta vegna seinni skila ársreiknings séu endanlegar á stjórnsýslustigi en að í undantekningartilvikum geti ársreikningaskrá, berist beiðni frá skilaskyldum aðila, lækkað eða fellt niður stjórnvaldssekt hafi óviðráðanleg atvik sannarlega valdið því að félög hafa ekki staðið skil á ársreikningi eða samstæðureikningi til opinberrar birtingar innan þeirra fresta sem kveðið er á um. Nauðsynlegt þykir að ársreikningaskrá geti tekið tillit til óvæntra eða sérstakra atvika eða aðstæðna sem kunna að koma upp í tengslum við álagningu stjórnvaldssekta.

Virðulegur forseti. Að lokinni þessari umræðu legg ég til að frumvarpinu verði vísað til hv. efnahags- og viðskiptanefndar til umfjöllunar.

###

Virðulegur forseti. Ég held að það sé hins vegar svolítið mikilvægt, af því að við erum að ræða þessi mál, að verðbólgan, hún er ekki séríslenskt fyrirbæri. Flest ríki hafa verið að kljást við hana að undanförnu og þau ríki sem hafa verið með hæsta verðbólgu hafa líka verið að glíma við mikla eftirspurn eftir vinnuafli. Við höfum verið að sjá að atvinnuleysi hefur verið að mælast mjög lítið á Íslandi og hér hefur verið talsverð þensla og það er ekki hægt að horfa fram hjá því. Aðalatriðið núna er að ná þessari verðbólgu niður þannig að heimilin þurfi ekki að kljást við gríðarlegan vaxtakostnað árið 2024. Þessi ríkisstjórn er búin að forgangsraða allri efnahagsstjórnun í þágu þess. Ríkisfjármálin, Seðlabankinn er að gera sitt, bankarnir, við sjáum að ný útlán eru búin að dragast verulega saman, einkaneysla er að minnka. Ég tel að þetta muni koma, en það er mjög mikilvægt að standa þessa vakt eins og hv. þingmaður hefur verið að gera.

###

Virðulegur forseti. Það sem hv. þingmaður ræðir hér er að mínu mati, og ég hef margítrekað sagt það, stærsta viðfangsefni íslenskrar efnahagsstjórnar og við verðum að ná tökum á verðbólgunni. Það sem hefur verið að gerast er að verðbólgan hefur lækkað frá því að vera næstum því 10% í 7,7%. Einkaneysla er að minnka, það eru aðhaldssöm ríkisfjármál. Peningastefnunefnd Seðlabanka Íslands hefur margítrekað hækkað stýrivexti og nú er svo komið með mörg lán sem tekin voru fyrir sirka tveimur til fimm árum að það er endurskoðunarákvæði þar og vaxtabyrði getur hækkað verulega. Það verður stórt vandamál á næsta ári náum við ekki þessari verðbólgu niður og ég er sammála hv. þingmanni að það er stærsta áskorunin. Það sem er hins vegar að gerast, og ég tel að hv. þingmaður líti fram hjá, er að hagstjórnin þessa dagana gengur í takt og ég held að við munum sjá á næstunni lækkun á verðbólgu, m.a. vegna þess að krónan hefur verið að styrkjast. Þess vegna tel ég að það séu talsverðir möguleikar á því að við munum ekki sjá þessa gríðarlegu hækkun á vöxtum, að því gefnu að við náum verðbólgunni niður. Gerist það ekki þá þarf að ráðast í umfangsmiklar efnahagsaðgerðir til þess að aðstoða þau heimili sem lenda í þessu verðbólguskoti.

###

Virðulegur forseti. Eins og hv. þingmaður veit mætavel gilda sérstök lög um Samkeppniseftirlitið og þar er kveðið á um mikið sjálfstæði þess og eftirlitshlutverkið er hjá stjórninni.

Hv. þingmaður spyr út í einstakar spurningar sem Samkeppniseftirlitið leggur fyrir sjávarútvegsfyrirtækin. Ég ætla ekki að leggja dóm á það nema ég sé búin að skoða það mjög gaumgæfilega hvort þessar spurningar eigi rétt á sér. Hins vegar er alveg ljóst að Samkeppniseftirlitið gat ekki beitt þeim dagsektum sem það setti á fyrirtækin og Samkeppniseftirlitið er að virða það og það er stjórnar Samkeppniseftirlitsins að fjalla um þessi mál með ítarlegri hætti.

###

Virðulegur forseti. Ég vil þakka hv. þingmanni fyrir fyrirspurnina. Hv. þingmaður spyr út í niðurstöðu áfrýjunarnefndarinnar og vil ég segja við hv. þingmann að ég er sammála því að það beri að virða sjálfstæði Samkeppniseftirlitsins í hvívetna. Það sem áfrýjunarnefndin er að segja er að Samkeppniseftirlitið eigi ekki að beita valdheimildum sínum eins og hún gerði í þessu tilfelli vegna þess að samningurinn er við þriðja aðila. Þess vegna sé búið að skerða sjálfstæði Samkeppniseftirlitsins. Ég er sammála áfrýjunarnefndinni hvað það varðar. Það ber að beita slíkum valdheimildum af hógværð og það kemur fram hjá áfrýjunarnefndinni.

Varðandi spurningu hv. þingmanns um verklagið er það svo að Samkeppniseftirlitið hefur haft það á dagskrá sinni alveg frá 2013 að skoða eignatengsl í sjávarútvegi. Þegar matvælaráðuneytið hefur frumkvæði eða setur þennan samning í hendurnar á Samkeppniseftirlitinu horfir það aðeins öðruvísi við en þegar Samkeppniseftirlitið hefur fullt frumkvæði að þessari rannsókn. Ég er sammála áfrýjunarnefndinni hvað það varðar. Nú hefur Samkeppniseftirlitið tekið nýja ákvörðun. Það er auðvitað stjórnarinnar að fjalla um hana og stjórnarformaðurinn hefur sagt í fjölmiðlum að hún muni gera það.



###

Virðulegi forseti. Það er alveg ljóst að verðbólga er of há á Íslandi og vextir eru of háir og þess vegna er það algjört forgangsmál hjá ríkisstjórninni að verðbólgan lækki. Hún hefur verið að lækka en hún þarf að lækka meir. Það er alveg ljóst í mínum huga að sú vaxtabyrði sem heimilin bera og fyrirtækin — þessi kostnaður er of mikill. En þetta er ekki herkostnaður vegna krónunnar. Ástæðan fyrir því að vextir eru hærri á Íslandi er m.a. vegna þess að hagvöxtur er meiri á Íslandi. Það er of mikil spenna á vinnumarkaðnum. Ég verð að segja alveg eins og er að atvinnustig á Íslandi er með því allra besta sem gerist í Evrópu og hagvöxtur er mjög mikill. Það breytir því hins vegar ekki að við verðum að ná þessari verðbólgu niður og allir þurfa að taka þátt í þeirri vegferð.

###

Virðulegur forseti. Ég er að sjálfsögðu alltaf til í samtal um efnahagsmál, um verðbólgu, vexti, verðtryggingu eða ekki verðtryggingu og hv. þm. Þorgerður Katrín Gunnarsdóttir spyr út í krónuna og hvort við séum til í að ræða hana. Að sjálfsögðu.

Eitt af því sem við sjáum í íslenskri hagsögu er að kaupmáttaraukning heimilanna hefur verið gríðarleg á síðustu misserum. Við stöndum auðvitað frammi fyrir stórri áskorun sem er þessi verðbólga og ég ætla ekkert að draga dul á að ég hefði viljað sjá hana lækka hraðar en hún hefur gert. Við erum núna að leita allra leiða til þess að stuðla að því að svo megi verða með því að leggja aukna áherslu á neytendavernd, hitta alla sem eru í forsvari fyrir dagvöruverslunina og reyna að skoða hvort það sé eitthvað þar sem gæti stuðlað að því að við fengjum mögulega lægra vöruverð og skoða framleiðni birgja og heildsala í landinu. Allt er þetta gert til þess að veita aukið aðhald og sýna fyrirtækjunum í landinu að við erum að standa þessa neytendavakt.

Varðandi krónuna er það svo að Seðlabanki Íslands gerði á sínum tíma mjög góða úttekt á því hvað myndi henta Íslendingum best í gjaldmiðlamálum. Seðlabankinn var mjög afgerandi í þeirri niðurstöðu sinni að eins og staðan væri í dag hentaði sjálfstæð peningastefna okkur og hún hefði skilað okkur umfangsmiklum ávinningi. Ef við ætlum svo að fara að skoða hvernig framtíðarskipulag peningastefnu á Íslandi eigi að vera þá tel ég að við verðum alltaf að skoða hagsveiflur viðkomandi ríkis og gjaldmiðilinn út frá þeim, vegna þess að það sem hefur gerst á Íslandi er að hagvöxtur hefur til að mynda verið mun meiri en í löndum Evrópusambandsins og þá hentar sá gjaldmiðill að mínu mati alls ekki íslensku hagkerfi.

###

Virðulegi forseti. Nú er það svo að hækkun á fjárheimildum til Samkeppniseftirlitsins frá 2014–2024 er um 123% eða um 180 milljónir þannig að það er ekki hægt að segja að ríkisstjórnin eða ríkisvaldið sé ekki að sinna samkeppnismálum. Ég held að við sjáum það, hv. þingmaður, á þeim rannsóknum sem Samkeppniseftirlitið hefur verið að fara í að það verður ekki sagt að við séum ekki búin að standa við bakið á þessari sjálfstæðu stofnun með aukningu á fjárheimildum til hennar þannig að ég vísa því á bug.

###

Virðulegi forseti. Að sjálfsögðu höfum við það í huga að styðja við allt umhverfi samkeppnismála og neytendamála á Íslandi. Allt annað er algerlega útilokað. Fjárveitingar til Samkeppniseftirlitsins hafa verið að aukast. Við getum auðvitað alltaf, eins og hv. þingmaður þekkir, gert betur hvað það varðar en ég vil bara fullvissa hv. þingmann um að það stendur ekki til að leggja niður Samkeppniseftirlitið eða veikja það. Þvert á móti.

###

Virðulegur forseti. Nú hefur þessi vinna þegar farið af stað og ég geri ráð fyrir því að fá tillögur frá öllum þessum hópum í síðasta lagi 15. október. Ég vil samt segja, virðulegur forseti, því hv. þm. Þorbjörg Sigríður Gunnlaugsdóttir nefnir að þetta sé ekki óvild í garð greinarinnar, að það er hins vegar svo að maður heyrir það margsinnis að hún sé að vaxa allt of hratt. Þá bendir maður á: Ja, við erum samt ekki búin að ná tölunni síðan 2017. Þá spyr ég: Hvaða vöxtur hefur átt sér stað í fjölda ferðamanna frá árinu 2017? Þetta er í raun og veru ekki alveg rétt sem hv. þingmaður er að segja varðandi vöxt ferðaþjónustunnar. Hafandi sagt það þá hef ég fullan skilning á því að við þurfum auðvitað að þekkja ruðningsáhrifin og þegar gengið er að styrkjast með þessum hætti þá hefur það áhrif á aðrar greinar og við getum ekkert horft fram hjá því. En ég bið bara þingmenn um að tala um staðreyndir til að umræðan sé upplýst og uppbyggjandi.

###

Virðulegur forseti. Mig langar aðeins að koma inn á þetta með ferðaþjónustuna því að ég heyri að hv. þm. Þorbjörg Sigríður Gunnlaugsdóttir þarf kannski aðeins að kynna sér betur það sem við erum að gera varðandi ferðaþjónustuna. Nú erum við að móta stefnu varðandi ferðaþjónustuna til ársins 2030 og ég heyri að henni er mjög umhugað um það og segir hér í ræðustól að gallinn sé að það vanti sýn og að ferðaþjónustan sé að vaxa allt of hratt. Það eru færri ferðamenn að koma í ár en 2017 og 2018, bara til að hafa það á hreinu, þannig að allt þetta tal um að ferðaþjónustan sé að vaxa svona gríðarlega og þessi ríkisstjórn hafi ekki sýn, ég gef ekki mikið fyrir það. Hins vegar er mjög brýnt að við séum með skýra stefnu. Stefnuramminn var mótaður af forvera mínum og nú erum við að klára stefnu og aðgerðir. Ég tel líka að það sé svolítið mikilvægt að hv. þingmaður átti sig á gengisáhrifunum sem koma með ferðaþjónustunni og hverju þau eru að skila til þess að lækka verðbólgu.

###

Virðulegi forseti. Góðir landsmenn. Nýr árstími er að ganga í garð, hið fallega haust. Fyrir marga markar haustið ákveðin tímamót, nýjar áskoranir og eftirvænting er í loftinu. Það sama á við hér í kvöld í upphafi nýs þings. Því er viðeigandi að spyrja sig: Út á hvað ganga eiginlega stjórnmálin í dag? Ljóst er að baráttuna við verðbólguna mun bera hæst í vetur og þar skiptir mestu máli fyrir heimilin að hún lækki svo vextir geti lækkað. Ríkisstjórnin mun auðvitað gera allt sem í hennar valdi stendur til að vinna bug á verðbólgunni og ég tel að það séu að einhverju leyti jákvæð teikn á lofti í þeirri baráttu. Í því samhengi mun mitt ráðuneyti ekki láta sitt eftir liggja í samkeppnis- og neytendamálum.

Mig langar þessa kvöldstund að víkja að einu framtíðarmáli; auðlindum Íslands og baráttunni um auðlindir Íslands. Snemma á síðustu öld gengu stjórnmálin út á hina pólitísku baráttu við dönsk stjórnvöld, um fullveldið og sjálfsákvörðunarrétt þjóðarinnar. Ekkert annað komst að í upphafi síðustu aldar. Um miðbik aldarinnar gekk baráttan út á efnahagslegt sjálfstæði og hvar við vildum staðsetja okkur í alþjóðasamvinnu. Hin nýja sjálfstæða þjóð fór í stríð við heimsveldi Breta til að öðlast eignarhald yfir sjávarauðlindinni. Orrusturnar voru nokkrar en sigur hafðist í stríðunum, sem var upphafið að efnahagslegu sjálfstæði þjóðarinnar.

Utanríkismálin urðu einnig mikið bitbein á þessum tíma þar sem hart var deilt um hina vestrænu samvinnu. Það var mikil framsýni á sínum tíma að taka afgerandi afstöðu með lýðræðisríkjum, gerast stofnaðili að Atlantshafsbandalaginu og leggja mikla rækt við opin utanríkisviðskipti. Farsæld Íslands er háð nánu samstarfi við þjóðir heimsins um verslun og viðskipti. Þessi pólitíska barátta skilaði landinu miklum auðæfum. Á skömmum tíma var byggt upp öflugt mennta- og heilbrigðiskerfi og undir lok síðustu aldar voru þjóðartekjur á hvern einstakling meðal þeirra hæstu í veröldinni. Gríðarleg umskipti höfðu orðið á mjög stuttum tíma hjá íslensku þjóðinni. Fyrri kynslóðir börðust fyrir betri framtíð lands og þjóðar og við njótum þess svo sannarlega í dag. Þegar samfélag eins og okkar nær svona góðum lífskjörum þá breytast baráttumálin og snúa að því að verja góða stöðu en líka að horfa til framtíðar og sækja fram.

Virðulegur forseti. Ísland býr yfir miklum auðlindum og hagkerfið ber þess merki; gjöful fiskimið, gríðarleg náttúrufegurð, mikið landrými, hreint vatn, endurnýjanleg orka og mikill félagsauður. Þessar auðlindir okkar eru mjög eftirsóknarverðar á heimsvísu og ljóst er að skortur verður á slíkum auðlindum í fyrirsjáanlegri framtíð. Barátta stjórnmálanna í dag snýst um auðlindir landsins og réttláta skiptingu arðs af þeim. Okkur ber að umgangast auðlindir landsins af sérstakri virðingu þar sem vallarsýnin er sjálfbær nýting þeirra.

Reglulega skjóta upp kollinum hugmyndir um að ríkið eigi að losa um hlut sinn í Landsvirkjun með einum eða öðrum hætti til innlendra eða erlendra fjárfesta. Það er alveg skýrt í mínum huga og í huga Framsóknar að ekki einn dropi verður einkavæddur í Landsvirkjun. Opinbert eignarhald á Landsvirkjun hefur reynst þjóðinni farsælt og er í raun fyrirmyndartáknmynd þess blandaða markaðshagkerfis sem við búum í.

Kæru landsmenn. Við, okkar kynslóð, getum ekki skilað auðu í grænu umskiptunum og látið sem rafmagnið komi til okkar úr engu og af sjálfu sér. Grænu orkuskiptin þurfa þó að fara leið samvinnunnar þar sem unnið er með sátt að uppbyggingu. Kæru landsmenn. Stjórnmál eru hreyfiafl sem við verðum að nýta til að takast á við þessar áskoranir og fleiri til. Þjóðin verður að sækja fram og fara í grænu orkuskiptin en gera það með ákveðna sátt að leiðarljósi. Það er til mikils að vinna því að í mínum huga er yndislegt að búa á Íslandi. — Eigið góðar stundir.

###
