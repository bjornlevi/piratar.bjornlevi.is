
Virðulegur forseti. Það er einmitt markmið laga þessara að eyða óvissu og tryggja búsetuöryggi einstaklinga og fjölskyldna, þeirra sem eiga íbúð í Grindavík og lögheimili. Þetta skiptir miklu máli hér varðandi einstaklinga og fjölskyldur, að þær undanþágur sem hv. þm. Gísli Rafn Ólafsson fjallaði hér um, í 3. og 4. mgr. 1. gr., verður að túlka mjög rúmt til að ná utan um fjölskyldurnar og einstaklingana af því að, eins og við þekkjum öll í þessum sal og kom skýrlega fram við vinnslu þessa máls, þá hjálpast fjölskyldur alls konar að til að tryggja íbúðir og búsetuöryggi innan fjölskyldu og því getur verið ýmisleg samsetning. Fjármálaráðuneytið og hæstv. fjármálaráðherra og nefndin eru búin að bregðast við því með því að breyta í greinargerðinni og í nefndaráliti þannig að ég vona að þetta nái utan um þessi tilvik en fylgist áfram með því.

###

Virðulegur forseti. Óvissan sem ríkir út af náttúruhamförunum er mikil fyrir landsmenn alla en ekki síst íbúa Grindavíkur. Hér er langstærsta skrefið til þessa til að létta aðeins á þessari óvissu. Þetta er mjög stórt og mikilvægt skref sem mun auðvelda mörgum að finna sér nýtt heimili og finn nýjan punkt til að spyrna sér frá og fara að byggja sig upp eftir þetta mikla áfall sem reið yfir. Ég er mjög þakklátur þinginu fyrir að vinna þetta vel saman og gera þetta svona vel úr garði. Eins og hér hefur komið fram þá nær þetta ekki utan um alla en þetta mun ná utan um mjög stóran hóp. Verkefnið heldur áfram og með þessari samstöðu þá munum við ná að gera góða hluti fyrir þá sem eftir sitja á næstu misserum, þannig að ég fagna þessu mjög.

###

Virðulegur forseti. Það er stór stund að koma hingað í ræðustól og ræða þetta mikilvæga frumvarp til laga af því að orð okkar Grindvíkinga hefur eiginlega undanfarin fjögur ár verið óvissa; það er alltaf ein óvissa og svo kemur næsta óvissa. Við teljum okkur vera komin  eitt skref áfram og með einhverja von um að ná að átta okkur á aðstæðum og þá förum við fimm skref aftur á bak. En ég held  að stjórnvöld, í góðu samstarfi  við  Alþingi — ég vil líka þakka fyrir þann samtakamátt sem hefur verið hér innan Alþingis um að taka sameiginlega á þessum málum — séu með þessu frumvarpi   að ná að losa einn af stóru áhættuþáttunum sem komið hafa yfir heimilin í Grindavík á þessum miklu náttúruhamfaratímum. Það er mjög mikilvægt að þetta mál sé komið fram og að okkur takist vel að leysa úr því hratt og örugglega af því að nú eru margir að bíða og margt komið af stað á grundvelli  áforma um þetta frumvarp þannig að það skiptir miklu máli.

Ég vil byrja á að segja að almennt er ég mjög sáttur við hvernig þetta mál hefur verið unnið og hvernig það hefur þróast og hvernig það kemur fram. Það er almennt en samt mjög afmörkuð markmið í því að tryggja uppkaup á íbúðarhúsnæði til heimilishalds einstaklinga. Þegar verkefnin eru svona mörg og áskoranirnar margar og stórar skiptir miklu máli að afmarka sig svo að maður sé ekki reyna að leysa öll vandamál í einu máli og tefja það og missa fókusinn á því markmiði sem við erum að reyna að ná þannig að ég held að það sé gott að þetta mál sé svona afmarkað. Það hefur verið skilið eftir  ýmiss konar svigrúm í frumvarpinu eins og er verið að ræða hér varðandi lögheimilisskráningu og íbúðir í byggingu, reglugerðarheimildir eru komnar hérna og það er ýmislegt sem er hægt að útfæra enn þá að til að reyna að grípa þau jaðartilvik. Ég held að það hafi tekist ágætlega. En svo eru líka mörg atriði sem tengjast þessu sem mun kannski ekki þurfa að leysa í frumvarpinu, er jafnvel hægt að leysa í samráði við bankana og lánastofnanir eins og um veðflutning og annað slíkt, það verður vonandi hægt að gera það, eitthvað varðandi skilyrði um greiðslumat og annað. Kannski þurfum við að skoða það án þess að mál komi hér inn. Og svo er ekkert útilokað að við þurfum að ræða í framhaldinu  ef það eru stórir hópar sem munu þrátt fyrir þetta frumvarp —  eru búnir að leysa sig undan  sínum fjárhagslegu skuldbindingum en komast ekki inn á erfiðan húsnæðismarkað og þá þarf að taka sérstaklega á því. En því er ekki blandað hér inn. Eins og kemur fram í frumvarpinu er eitt atriði þó sem við þurfum að útfæra í lögunum áður en við klárum þau héðan frá Alþingi, það varðar þá sem eiga svokallaðan búseturétt, hvernig það er leyst. Það er tekið á því í frumvarpinu þannig að ég hef trú á því að nefndin geti klárað það í samráði við ráðuneytið. Ég held að það skipti miklu máli.

Auðvitað er margt sem maður hefði viljað að væri hægt að ganga lengra með og gera annað en þetta þarf að vera almennt og þetta þarf að vera  skynsamlegt og það sem við gerum hér má  ekki   hafa almenn áhrif á vaxtastig í landinu. Það hjálpar ekki heldur íbúunum sem eru að fara inn á nýjan fasteignamarkað og annað slíkt þannig að við þurfum að hafa það allt saman í huga.

Það er eitt sem mig langar sérstaklega að nefna hérna af því að það hefur verið mikið rætt um undanþáguna frá lögheimilisskráningunni, að það er frekar rúm heimild hér og tekur á mörgum atriðum. En eins og við þekkjum þá  hjálpast fjölskyldur oft að við að eignast húsnæði til að fjölskyldumeðlimir geti eignast sitt heimili. Oft kemur  fyrirhyggja  þar við sögu líka, fólk er að kaupa sér húsnæði sem það ætlar að flytja í vegna þess að það væntir breyttra aðstæðna eða að það  ætlar að fara að minnka við sig, er búið að sjá draumaeignina en er ekki alveg tilbúið að taka stóra skrefið enn þá og hefur því keypt eignina og ekki enn náð að losa sig við æskuheimilið sem það byggði upp og annað slíkt, en það gæti þess vegna verið með tvær eignir.

Það er líka oft þannig að foreldrarnir skrá fyrst eign barnanna sinna á sig  þar sem þau standast ekki greiðslumat og á meðan  börnin eru að klára nám eða að vinna sér inn fyrir útborguninni og geta keypt húsið að fullu þá er það skráð á foreldrana  þannig að það nýtir  fyrstu kaupendaréttindin þegar þau kaup fara fram. Það er ýmislegt svona sem getur orsakað það að fjölskyldur eru skráðar fyrir tveimur heimilum. Þetta bið ég bara virðulega nefnd um að skoða í meðferðinni, hvort þetta rúmast innan þessarar undanþágu eða hvort það sé einhvern veginn hægt að mæta því. Þarna tel ég að við værum ekki að  fara út fyrir markmið laganna þar sem er talað um að lögaðilar og þeir sem eru í atvinnustarfsemi verði teknir fyrir síðar  eða á annan hátt þegar við vitum meira um þróun jarðhræringanna.

Ég veit til þess að bankarnir eru byrjaðir að vinna samkvæmt þessu frumvarpi og það er vel, þannig að einhver fasteignaviðskipti eru komin af stað. En fólk vill í svona stóru máli  hafa sem mest á hreinu og vill hafa    öryggið fyrir framan sig. Því held ég að það skipti miklu máli að þetta mál fari hratt og örugglega í gegn og að við náum að vinna það hratt til að þetta komist á hreint og það sé hægt að stofna félagið, það sé hægt að fara að framkvæma þetta þannig að ekki komi upp aukinn kostnaður við að þurfa að gera brúarlán eða að kaupsamningar  falli úr gildi. Það er ýmislegt svona sem kemur upp. Líka að þegar fólk er á fasteignamarkaðnum þá viti það fyrir fullt og allt hvaða svigrúm það hefur. Í grunninn er þetta mál sem hjálpar fólki til að hjálpa sér sjálft, sem ég held að sé mikilvægt, að fólkið geti tekið ákvörðun um það hvar það býr fyrst það lendir í þessum aðstæðum. Það geti ákveðið   sína framtíð, búið sér til nýjan núllpunkt og tekið svo aftur ákvörðun um það, þegar náttúran hefur látið af völdum og framtíð Grindavíkur kemur í ljós, hvort það komi aftur, verði þá búið að byggja sig upp aftur og vinna upp  traust gagnvart því að flytja til baka, sem við vonum að sem flestum takist á einhverjum tímapunkti, og endurreisa bæinn.

En við þurfum líka bara að viðurkenna að þegar náttúran tekur völdin eins og hún hefur gert í Grindavík þá verður ekkert sanngjarnt. Það verður ekkert sanngjarnt í þessu. Sama hversu vel við munum útfæra þetta mál hér og ganga langt þá er þetta alltaf inngrip. Það mun enginn koma bættari út úr þessari stöðu. Það er að vonum mikið álag  og oft tekjutap, mikill kostnaður við alla flutninga og öll fasteignaviðskipti og allar ráðstafanir á meðan þú hefur ekki húsnæði, þarft að leigja og búa annars staðar og flytja aftur og aftur og breyta um umhverfi, fara inn í nýtt skólaumhverfi, nýtt tómstundaumhverfi og jafnvel nýja atvinnu og annað slíkt.

Það er margt í gangi þannig að það verður seint hægt að horfa á þetta sem einu lausnina við þessu stóra máli. Og sama hvað við gerum þetta  vel úr garði þá munum við því miður aldrei  bæta öllum það tjón sem þeir verða fyrir. Það er bara þannig sem það er, raunveruleikinn, því miður, þó að okkur finnist það náttúrlega ósanngjarnt. Því er ég ánægður að þetta mál sé þó að þróast við  þetta, að það  svari þessari óvissu og sé þó að ná að ganga svona langt og taka á svona mörgum málum. Ég vona að ef eitthvað kemur upp í meðförum nefndarinnar sé hægt að laga það aðeins til, sem eru kannski aðallega þessi tvö atriði sem ég nefndi áðan varðandi þá sem eiga búseturétt og svo getur verið að einhverjir séu skráðir fyrir tveimur eignum, sem er bara svipað, má segja, að þeir sem eru að byggja sér nýtt hús, eru að fara að búa sér til nýtt heimili, verði skráðir tímabundið fyrir tveimur eignum. Við ætlum að taka á því hér í málinu þannig að ég held að við getum heimfært það  upp á hitt líka.

Í lokin vil ég bara minna á að það er líka atriði sem fólk er að senda inn umsagnir um og hefur áhyggjur af,  sem tengist kannski ekki málinu beint, sem er kannski að það sé komið fram við það hjá lánastofnunum eins og fyrstu íbúðarkaupendur, jafnvel hvort fólk geti fengið að njóta einhverra kjara sem fyrstu íbúðarkaupendur. Við þurfum bara að taka þá umræðu sér ef sú staða kemur upp, að það sé þörf á því og vilji til þess.

Svo varðandi lögaðilana  þá hefur nú verið sagt að það eigi að klára úttekt  á t.d. jörðinni, hvað eigum við að segja, jarðúttektina, athuga sprungurnar og holrúmið undir, hvernig þessir atburðir eru að þróast, hvernig er hægt að leyfa atvinnulífinu að aðlagast. Þegar meira kemur í ljós verður að taka frekari ákvarðanir um varanlegri úrræði fyrir atvinnulífið. En fyrst og fremst ætlum við að bjarga heimilum fólks og íbúunum, einstaklingunum. Þetta er gott framlag sem ég þakka fyrir og hefur verið vel unnið og ég treysti hv. efnahags- og viðskiptanefnd til að klára málið og finna farsæla lausn á góðum tíma.

###

Virðulegi forseti. Ég þakka hæstv. forsætisráðherra fyrir skýrslugjöfina og þessa umræðu hér í dag um áhrif á innviði á Reykjanesskaganum. Þau áhrif eru mikil og hafa áhrif á marga þannig að það er af mörgu að taka. Ég hef sagt í gegnum þessa atburði að það er erfitt að lýsa öflum og kröftum náttúrunnar en það er líka orðið nokkuð erfitt að lýsa stærð og fjölbreytileika þessa verkefnis sem við höfum fengið í hendur. En það er samhugur meðal þjóðarinnar. Það er samtakamáttur meðal íbúa Suðurnesja allra og í Grindavík og vilja til að takast á við þetta með æðruleysi og af virðingu við náttúruna og þannig trúi ég að við komumst í gegnum þetta krefjandi verkefni.

Orðið fyrirhyggja hefur verið rætt mikið undanfarið og ég held nú að hún hafi verið til staðar þó að það hafi verið svekkjandi að sjá að viðbragðsaðgerðirnar heppnuðust næstum því. Lagnir inn til Grindavíkur voru einhverju leyti komnar niður og vantaði ekki mikið upp á að fergja þær betur til þess að þær myndu halda. Njarðvíkurlögnin var komin niður, vantaði kannski eitthvert smotterí upp á til þess að hún hefði haldið og viðbragðið hefði virkað. Það var verkfræðilegt undur, eins og ég hef sagt hér áður, að takast á svo skömmum tíma að setja nýja lögn af stað en það hvernig samfélagið brást við þannig að rafmagnsinnviðir og annað brunnu ekki yfir var líka samfélagslegt undur. Ég hugsa að það hafi verið viss fyrirhyggja sem skapaði það að þetta tókst. Það var búið að undirbúa hlutina og pæla í þeim og hugsa þá og það var búið að safna öflugu liði til að framkvæma þá þannig að ég hugsa nú að fyrirhyggjan hafi verið til staðar.

Ég held að við græðum ekki mikið á því, upp á innviðina, að hugsa mikið um ef og hefði og hvað hefði verið hægt að gera betur. Nú þurfum við að mínu viti að fara og hugsa: Hvernig ætlum við að læra að lifa með náttúrunni? Það þurfum við að gera á Íslandi, höfum gert það og kunnum það vel á mörgum stöðum. Núna er bara kominn upp sá taktur á Reykjanesskaganum öllum sem við þurfum að læra á, taktur náttúrunnar. Því held ég að við verðum að breyta úr viðbragðsfasa yfir í aðlögunarfasa, bregðast frekar við og aðlaga okkur þessum nýju aðstæðum og gefa fólki og fyrirtækjum tækifæri til þess. Setja ekki of mikið í fang almannavarna sem hafa næg verkefni á sínum höndum og víða um land og aldrei ná þau að hvíla sig eftir síðasta atburð því að sá næsti er kominn. Við verðum að passa okkur á því að treysta ekki um of á almannavarnir og ætlast til of mikils af þeim heldur verðum við að passa okkur á að verkefnin verði áfram hjá þeim sem þekkja best til á hverjum tíma og vilja aðlaga sig og starfa og búa á ákveðnum stöðum. Það verður að gefa þeim visst svigrúm og frelsi og leyfa þeim að taka ábyrgð á því sem er að gerast. Ég held að það sé mikilvægasta og stærsta verkefnið fram undan, hvernig við ætluðum að læra að lifa með þessu og aðlaga okkur þessum aðstæðum sem eru komnar upp á Reykjanesskaganum öllum.

Nú eru þrír mánuðir síðan Grindavíkurbær var rýmdur. Það er stýrt aðgengi að bænum sem fer annaðhvort eftir stöðu innviða eða þeirri náttúruvá sem er yfirvofandi. Ég held að það sé svolítið langt gengið að hafa atvinnustarfsemina og heilt bæjarfélag algerlega lokað og aðgangsstýrt eingöngu vegna stöðu innviða. Við verðum að leyfa þeim sem geta og vilja að komast inn og bjarga verðmætum, halda atvinnustarfsemi gangandi og bregðast við. Það er gríðarleg þekking í heilu bæjarfélagi, samfélagið hefur byggt upp þetta bæjarfélag, byggt upp alla innviðina, þau þekkja náttúruna og þekkja umhverfið, þekkja innviðina mjög vel og ættu því að vera best til þess fallin, í samvinnu og með aðstoð stjórnvalda og í sumum tilvikum almannavarna, Veðurstofunnar og annarra stofnana, til þess að takast á við þetta ástand. Ég tel það vera gríðarlega mikilvægt af því að staðan er sú að með þeim innviðum sem við höfum á Reykjanesskaganum erum við að skapa gríðarleg verðmæti fyrir þjóðina alla. Þar er gríðarleg verðmætasköpun sem er stórt innlegg í hagsæld þessarar þjóðar. Og þó að þetta sé kostnaðarsamt og mikil áskorun núna og tekur sinn toll þá er mikilvægt að við gerum allt til þess að verja þessa innviði, endurreisa þessa innviði, halda þeim gangandi. Þó að náttúran sé við völd núna þá megum við ekki gefast upp. Við þurfum að gera allt sem við getum og nýta okkar þekkingu og reynslu sem við höfum fengið núna síðastliðin fjögur ár til þess að halda áfram, aðlagast þessu frekar og nýta áfram þau verðmæti og þær aðstæður sem eru á svæðinu til verðmætasköpunar fyrir þessa þjóð og til að viðhalda því öfluga og góða samfélagi sem þarna hefur byggst upp og mótast. Við eigum að leyfa samfélaginu að takast á við þessar áskoranir náttúrunnar. Náttúran gefur og náttúran tekur og það er ekkert lítið sem hún hefur gefið á þessu svæði, bara eina hagkvæmustu og bestu hitaveitu landsins. Það er nú ekkert lítið. Það er líka orkuöflun þarna. Þarna er eitt mesta magn ferskvatns á Íslandi og ein flottasta náttúran á Íslandi, stærsti ferðamannastaðurinn, þarna eru fiskimiðin og stærsta löndunarhöfnin og annað slíkt. Náttúran er að gefa okkur gríðarlega mikið þarna þannig að við þurfum að fyrirgefa henni þessa valdatöku núna um tíma. En við þurfum að læra að lifa við þá valdatöku og ég held að það gerist best með því að við leyfum því samfélagi sem hefur lifað og hrærst með þessari náttúru og byggt þarna upp innviði að koma af krafti inn núna og sérstaklega í Grindavík. Leyfa atvinnulífinu að hefja þar starfsemi, leyfa okkur að bregðast við, aðlaga okkur þessu í samvinnu við yfirvöld með upplýsingagjöf, öryggiskröfum og því öllu saman. Þá munum við komast á betri hátt í gegnum þetta. Þá verður tjónið af náttúruvánni minna, samfélagstjónið verður minna, allir sem vilja hafa þá hlutverk við að takast á við þetta. Ég held að þannig munum við öll komast betur í gegnum þetta.

Það er oft umdeilt hvort það eigi að vera að verja t.d. hús sem er verið að kaupa upp og sagt: Skemmdirnar eru svo miklar, af hverju eigum við að setja pening í varnir og það allt? Þá skulum við ekki gleyma því að það eru ómetanlega miklir fjármunir þarna undir sem verið er að verja með varnargörðum og öðrum viðbúnaði okkar. En af því að hér er talað um eitthvert skeið sé hafið og þetta fari að hafa áhrif á fleiri stöðum — þó að ekki væri nema bara til að fá reynsluna og þekkinguna og til að prófa þetta sem hjálpar okkur þá á öðrum stöðum þá er það þess virði að gera þetta. Þannig að ég segi: Við skulum vera bjartsýn. Við skulum takast á við þetta saman og hleypa samfélaginu af stað þarna inn til að aðlagast þessu og draga úr neyðarviðbragðinu og spara það til þeirra verka sem bíða og virðist ekkert vera lát á þessi misserin.

###

Virðulegi forseti. Ég þakka hæstv. ráðherra fyrir þetta. Þá langar mig kannski að þrengja aðeins fyrirspurn mína í síðara skiptið að samgöngukerfinu. Þarna hefur hraunið náttúrlega farið nokkrum sinnum yfir vegi, grunnveginn að Grindavíkurbæ. Við höfum vissulega aðrar leiðir eins og er. Þetta eru líka vegir að stórum vinnustað eins og Bláa lóninu, sem er 800 manna vinnustaður. Það eru hótel þarna á svæðinu og orkuverið sjálft. Svo erum við með gríðarlega mikilvæga höfn sem hefur verið ein stærsta löndunarhöfn bolfisks á landinu og þar er mikil atvinnustarfsemi sem margir hafa lífsviðurværi sitt af. Þrátt fyrir það að við séum með endurtekna atburði, munum við ekki samt reyna að gera hvað sem við getum til að halda þessum leiðum sem greiðustum og byggja upp til þess að nýta áfram þá innviði sem þó eru eftir?

###

Virðulegi forseti. Ég tek undir með öðrum sem hingað hafa komið: Miklar þakkir til þeirra fjölmörgu, þeirra hundraða sem hafa komið að því mikla þrekvirki sem hefur átt sér stað, bæði undanfarna sólarhringa og bara undanfarin fjögur ár, við að takast á við þær jarðhræringar sem eru að gerast á Reykjanesi. Það sem búið er að gerast varðandi heita vatnið er náttúrlega verkfræðilegt undur og samfélagslegt undur. Samfélagið hefur staðið saman þannig að rafkerfin brenni nú ekki yfir í þessum kulda og ber að þakka fyrir það.

Ég nefndi hér fjögur ár og svo getum við talað um viðvarandi atburði frá 10. nóvember síðastliðnum þannig að við erum kannski að færast úr því að vera í viðbragði yfir í að aðlagast þeim aðstæðum sem eru uppi. Því langaði mig að koma með opna spurningu til hæstv. innviðaráðherra: Hvernig ætlum við að aðlaga okkur þessum breyttu aðstæðum varðandi þá fjölmörgu innviði sem eru á svæðinu, sem eru þá náttúrlega samgöngurnar og orku- og grunninnviðir og náttúrlega innviðir sem fylgja heilu bæjarfélagi, bæði fyrir íbúa og atvinnulíf? Hvernig ætlum við t.d. að tryggja aðgengi að Grindavíkurbæ, að þessum stóru fyrirtækjum þar sem fjöldi íbúa á Suðurnesjum öllum hefur lífsviðurværi sitt, til þess að sækja vinnu, í verðmætasköpun og verkefnum og öðru, og að atvinnulífið geti nýtt þá innviði sem eru til staðar og ekki eru orðnir skemmdir til þess að lifa með þannig að við getum þá gert einhverjar áætlanir? Hvernig ætlum við að nýta þá innviði sem við höfum og viðhalda og laga þá grunninnviði sem hafa orðið fyrir skemmdum til þess að reyna að halda ljósunum kveiktum á meðan þetta skeið stendur yfir?

###

Virðulegi forseti. Ég fagna þessu tækifæri, að fá að ræða hugsjón í heilbrigðismálum hér og rekstur þeirra. Það hefur einmitt komið mér mikið á óvart hvað orðið einkavæðing kemur oft fyrir þar sem það þekkist nú varla í íslenska heilbrigðiskerfinu nema á þeim tímum þar sem var ekki gerður samningur hér um liðskiptaaðgerðir. Það bjó jú til einkavæðingu af því að þá voru Sjúkratryggingar ekki í forgrunni þannig að það skapaði tvöfalt heilbrigðiskerfi. En það er búið að laga það nú þegar sem betur fer. Það hefur, eins og hefur margoft komið fram hér, reynst vel hjá okkur að hafa blandað kerfi, fá fjölbreyttar lausnir og það gerist ekki nema í svona blönduðu kerfi sem er að skila margfalt meiri skilvirkni og framlegð í íslensku heilbrigðiskerfi heldur en hjá öðrum þjóðum sem við berum okkur saman við.

Það sem hefur verið vandamál í íslensku heilbrigðiskerfi er kannski fyrst og fremst mönnunin en einmitt þegar við höfum farið leið einkarekstrar og fengið einkaaðilana að borðinu þá hefur heilbrigðisstarfsfólki hér á landi fjölgað. Þegar við breyttum kerfinu varðandi heilsugæsluna og gerðum það þannig að fagfólkið sjálft gæti rekið þjónustuna á sínum forsendum, til að veita sem besta þjónustu til notendanna, þá fjölgaði heimilislæknum gríðarlega. Hvað sáum við í heimsfaraldrinum, af því að það var komið inn á hann áðan? Þá var það einmitt einkareksturinn sem var búinn að fjölga starfsfólki í heilbrigðisstétt hér á landi, það kom heim frá Svíþjóð og Bandaríkjunum og öðrum löndum til að vinna hjá einkareknu einingunum. Það var einmitt fólkið sem við höfðum aukalega í heimsfaraldrinum. Þannig að við þurfum að halda áfram að efla þetta blandaða kerfi, þar sem er tryggt gott aðgengi og skilvirkni, og það er augljóst að það verður gert með auknum einkarekstri.

###

Virðulegi forseti. Ég þakka fyrir þessa mikilvægu umræðu hér og er þetta að sjálfsögðu eitt stærsta málið sem við tökumst á við sem þjóð af því að við erum þjóð sem er með hvað bestu lífsskilyrði og skorum hvað hæst á öllum velferðarmælikvörðum og það mun ekki verða þannig, þau lífskjör sem eru á Íslandi munu ekki verða þau sömu eða betri nema með aukinni orkuöflun og orkunýtingu. Það er algjörlega kristaltært. Við þurfum að hafa það á hreinu að ef við ætlum að gera betur fyrir okkar minnstu bræður og systur og annað slíkt þá leysist það m.a. með orkuöflun og öflugu atvinnulífi í framhaldi. Við þurfum líka að horfa í þær náttúruaðstæður sem eru um allt land, ekki bara á Reykjanesi. Reykjanes er náttúrlega gríðarlega stórt og gætum við misst þar út orkuöflun að verðmæti 275 MW, ef heita vatnið og virkjunin fer. En við erum með fleiri eldstöðvakerfi sem eru að láta kræla á sér mjög nálægt stöðum þar sem um helmingur allrar orku landsins er framleiddur. Eldsumbrot og hraun getur líka farið yfir flutningsleiðir fyrir þessa orku. Við þurfum að hafa öfluga orkuöflun og orkudreifingu um allt land. Það styrkir líka byggðirnar í landinu og tryggir að velferðin nái til allra landsmanna. Því þurfum við, til þess að tryggja orkuöryggi og velferð í þessu landi, að taka höndum saman um það að við ætlum að auka orkuöflun og gera það vel. Við höfum gert það vel hingað til. Það hefur tryggt okkur þessa velferð. Og til þess að öll þau góðu verkefni sem hæstv. ráðherra fór hér yfir gangi hraðar fyrir sig, þetta gangi hraðar, þá þurfum við að treysta sjálfum okkur til að gera þetta eins vel og við höfum gert hingað til án þess að hafa miklar lagaflækjur og tafir og skrautfjaðrir til þess að tefja þessi mál.

###

Virðulegi forseti. Náttúran er við völd á Reykjanesi og í Grindavík og skapar okkur mikla óvissu. Ég og Grindvíkingar allir erum mjög þakklát Alþingi Íslendinga, þjóðinni allri og stjórnvöldum fyrir þann samhug sem okkur er sýndur. Það eru margir í þessu samfélagi sem finnst þeir oft þurfa að kljást við pólitíkina en svo hefur það ekki verið fyrir okkur Grindvíkinga og fyrir það erum við þakklát. Ég er ánægður með þann tón sem hefur verið í þessari umræðu hér í dag, að sá vilji sé allur til staðar enn þá að við sameinumst um þetta stóra verkefni sem hefur vissulega gríðarleg áhrif á okkur í Grindavík sem og á marga aðra út fyrir Grindavík og um landið allt. Gríðarlega mikið af störfunum í Grindavík eru nefnilega unnin af fólki utan Grindavíkur, þannig að þetta hefur áhrif á störf ansi margra. Það eru margir sem vinna líka við að þjónusta fyrirtækin sem eru í Grindavík, þannig að þetta hefur áhrif svo víða.

Þessi mikli kostnaður sem er fallinn til, sem er svolítið óljós enn þá, hann mun hafa áhrif inn í þau stóru verkefni sem bíða okkar hér. Þetta er stórt verkefni sem við þurfum að takast á við saman. Það hefur verið gert hingað til og fyrir það erum við þakklát. Sá skýri tónn sem kom fram á fjölmennum íbúafundi í síðustu viku, við erum líka þakklát fyrir það að í framhaldi af honum eru komin skýr svör um að mæta eigi vilja Grindvíkinga um það að fá að hjálpa sér sjálfir með því að losa á einn eða annan hátt um eignarhald í eignum þeirra sem eiga íbúðarhúsnæði í Grindavík svo að þeir geti byrjað nýtt upphaf, fundið nýja festu á þeim óvissutímum sem eru núna.

Það er gríðarlega mikilvægt að þetta nái fram að ganga hratt og örugglega, eins og hér hefur komið fram, en við sýnum því fullan skilning þegar við erum búin að fá þessa vissu, að það eigi að losa um þetta eignarhald og við getum byrjað nýtt upphaf, að það taki einhvern tíma að útfæra þetta og útfæra það einmitt þannig að það henti okkar aðstæðum betur, að við höfum eitthvert val um það hvernig þetta verður framkvæmt. Og það er vel.

Þessi lausn hefur oft verið rædd og eins að það myndi verða til þess að fólk myndi festa rætur annars staðar og yfirgefa samfélagið. Ég hef alltaf litið svo á að þessi lausn, að hjálpa fólki að fá nýtt upphaf, sýni að þjóðin og stjórnvöld grípa fólkið í svona aðstæðum og því treysti það sér til þess að koma aftur í þetta samfélag þegar allt er yfirstaðið. Ef við hefðum þurft að standa lengi í stappi við stjórnvöld um þetta stóra mál, hvernig færi með eignirnar og hvort við gætum byrjað upp á nýtt og hvort við hefðum val um okkar lausnir, þá myndu margir örugglega hugsa sig tvisvar um áður en þeir færu aftur til baka í slíkar aðstæður. Þetta skiptir því gríðarlega miklu máli. Þarna er einnig búið að svara stóru spurningu íbúanna þó að útfærslan sé eftir og gangi vonandi vel. En til þess að samfélagið komist hraðar til baka þegar þessum óvissutíminn sleppir þá verðum við núna að setja fókusinn á það að aðstoða það atvinnulíf sem getur verið áfram í Grindavík miðað við núverandi aðstæður og það sem kemur, að það nái að starfa áfram. Því meira atvinnulíf sem getur starfað og verið virkt, því fyrr byggist samfélagið aftur upp í Grindavík. Hvort það verður á nýju bæjarstæði eða að hluta til á þessu og að hluta til á nýjum stað, það verður framtíðin að leiða í ljós.

Það þarf líka að hafa í huga að þegar við erum að ræða þessar aðgerðir og þennan tíma sem þetta tekur allt saman þá er einn dagur í lífi Grindvíkinga eins og ein vika hjá öðrum — eða kannski er nær að segja að einn dagur hjá venjulegu fólki sé eins og ein vika hjá okkur því að þetta tekur langan tíma eftir fjögurra ára óvissu. Við erum því þakklát þeim fjölmörgu vinnuhópum og öðrum sem hafa lagt okkur lið. Við erum þakklát fyrir þá miklu samkennd. Við trúum því að nú fari óvissunni að linna hvað þetta varðar og að við getum farið að byrja nýtt upphaf meðan við bíðum eftir að náttúran láti af völdum.

###

Virðulegi forseti. Hér greiðum við atkvæði um aðallega tvennt sem er mjög mikilvægt. Það er fyrst og fremst að draga úr því aðhaldi sem var sett á löggæsluna en fyrir ári síðan samþykktum við hér verulega mikla aukningu til lögreglunnar til að mæta auknum áskorunum og innleiða það og þar sem launakostnaður er yfir 80% hjá löggæslunni myndi það annars vera fækkun á mannskap aftur og því erum við að leiðrétta þetta hér, held ég, þriðju fjárlögin í röð, vonandi þau síðustu sem við þurfum til að leiðrétta þetta. Svo eru þarna 200 milljónir til að flýta afgreiðslu umsókna vegna mála um alþjóðlega vernd og annað slíkt. Það er mjög mikilvægt að auka í þá afgreiðslu.

###

Virðulegur forseti. Ég þakka hv. þingmanni fyrir þessa mjög svo áhugaverðu spurningar. Rétt til að loka á þetta með þriðja geirann þá er kannski fyrsta skrefið í heildrænu nálguninni að stjórnvöld ákveði að taka þriðja geirann alvarlega og gangi til samninga en að ekki sé alltaf verið að ræða einstaka félag inni í hverju ráðuneyti einhvern veginn og heildaryfirsýn sé engin og ekki verið að nýta þetta nóg. Varðandi Isavia þá átta ég mig á því að Isavia er í augum fólks mjög mikilvægt innviðafyrirtæki sem margir halda að sé í einokunarstöðu. Þá vil ég benda á að Isavia á Flugstöð Leifs Eiríkssonar og flugturninn og þau mannvirki en ekki flugbrautirnar og það á enga flugbraut á Íslandi. Það þjónustar hins vegar innanlandsflugvallakerfið, sem ég tel að rangt. Ég held við eigum að fela sveitarfélögunum og jafnvel einstaka fyrirtækjum að reka innanlandsflugvallakerfið þannig að það verði einhver samkeppni um notkun á því og þau fari í skapandi hugsun um hvernig hægt sé að nýta það og auka ferðaþjónustu og notkun innanlandsflugvallakerfisins og hvernig hægt sé að þjónusta það á hagkvæmari hátt og annað slíkt. Ég held að það sé miklu skynsamlegra. Ég sé fyrir mér að selja allt að 50% í Isavia, ekki allan hlutinn heldur bara að losa um allt að 100 milljarða. Við myndum þá enn þá  hafa meirihlutastjórn af því að þarna er flugumferðarstjórn og samspil við flugbrautirnar og annað slíkt. En við fengjum fagfjárfesta inn vegna þess að við verðum að athuga það að Isavia á bara flugvöll fyrir utan flugbrautirnar og þar er samkeppni um hvort það eigi að vera svona „hub“ í Glasgow eða á Írlandi eða einhvers staðar annars staðar í Evrópu. Þannig að þarna fengjum við fagfjárfesta inn, eins og 80% af flugvöllum í Evrópu eru rekin, þannig að við fengjum þá fjármuni í mikilvæga aðra innviði,  hefðum enn þá stjórn þarna og flugvöllurinn myndi halda áfram að byggjast upp.

###

Virðulegi forseti. Ég hef hugsað mikið hvernig við högum samskiptum ríkisins og þriðja geirans og það þarf að gera á nokkra vegu. Þar sem þriðji geirinn er með sínu einkaframtaki eða sjálfboðaliðastarfi, af eigin krafti og eigin mætti að byggja sér upp starfsaðstöðu er ómögulegt að við séum að íþyngja honum með  opinberum álögum eins og virðisaukaskatti og öðru slíku. Eins og ég nefndi í ræðu minni þurfum við einhvern veginn að finna leiðir til að greiða það til baka og að það sé þá í því ljósi að þau séu að vinna að almannaheillastarfsemi og það sé ekki þannig að þau fái það eitthvað umfram fyrirtæki sem þau eru í samkeppni við. Það er munurinn þar á milli.

Svo held ég að hið opinbera ætti að auka samningagerð við þriðja geirann, eins og SÁÁ, að það sé bara vel skilgreint til hvers er ætlast og þau fái þá greitt fyrir það, í staðinn fyrir að hafa einhverjar ríkisstofnanir í því eða hafa bara þjónustuna ekki til staðar. Það er viss kostnaður við að hafa ekki þjónustuna til staðar. Þannig að það er hægt að gera samning við íþróttafélögin og björgunarsveitirnar. Gott dæmi um það er samningur við björgunarsveitirnar um að við borgum helminginn í endurnýjun á björgunarskipaflotanum sem dregur mjög mikið úr fjárfestingarþörf hins opinbera varðandi björgunargetu við strendur landsins og við mönnun og annað slíkt í því. Þetta er hægt að horfa á þegar kemur að SÁÁ og fleirum, að gera aukna þjónustusamninga þarna á milli þannig að það sé skýrt hvert hlutverkið er, til hvers er ætlast og eftir hvaða gæðaviðmiðum er unnið.

###

Virðulegur forseti. Ja, kerfi sem stendur og fellur með jólabónus er ekki gott velferðarkerfi, það er nokkuð ljóst. Við viljum, að kerfið sé þannig að fólk lifi við mannsæmandi kjör allt árið. Það var nú hugsunin að nýta það frekar þannig að jólabónus væri bara inni í því þannig að fólk væri að fá jafnt tekjurnar yfir allt árið en ekki í þetta eina skipti. Þess vegna var það þannig að desemberuppbótin átti að dreifast yfir alla mánuðina og vera þannig aukið  framlag.

Velferðarkerfið snýst ekki bara um tekjurnar, fyrir þá sem eru í veikari stöðu sem getur verið af ýmsum ástæðum. Þá þurfum við að hafa  kerfið þannig að þar er  jú viss framfærsla  tryggð. Við þurfum líka að tryggja að það að sé aðgangur að nauðsynjum eins og matvælum og húsnæði eða öðru á viðráðanlegum kjörum. Til þess höfum við nú gert margt, eins og við höfum nefnt hérna nokkrum sinnum í þessari umræðu, eins og með almenna íbúðakerfið, við höfum komið með hlutdeildarlánin og við höfum komið með stofnframlög til óhagnaðardrifinna  íbúða til að reyna að tryggja að húsnæðiskostnaðinum sé ekki að taka frá því fólki sem er í veikari stöðu. Eins þegar við lækkuðum virðisaukaskattinn, 80% af útgjöldum þessa fólks var einmitt þar. Svo var endurskoðun á lyfjagreiðslukerfinu, heilbrigðiskerfinu og svo er búið að setja lægra skattþrep til að draga úr skattbyrði fólksins. Það er búið á vísitölutryggja persónuafsláttinn plús 1% og svo mætti lengi telja, þannig að þetta snýst allt um að fólkið lifi við mannsæmandi kjör og kerfin grípi þau og bregðist við á réttum stöðum.

###

Virðulegi forseti. Ég þakka hv. þingmanni fyrir andsvarið. Það gerist ekki. Já, ég tek heils hugar undir með hv. þingmanni þarna, að manni finnst hlutirnir gerast mjög hægt og við ræðum um marga hluti hér og svo bara koma aftur jól og aftur fjárlagaumræða og ekkert hefur breyst. Auðvitað þarf að laga það. Ég vil þó benda á að oft hefur náðst mjög góður árangur á mörgum sviðum  en eins og ég kom inn á í ræðu minni  er samt alltaf hægt að gera betur.

Hv. þingmaður kom inn á stöðu fatlaðs fólks. Þar var unnin gríðarleg vinna hér bara strax 2013 þegar ég kom inn á þingið. Þá fylgdist ég náið með því þar sem verið var að reyna að gera kerfisbreytingar á almannatryggingum, annars vegar fyrir fatlað fólk og hins vegar fyrir eldri borgara. Það tókst að gera vissar breytingar fyrir eldri borgara sem bætti hag þeirra töluvert. Ég segi ekki að það hafi náðst að útrýma því að margir eldri borgarar lifðu við skort áfram en það náðist að laga stöðuna töluvert hjá öllum og bæta hana töluvert mikið hjá þeim sem minnst höfðu þó að enn þurfi að vinna í því. Þær kerfisbreytingar höfum við bara einhvern veginn ekki náð að klára í almannatryggingum fyrir fatlað fólk, því miður, en þar hefur verið ráðstafað fjármunum til þess og þar þarf að gera mikið betur. Svo er gott velferðarkerfi þannig að við erum að reyna að byggja upp betra kerfi fyrir alla og ef einhver lifir við skort eða eitthvað annað þá eigum við að hafa kerfi sem grípur það. Við þurfum  stanslaust að fylgjast með því og svo breytast aðstæður í þjóðfélaginu hjá hverjum og einum. Ég held að það sé ekki til nein ein lausn við því.

###

Virðulegi forseti. Við ræðum hér fjárlög fyrir árið 2024 og er hægt að koma víða við í slíkri umræðu. Ég ætla að vera kannski meira á almennu nótunum heldur en í einstaka töflum og tölum frumvarpsins en aldrei að vita nema maður komi aðeins inn á það.

Við ræðum fjárlögin í einhvers konar óvenjulegum aðstæðum núna en ef við horfum nú bara ansi mörg ár aftur í tímann þá hafa þau verið ansi mörg fjárlögin sem eru rædd við hinar ýmsu krefjandi aðstæður þar sem ýmislegt hefur komið upp á. Þegar ég kom inn á þing 2013 vorum við enn þá að vinna okkur út úr afleiðingum fjármálahrunsins og losa um fjármagnshöft og vinna í skuldaleiðréttingu og öðru og reyna að koma heimilunum almennilega á lappir eftir bankahrunið. Svo hefur nú í framhaldi af því komið upp heimsfaraldur og svo er náttúran upp á síðkastið farin að segja enn þá meira til sín. Við höfum verið í alls kyns almannavarnaástandi hér undanfarin ár; skriðuföll, snjóflóð og svo jarðhræringar nú á meðan aðrar fjallshlíðar og eldfjöll eru líka að láta á sér kræla þó að það sé ekki komið í gang. Þær eru margar þessar áskoranir sem við höfum á sama tíma og það geisar stríð á fleiri en einum stað í heiminum. Allt hefur þetta bæði bein og óbein áhrif á það sem við erum að gera. Við verðum svolítið að horfa á okkar veruleika í þessu ljósi. Því skiptir miklu máli hvernig við höldum á fjármálum hins opinbera til að geta tekist á við allar þessar áskoranir og hvernig við tryggjum okkar velferð og hag okkar þjóðar, okkar íbúa, í þessari stöðu.

Með þetta fyrir framan okkur þá eru hér lausir kjarasamningar á sama tíma og við erum með of mikla verðbólgu og of háa vexti sem hafa verið að safnast upp hérna eftir heimsfaraldur og stríð. Á því þarf að taka en þar áður var nú mikið hagvaxtarskeið þar sem kjör fólks bötnuðu til muna og staða heimilanna alveg gríðarlega. Við þurfum að komast sem fyrst í þá stöðu aftur og við þurfum að gera allt sem við getum til þess. Ég trúi því að við höfum aðstæður til þess hér á landi. Við þurfum að takast saman á við þessa efnahagslegu stöðu, bæði hér á Alþingi við einmitt gerð fjárlaga, hvernig við förum með opinbert fé og ráðstöfum því, hversu agað það er. Það þurfum við að gera með Seðlabankanum sem heldur á stilliskrúfunum í peningastefnunni og það þurfum við að gera með fólkinu í landinu, þá helst í gegnum kjarasamninga, og með aðilum vinnumarkaðarins þar, að við séum ekki að eyða um efni fram þar frekar en hér.

En jú, það er kannski einmitt vandamálið að við erum hér enn þá eftir heimsfaraldur með fjárlög sem eru að skila í halla. Þó að staðan sé mun betri en búist var við og skuldahlutfallið komið neðar þá er það staða sem við viljum ekki vera í. Ég held það og ég trúi því að við getum farið hraðar en áætlunin gerir ráð fyrir út úr þessari stöðu. En til þess þarf nú að nást pólitísk samstaða, myndi ég halda. Það er um margt hægt að segja að við séum í góðri stöðu. Við erum í góðri stöðu með ríkisfjármálin á marga mælikvarða. Ef við miðum okkur við nágrannaþjóðir okkar og innan OECD og víða er staðan mjög góð hér. Hagtölurnar sýna það en þær sýna á sama tíma samt miklar áskoranir og þetta er farið að hafa veruleg áhrif víða inni á heimilum landsins, í fyrirtækjum landsins og þá sérstaklega í litlum og meðalstórum fyrirtækjum ásamt heimilunum. Þannig að ábyrgð okkar hér er mikil þegar við fjöllum um þetta.

Þá held ég að það sem geti haft mikil áhrif á þetta sé að við náum hér skynsömum kjarasamningum. Þá þurfa þessi fjárlög að vinna með því og því verðum við að passa okkur á því að hafa þau aðhaldssöm og ekki auka á verðbólguna eða álögur á vinnandi fólk sem hefur kannski verið allt of algengt. En ég vildi á sama tíma benda á það að á undanförnum tíu árum höfum við náð að draga á mörgum stöðum úr álögum og skattbyrði á millistéttina og annað og þannig hefur leyst úr kjarasamningum án þess að gera þá of stóra inn á milli.

Við viljum gera betur. Við erum með öflugt velferðarkerfi. Við erum að ná góðum árangri eins og ég fór yfir þar, en við viljum auka velsældina áfram. Við viljum ná hagvextinum upp aftur sem hefur verið að dragast saman. Við viljum þar sem við erum búin að ná góðum árangri ná enn betri árangri. Þó að margir hafi það mun betra en þeir höfðu áður er ekki þar með sagt að við séum búin að vinna fullnaðarsigur. Það eru margir sem lifa enn við skort og við viljum gera betur þar en við viljum líka gera betur fyrir millistéttina og bara alla þegna okkar. Ég hef trú á því að við getum gert margt innan fjárlaganna til þess.

Ein af grunnforsendunum sem við berum svolítið ábyrgð á eru grunninnviðirnir. Það er heilbrigðiskerfið, það eru samgöngurnar og það er menntakerfið og félagslega kerfið, að þetta sé til staðar fyrir fólkið þó að ríkið þurfi ekki alltaf að sinna þessu öllu saman. En það þarf að tryggja svolítið að þetta sé. Við sjáum það núna einmitt í jarðhræringunum í Grindavík að þá þurfum við líka að tryggja að ríkið sé þessi trygging í svona aðstæðum og komi og hjálpi okkur að byggja upp innviðina og að fólk hafi þessar grunnforsendur eins og heimili og tekjur og annað eins og hefur verið brugðist við hér.

Þetta er svona grunnurinn sem við þurfum að bera ábyrgð á, fjármagnið sem er í fjárlögunum, en líka að finna aðrar leiðir til þess að fjármagna eins og í samgöngumálunum. Það er smá aukning í samgöngumálin hér og ég held að við verðum að kalla það ekki fjárútlát heldur fjárfestingu. Við erum að ráðstafa fé mjög vel í öll samgöngumannvirki sem eru hagvaxtarskapandi, búa til byggðafrelsi og hjálpa atvinnulífinu að vaxa til þess að skapa aukna velferð í samfélaginu með auknum hagvexti og draga úr sóun og orkunotkun og lengi mætti telja. Það er líka oft grundvöllur sameiningar byggða, sveitarfélaga, betra aðgengi að opinberri þjónustu með betri samgöngum, svona viss byggðastefna.

Ég hef margoft sagt að með góðum samgöngum þá getum við verið að leysa út mikla krafta í fámennari byggðum en þar er fullt af auðlindum og fullt af tækifærum sem hægt er að nýta. Það getum við séð í orkuöflun og fiskeldi og sjávarútvegi, fullvinnslu sjávarafurða. Gagnaverin eru byrjuð að koma úti um landið, landbúnaðarframleiðslan, matvælaframleiðslan öllsömul, þetta er allt saman hægt að auka með góðum og öflugum innviðum eins og samgöngum, orkuinnviðum, fjarskiptainnviðum og öðru slíku sem við þurfum að sjá til þess að sé hægt að framkvæma. Í sumu af því þarf að fjárfesta af hinu opinbera, annað þurfum við að hafa tækifæri til þess að — og hvetja í gegnum skattkerfið og annað fjárfesta og fyrirtækin sjálf til að fjárfesta þarna og jafnvel þar fá það greitt til baka með notendagjöldum og öðru slíku. Ég held að þannig sé hægt að hraða uppbyggingu þessara innviða og skapa hér mikinn hagvöxt.

Það góða líka við samgöngurnar, af því að við erum að tala hér um verðbólgu og þenslu og annað slíkt, er að það er oft hægt að stýra þessum framkvæmdum einmitt inn á kaldari svæði þar sem þensluáhrifin eru ekki jafn mikil þannig að það er hægt að halda uppi framkvæmdastigi en án þess að það sé kannski að auka á þensluna þar sem hraðinn og framkvæmdirnar eru mestar. Þetta getur verið hálfgert jöfnunartæki hvað þetta varðar.

En ef við ætlum að fara betur með opinbert fé, sem er mér mikið kappsmál, þá getum við gert mjög mikið betur þar. Og þegar við breyttum á sínum tíma lögum um opinber fjármál þá var verið að tala um svona rammasett útgjöld þannig að það átti að reyna að fá framkvæmdarvaldið eða ráðherrana svolítið til að forgangsraða betur þeim fjármunum sem þeir hefðu til ráðstöfunar í mikilvæg verkefni, reyna að fá meiri pólitík í þessa forgangsröðun þannig að mikilvægustu verkin og þau verkefni sem væru búin að vera lengi og væru kannski farin að skila minna eða eitthvað, það væri þá auðveldara að hætta við þau til að geta notað peninginn í nýrri og mikilvægari verkefni og annað slíkt.

Og hafandi setið núna í nokkur ár í fjárlaganefnd, bæði sem aðalmaður og sem varamaður þar áður, þá finnst mér ég einhvern veginn ekki sjá þessi rammasettu útgjöld virka nógu vel. Ef það koma ný verkefni þá er alltaf reynt að koma til fjármálaráðherrans eða í fjárlaganefndina og sannfæra okkur um hversu mikilvæg verkefnin eru og það þurfi verulega að fá nýtt fjármagn í þetta nýja góða verkefni án þess að það sé tekið af einhverju öðru sem er ekki bara jafn mikilvægt og það var þegar það var sett af stað. Það mætti forgangsraða meira innan ramma, það er ekki alltaf hægt og oft þarf nýja fjármuni, það kostar oft að græða og ég skil það vel, er alltaf tilbúinn í þá umræðu. En það má gera meira af því að taka eitt út fyrir annað.

Svo þurfum við líka bara að þora að fara inn í þau stóru kerfi eins og heilbrigðiskerfið, menntakerfið, millifærslukerfin, við höfum verið í vaxtabótakerfinu t.d., í húsnæðisstuðningnum, og gera breytingar, fara þarna inn í þessi kerfi og segja: Þarna erum við með gríðarlega mikla fjármuni, getum við gert einhverjar alvörubreytingar á þessum kerfum þannig að við séum að mæta þörfum fólksins betur, séum að fá meira fyrir peninginn og fáum að þjóna fleirum? Að það séu fleiri sem hafa það betra af því að við notum peninginn sem við höfum til ráðstöfunar öðruvísi en erum ekki alltaf  í sama farinu. Og ef við förum eitthvað fram úr þá ræðum við af hverju við fórum fram úr en við ræðum ekki hvernig heildartalan er notuð. Þarna held ég að sé hægt að gera mjög mikið betur á mörgum stöðum.

Ég nefndi hérna vaxtabótakerfið þar sem voru gríðarlegir fjármunir í einmitt vaxtabætur, að greiða niður húsnæðislán fólks sem var oft verðbólguhvetjandi þegar fólk tók hærra lán, keypti sér kannski húsnæði umfram þörf og var að skapa svona ákveðinn þrýsting til verðhækkana á íbúðamarkaði og annað slíkt. Þarna er búið að vera að breyta kerfinu. Það er enn þá mikill húsnæðisstuðningur með því að búa til almenna íbúðakerfið, hlutdeildarlánakerfið og langstærsti stuðningurinn dregur úr verðbólgu, er sparnaðarhvetjandi, sem er að nýta séreignarsparnað skattfrjálst inn á íbúðalán. Þar erum við að draga úr skuldsetningu fólks og þar á meðal fjármagnskostnaði fólksins. Við erum að hvetja fólk til að spara í staðinn fyrir að vera í neyslu úti í einkaneyslunni og skapa hvata til þess og annað slíkt. Það er svona dæmi um kerfisbreytingu þar sem við förum úr kerfi sem er verðbólguhvetjandi og kostar peninga yfir í kerfi sem þjónustar fjölbreyttari hóp fólks, fjölbreyttari úrræði, ekki bara einsleitt úrræði og er ekki jafn verðbólguhvetjandi eða bara dregur frekar úr verðbólgu.

Þetta getum við líka séð og höfum verið að sjá mörg dæmi um innan heilbrigðiskerfisins, þegar við höfum blandað rekstrarform, þegar við erum bæði með hið opinbera og einkarekna þannig að við borgum fyrir þjónustuna en það er mismunandi hver veitir þjónustuna, hvort sem er hið opinbera eða einkageirinn. Það hefur oft verið að auka þjónustuna, auka skilvirkni, draga úr kostnaði heilbrigðiskerfisins og nýta fjármunina mikið betur, erum að fá fagfólkið til að koma með fleiri hugmyndir um hvernig má leysa málin á hagkvæmari og betri hátt fyrir alla. Við þurfum að vera óhrædd við að fara í stórar og miklar kerfisbreytingar og þannig gætum við hagrætt mikið í ríkisrekstrinum, gætum aukið þjónustuna við fólkið og nýtt hverja krónu skattgreiðenda mikið betur.

Við erum að sjá núna mikla umræðu um t.d. menntakerfið og ekki nægilega góðan námsárangur. Þar held ég að við þurfum einmitt að fara í kerfisbreytingar, af því að grunnskólinn á Íslandi er best fjármagnaða skólastigið og við erum með hvað best fjármagnaða grunnskólastigið innan OECD eða þeirra landa sem við berum okkur saman við en árangurinn er ekki samkvæmt því. Við þurfum að vera óhrædd við að spyrja okkur krefjandi spurninga þar, hvar við höfum farið út af brautinni, og ég held að það sé ekki nein ein lausn til við því og það þarf bara að gera miklu betur þar. Ungdómur þessa lands, æska landsins, á það skilið að við hugsum einhverjar alvörukerfisbreytingar þar þannig að við séum að nýta þessa fjármuni í æskuna og framtíð hennar. Það er eitt gott dæmi um þetta.

Annað sem ég vil líka nefna hérna, af því ég er búinn að tala um þessar kerfisbreytingar, er búinn að tala um mikilvægi innviðanna, innviðauppbyggingu og fjárfestingu í því, og annað sem ég tel mjög skynsamlega ráðstöfun á ríkisfé, er að vera í góðu samstarfi við þriðja geirann. Þriðji geirinn gerir tíu krónur úr hverri krónu sem hann fær. Eitt samnefni í þriðja geiranum má segja að séu almannaheillafélög, þar eru náttúrlega íþróttafélögin stærst. Þá er ég eiginlega ekki að tala um sérsambönd íþróttafélaganna heldur íþróttafélögin sjálf sem eru í íþróttahúsunum, eru úti á fótboltavöllum eða inni á vettvangi, inni í pílusalnum eða á skautasvellinu eða hvar það er, gríðarlega mikið af sjálfboðaliðum sem eru að vinna frábært starf fyrir æsku landsins í æskulýðsmálum og í afreksstarfi líka, landkynningu þar af leiðandi og heilbrigði þjóðar, forvarnastarfsemi og öðru slíku. Við þurfum að vökva þennan garð vel.

Svo ég tali nú ekki um björgunarsveitirnar á þessum tímum, eins og ég kom inn á, þegar það er bara stanslaus náttúruvá eða almannavarnaástand hér. Hvar væri íslenskur fjárhagur ef björgunarsveitanna nyti ekki við? Allt það fórnfúsa starf sem þær inna af hendi í sjálfboðavinnu og við Grindvíkingar fáum heldur betur að njóta góðs af núna og höfum fengið síðustu fjögur árin. Við þurfum að tryggja að þessi félög nái að vinna og séu í góðu rekstrarumhverfi með skattalega hvata, með bein fjárframlög og hvetja almenning, og það höfum við verið að gera, gera lagabreytingar til að hvetja almenning og fyrirtæki til að styðja við almannaheillafélög með skattahvötum og öðru slíku.

Það er líka annað erindi sem kom hingað inn til fjárlaganefndar frá Björgunarfélagi Hornafjarðar sem snerist um endurgreiðslu virðisaukaskatts af uppbyggingu á starfsaðstöðu björgunarsveitarinnar. Um þetta hefur oft orðið umræða í þessum sal, að það þarf að hjálpa íþróttafélögunum, björgunarsveitunum og öðrum almannaheillafélögum að byggja upp sína félagsaðstöðu án þess að ríkissjóður sé að taka einn fjórða af öllum kostnaðinum til sín í gegnum virðisaukann. Og ég hef haft þá hugmynd að það væri hægt að mæta þessu með því að hafa einhvers konar sjóð á vegum hins opinbera þar sem þessi félög gætu sótt um styrk til kannski þriggja ára varðandi sínar framkvæmdir og sá styrkur yrði svona til samræmis við upphæðina á virðisaukaskattinum, þeim gjöldum sem ríkið tekur til sín, borga þau þannig til baka til þessara félaga og þá er hægt að hafa betri yfirsýn yfir það að þarna sé ekki verið að byggja upp starfsemi í samkeppnisrekstri við atvinnulífið eða atvinnustarfsemi heldur sé það hrein almannaheillafélagastarfsemi og annað slíkt. Við höfum verið að fara þessa leið fyrir björgunarsveitirnar varðandi eldsneytið og tækjakaup og annað slíkt. Þetta þarf að ná yfir þessa félagsaðstöðu líka og þegar verið er að byggja upp þessi íþróttamannvirki sem eru notuð í æskulýðsstarfi og beinu íþróttastarfi. Ég held að þetta sé mjög mikilvægt.

Svo er annað félag sem við erum að vísu að setja núna aukafjárveitingar til eins og Hugarafl. Það er fullt af slíkum félögum sem eru með opin úrræði og það eru mörg félög eins og Hugarafl sem eru að veita frábæra starfsemi, SÁÁ er nú annað, Samhjálp og fleiri sem eru að veita fólki úrræði í sínum aðstæðum. Ef hið opinbera ætlaði að sinna öllum þessum úrræðum myndi það kosta marga milljarða. Þörfin er gríðarleg og hún eykst þannig að við þurfum að finna gott kerfi til að aðstoða þessi almannaheillafélög eins og hægt er, eins og þessar 10 millj. kr. til Hugarafls. Ég held að það sé mikilvægt að það afgreiðist hratt, þurfi ekki að bíða lengi og vera í miklum og ströngum samningagerðum og annað slíkt. Þörfin er gríðarleg núna, sérstaklega í svartasta skammdeginu yfir veturinn og annað slíkt. Orka þessara félaga þarf að fara í að hjálpa fólkinu en ekki að lifa næstu mánaðamót af. Það er algjörlega á hreinu.

En það er líka hægt að auka tekjur ríkissjóðs á ýmsa vegu. Ég vildi byrja á að benda á það að t.d. með skattalækkunum þá halda margir að við séum að gefa eftir tekjur ríkisins. En oftar en ekki verður það til aukinnar tekjuöflunar ríkisins. Við höfum t.d. verið að lækka tekjuskatt á laun undanfarin ár og við höfum lækkað líka almenna virðisaukaskattsþrepið o.fl. og þessar tekjur hafa aukist. Við lækkuðum nýlega erfðafjárskattinn og þrepaskiptum honum og svona frítekjumörk og slíkt. Erfðaskatturinn hefur eiginlega bara margfaldast síðan þá. Þetta er mikil kjarabót fyrir fólkið í landinu líka, lægri skattar, en það verður einhvern veginn til þess að það kemur meira súrefni þannig að það verða meiri umsvif sem skila ríkissjóði meiri skatttekjum. Við þurfum að horfa vel til þess að lækka álögur á fólk og fyrirtæki til að koma inn auknu súrefni.

Auðlindanýtingin er alger grunnforsenda þess að við náum að halda því velferðarstigi sem við erum með í dag. Ef við ætlum að auka lífsgæðin hér áfram verður það ekki gert nema með aukinni auðlindanýtingu. Þar verðum við að vera áfram dugleg að nýta fiskiauðlindirnar okkar sem við höfum verið að gera og við erum alltaf að skapa meiri og meiri verðmæti úr. Verðmætaaukningin þar er gríðarleg af því að sjávarútvegsfyrirtækin hafa náð að skila afgangi sem hefur verið notaður í nýsköpun og mesta nýsköpun á Íslandi er einmitt í sjávarútvegi, hefur verið það hingað til, sem skilar sér svo í auknum verðmætum af þessari auðlind þjóðarinnar sem fiskurinn í sjónum er. Við þurfum að halda áfram með uppbyggingu á lagareldi, hvort sem er í sjó eða á landi. Þar eru gríðarleg tækifæri og útflutningsverðmætin orðin gríðarleg í því. Þar er líka mikil nýsköpun fram undan og tækifæri. Það þarf alltaf meira prótein og næringu fyrir heiminn, í stækkandi heimi. Þar getum við sótt það.

Allir þeir gestir sem vilja koma og skoða okkar yndislegu náttúru og flottu — við þurfum að vera óhrædd við að hafa þar notendagjöld til þess að byggja upp aðstöðu til að stýra þessu, til að vernda okkar náttúru, gegnum stýringu og til þess að tryggja upplifun þessa fólks og annað slíkt. Það er hægt að gera með notendagjöldum eins og við gerum t.d. á Þingvöllum þar sem rekstur Þingvallaþjóðgarðs er sjálfbær, má segja, með notendagjöldum og er samt sem áður einn stærsti ferðamannastaður landsins og fjölgar bara gestunum þrátt fyrir notendagjöldin þar og þar er líka tryggt um öryggi og verndun staðarins og honum gert hátt undir höfði.

Svo má ekki gleyma í auðlindanýtingunni orkuöfluninni. Við Íslendingar kunnum að búa til orku og nýta auðlindirnar okkar án þess að ganga um of á náttúruna. Við kunnum að gera þetta í sátt og samlyndi og nú er bara þannig að við erum komin með skuldbindingar í loftslagsmálum, við erum komin með markmið í loftslagsmálum, en ég vil líka benda á það að því hraðar sem við komumst í orkuskipti hér á landi því efnahagslega sterkari verðum við og drögum úr innflutningi á jarðefnaeldsneyti og erum að fara að framleiða okkar eldsneyti miklu meira sjálf. Við erum að draga þá líka úr kostnaði vegna loftslagsmálanna og loftslagsbókhalds og annars sem við tökum þátt í. Við erum að draga úr kostnaði líka á ferðalögum hér, hvort sem er með flugi, í skipum eða stærri farartækjum. Við þurfum að fara í orkuöflun til að geta farið í þessi orkuskipti, þessi stóru orkuskipti, í gegnum hvort sem það er ammoníak eða metan eða rafmagn eða hvað það er. Atvinnulífið og fyrirtækin eru tilbúin í nýsköpun. Þau þurfa ekki að koma með allar lausnirnar en þau eru tilbúin að fara þessa leið. Þau fá bara ekki orkuna, fá ekki leyfin og annað slíkt.

Ef við ætlum ekki að fara í frekari orkuöflun á Íslandi þurfum við bara að fara strax að búa okkur undir að draga úr velferð íslenskrar þjóðar. Okkar lífsgæði munu dragast aftur úr. Við munum ekki ná upp hagvexti nema með aukinni orkuöflun. Það er algerlega á hreinu. Það er bara að fara að gerast, því miður, nú í vetur að það er verið að skerða orku til fyrirtækja sem þýðir aukna olíunotkun hér á landi. Það þýðir aukinn innflutning á jarðefnaeldsneyti, minni viðskiptajöfnuð þar af leiðandi, og það þýðir minni hagvöxt hjá fyrirtækjunum og allt slíkt. Þannig að þetta er, myndi ég segja, neyðarástand og ég vil benda á það að íslenskt velferðarkerfi, íslenskt dreifikerfi raforku og flutningskerfi er byggt upp af því að við höfum náð að selja til stórnotenda orkuna okkar. Þannig höfum við náð að byggja upp íslenskt velferðarkerfi. Um það verður ekki deilt. Þá verðum við að vera með augun opin fyrir því þegar við ræðum hér um efnahagsmál þjóðarinnar, fjármál þjóðarinnar, að nú í þessum töluðu orðum er hættuástand á Reykjanesskaga þar sem orkuver sem framleiðir 75 MW af raforku, ásamt heitu vatni, það heita vatn sem kemur frá því orkuveri verður ekki framleitt öðruvísi en með 200 MW af rafmagni til að hita það vatn upp eða 2 milljarða olíukostnaði á mánuði, ef það orkuver fer út er eins og það séu 275 MW að fara út af kerfinu. Við getum, held ég, ekki ímyndað okkur hvaða stærðir í hagsögunni það yrðu.

En við skulum ekki gleyma því að fyrir ekki svo mörgum árum síðan, tveimur eða þremur, ég man það ekki alveg, þegar Öræfajökull og Vatnajökull voru eitthvað að hrista sig, þá voru uppi miklar áhyggjur af því að það gæti orðið rof í virkjunum okkar á Þjórsársvæðinu þar sem yfir 60% af raforku þjóðarinnar eru framleidd. Ég veit ekki hvernig við ætlum að takast fjárhagslega á við slíkt áfall, þar sem við erum að tala um fjármál núna. Ég held að við verðum að spýta í lófana og fara í mjög mikla orkuöflun ef hér á ekki illa að fara á mörgum sviðum, fyrir velferðarkerfinu okkar, fyrir fjárhagnum okkar, fyrir atvinnulífinu og hagvexti þessarar þjóðar. Þetta er bara ein frumforsenda þess að fjárlög næstu ára gangi eftir, að hér förum við í fjárfestingu í orkuöflun.

Svo að lokum: Til þess að draga úr umsvifum hins opinbera, draga úr kostnaðinum en á sama tíma draga úr áhættunni og um leið draga úr skuldsetningu — við þurfum að greiða miklu meira niður skuldir til að draga úr vaxtakostnaði. Við þurfum að komast út úr halla ríkissjóðs. Við þurfum að komast í fjárfestingu í mikilvægum innviðum eins og ég fór inn á. Það verður hægt að gera með sölu ríkiseigna og minnkandi umsvifum hins opinbera. Þar hef ég nefnt að ríkið myndi selja stóran hlut í Isavia en Isavia borgar t.d. ekki arð þannig að þar erum við með bundna fjármuni sem auka þá áhættu ríkissjóðs ef eitthvað kemur. Ég held að við eigum að fá fagfjárfesta inn þar með okkur, við eigum enn þá í Isavia, við höfum enn þá eitthvað um það að segja, ég vil benda á það að flugbrautirnar er ekki undir Isavia, ekki í efnahagsreikningi Isavia, þannig að við fáum þar fagfjárfesta. Þá losum við um kannski allt að 100 milljarða til að nota í að greiða niður skuldir og mikilvæga innviðafjárfestingu en á sama tíma höfum við enn þá stjórn á alþjóðaflugvellinum okkar með fagfjárfestum og sú uppbygging heldur þar áfram og örugglega á hagkvæmari og skynsamlegri hátt en að ríkið sé eitt að vesenast í því.

Ég vil nefna hér að við höfum fullt af ríkisjörðum og ríkislandi sem er bara einhvern veginn fé án hirðis, vil ég meina. Ég hef alltaf sagt að ríkið sé versti landeigandinn. Þar eigum við að selja þessar eignir, fá einkaframtakið til að gera úr því verðmæti og nýta þetta og hugsa um þetta. Það er íslenski bóndinn sem hugsar hvað best um landið og græðir það og gæðir, þannig að við þurfum að hugsa um það.

Það er ein stofnun sem er komin með, held ég, fjárframlög á sjöunda milljarð, Ríkisútvarpið, á meðan það er víða föst u.þ.b. 2% hagræðing, núna 3% hagræðing, ár eftir ár, á stofnanir ríkisins til þess að reyna að fara betur með fjármunina. Það eru miklar áskoranir hjá einkareknum fjölmiðlum og bara fyrirtækjum í landinu en á sama tíma er ein stofnun sem fer einhvern veginn aðra leið, Ríkisútvarpið sem fær sína samninga verðbætta. Ég gæti nú sanngirni, það fær þá ekki launabætta heldur verðbætta en svo með fjölgun útsvarsgreiðenda þá aukast líka framlög til Ríkisútvarpsins en það kemur engin hagræðingarkrafa neins staðar á móti. Þetta einhvern veginn getur ekki gengið þannig að á meðan Ríkisútvarpið stækkar alltaf á samkeppnismarkaðnum við einkareknu fjölmiðlana og gerir þetta þá fær það ekki einu sinni hagræðingu eins og aðrar menningarstofnanir, aðrar stofnanir hins opinbera og allt niður í heilbrigðis- og félagsstofnanir og ýmislegt. Þarna er hægt að spara töluverða fjármuni og um leið bæta rekstrarumhverfi einkarekinna fjölmiðla með því að Ríkisútvarpið verði ekki alltaf stærri aðili á markaðnum.

Íslandspóstur. Ég hef margoft rætt það hér í þessum stól að eftir því sem við látum Íslandspóst fá meiri peninga í alþjónustunni versnar þjónustan; draga úr þjónustunni, hætta með alþjónustu og hætta hinu og þessu, fækka dreifingardögum. Á meðan er mikil nýsköpun og þróun í alls kyns heimsendingum og pakka- og jafnvel bréfaþjónustu þannig að við þurfum að skoða hvort við getum veitt betri þjónustu fyrir minni fjármuni úr ríkissjóði og selja bara Íslandspóst eða leggja hann niður og selja eignirnar. Það er hægt að losa um fjármuni og minnka. Þetta eru nokkur dæmi, ég gæti haldið lengi áfram um þetta og nefnt hér allar eignir ÁTVR sem eru örugglega einhver hundruð milljóna sem væri hægt að minnka, Orkusalan og ég veit ekki um allt þetta en það er miklu fleira sem er hægt er að gera og við þurfum að gera.

Eins og ég fór hérna yfir áðan, í öllum samanburði og almennt séð erum við með sterkan og öflugan ríkissjóð þar sem skuldahlutföllin lækka, afkoman hefur verið betri undanfarin ár en búist var við þrátt fyrir allar þær stóru og miklu áskoranir sem við höfum þannig að við þurfum að vera viðbúin þessum áskorunum algerlega. En við getum gert betur og það er alltaf hægt að gera betur og ég hef farið yfir nokkur atriði í því. Það eru enn þá ógnir í náttúrunni og annað slíkt sem við þurfum að vera viðbúin og geta tekist á við. En fyrst og fremst þurfum við að sýna ábyrgð fyrir heimilin í landinu og fólkið í landinu til að tryggja velferð og betri lífskjör og það er hlutverk okkar hér á Alþingi.

Svo munu koma hér frekari útfærslur á mikilvægum málum eins og varðandi stuðning við bændur síðar í þessari 3. umræðu, líka kannski í fjáraukalögunum, og varðandi stuðning við Grindavík þar sem ég vil einmitt enda, á stöðunni varðandi Grindavík. Það er líka þjóðhagslega mikilvægt að þar takist vel til í endurreisninni, að það samfélag komi öflugt og kröftugt til baka af því að Grindavík er samfélag þar sem skuldsetning hefur ekki verið mikil, hvorki hjá heimilum né fyrirtækjum. Grindavíkurbær eða samfélagið þar hefur aldrei náð að manna öll störfin. Ef ég tek bara dæmi af Bláa lóninu, þar vinna 800 manns, það eru ekki nema 150 af þeim búsettir í Grindavík. Það eru 650 sem koma utan Grindavíkur til Grindavíkur og sækja vinnu. Þetta á líka mikið við í sjávarútvegsfyrirtækjum, í orkufyrirtækjum eins og HS orku og fullt af öðru slíku þannig að þarna er verið að vinna mikið af auðlindum, eins og í sjávarútvegi þar sem stórum hluta af útflutningsverðmætum í botnfiski er landað í Grindavíkurhöfn. Stór partur af veiðigjöldunum kemur þaðan. Orkuöflunin, eins og ég hef farið inn á, heita vatnið og kalda vatnið, stærstu ferðamannastaðirnir og lengi mætti telja, þannig að þetta hefur áhrif á allt íslenskt samfélag á meðan þetta samfélag er ekki virkt. Því skiptir miklu máli að koma því á fullum krafti til baka. Grindavíkurbær var eitt það sveitarfélag sem sýndi bestu ársreikninga allra sveitarfélaga ár eftir ár og ég veit að um leið og uppbyggingin kemst þar af stað verður Grindavík fljót að komast í fyrri stöðu og farin að skaffa hér vel í ríkiskassann eins og áður. Ég hlakka til þeirra tíma en þakka um leið þann mikla stuðning sem við í samfélaginu í Grindavík höfum fengið frá Alþingi og þjóðinni allri.

###

Virðulegi forseti. Fyrir tíu dögum var Grindavíkurbær rýmdur, þar sem áður var 3.800 manna fjölskyldubær, öflugt atvinnulíf og hamingjusömustu íbúarnir. Það er ekkert sem undirbýr fjölskyldur undir flótta af sínu eigin heimili og út í fullkomna óvissu, óvissu um hvar fólk geti fundið húsaskjól, hvar hægt verði að eiga heima og vinna. Þetta er þung byrði að bera, óvissan um hvar og hvernig við höldum upp á jólin, hvaða hlutverk framtíðin ætlar Grindavík. Ég stend hérna í dag ekki aðeins sem þingmaður heldur sem stoltur Grindvíkingur. Grindavík er ekki einhver staður á landakorti heldur bæjarfélag með stórt hjarta og sál, samfélag sem hefur verið byggt upp af harðduglegu vinnusömu fólki. Að standa fyrir framan húsið sitt og horfa á skemmdir á því eftir skjálftana um leið og maður hugsar til góðir minninganna þaðan eða liggja andvaka í tímabundnu lánsíbúðinni og geta ekki svarað börnunum því hvar við munum búum í næsta mánuði — á þeim augnablikum er erfitt að sjá fyrir sér bjarta framtíð en sú framtíð mun koma, lífið heldur áfram. Það er margt gott að gerast; skólinn er byrjaður aftur en á nýjum stað, íþróttafélögin hafa opnað dyr sínar fyrir börnunum okkar, fólk og fyrirtæki hafa stutt vel við bakið á okkur.

Heyr, heyr.En við getum ekki lifað á góðvildinni endalaust. Þetta er ekki varanleg lausn. Það þarf að leysa fólk úr snörunni. Húsnæðis- og heimiliskostnaður okkar er að margfaldast. Allur sparnaðurinn er bundinn í heimilum okkar og húsin eru ónothæf. Það þarf að frysta húsnæðislánin strax og ríkið þarf að gera fólki kleift að kaupa sér annars staðar með sérstökum hamfaralánum sem við endurgreiðum þegar við fáum að snúa aftur til Grindavíkur sem getur verið eftir marga mánuði eða ár. Við verðum alltaf Grindvíkingar og þegar sá tími kemur munum við taka saman höndum við að endurbyggja Grindavík sterkari en nokkru sinni fyrr. Til þess að svo megi verða þurfum við skjóta og góða afgreiðslu okkar mála  vegna þess að því lengri sem óvissan um búsetu verður þeim mun verri verða afleiðingarnar af atburðinum, bæði með tilliti til heilsu fólks og fjárhagslega.

###

Virðulegi forseti. Ég þakka hv. þingmanni fyrir. Þetta eru skemmtilega heimspekilegar umræður sem við eigum hér um þetta. Ég held einmitt að það sé mjög erfitt að mæla list út frá hlutlægum mælikvörðum. Meira að segja þeir sem eru búnir að verja ævi sinni í að meta list og annað — hvernig er hægt að segja að þessi hafi gert meira en hinn eða að þessi listgrein sé mikilvægari en hin?

Þótt ég hafi tekið þátt í störfum hv. allsherjar- og menntamálanefndar hef ég aldrei samþykkt viðbót við heiðurslaun listamanna. Kannski einu sinni — ég á eftir að kanna betur hvernig það endaði — þegar það var hálfgerð þjóðstjórn eftir kosningar. Annars hef ég ekki tekið þátt í þeirri afgreiðslu. Þá vorum við með fjöldann allan af mjög virðulegu listafólki á lista. Það komu tilnefningar og fjöldi fólks kunni að meta list þeirra og voru allir verðir þess. Af langri setu minni í allsherjar- og menntamálanefnd hef ég komist að því að pólitíkin innan listageirans er mun meiri en hér við Austurvöll. Hún er mjög mikil; af hverju sviðslistirnar fá minna en bókmenntirnar og af hverju bókmenntirnar fá minna en textahöfundar o.s.frv. Hv. þingmaður þekkir þetta verandi úr listageiranum. Hvað varðar þá sem uppfylltu skilyrðin var mikið rifist um þetta: Það er enginn úr þessari listgrein og þess vegna á hann að fá frekar en hinn. Hinn sem var búinn að uppfylla öll skilyrði og gera mikið fyrir sjálfsmynd þjóðar komst ekki að af því að svo margir aðrir voru búnir að gera það líka, eða að hann var ekki af réttu kyni og fleiri voru af öðru kyninu. Við erum því hvort sem er í vandamálum með þetta.

###

Virðulegi forseti. Ég þakka hv. þingmanni fyrir afar góða ræðu. Hún var mjög áhugaverð og velti upp þeim álitamálum sem maður hefur í þessu og var vel gerð. Það eru nefnilega nokkrar stórar spurningar í þessu sem mér finnst vera svolítið erfitt að nálgast og finna svör við. Hv. þingmaður talaði um sjálfsmynd samfélagsins og ég get algerlega tekið undir að list skiptir miklu máli þar og við berum öll mjög mikla virðingu fyrir listum og mikilvægi þeirra, eins og við gerum líka fyrir íþróttafólki og afreksíþróttafólki sem nær að sameina þjóðina á bak við sig. Margir listamenn hafa haft áhrif á líf mitt þó að ég sé ekki mjög djúpt í listinni og listaheiminum og hef kannski meira verið á öðrum vettvangi. Ég hugsa að það samfélag sem er á svipuðum stað og ég, sem nýt þessara frægu listamanna í gegnum ýmsa viðburði á mínum lífsferli — ég horfi svolítið öðruvísi á það hvaða listamaður er mikilvægur minni sjálfsmynd heldur en hvernig akademían eða fagfólkið lítur á það. Þess vegna finnst mér svolítið erfitt að skilja hvernig hægt er að koma hér upp og segja að það sé hægt að meta hvaða list það er sem hefur haft hvað mest áhrif á sjálfsmynd þjóðar, að fagfólk hafi eitthvert meira vit eða skoðun á því en ég. Mér finnst þetta svolítið eins og að fá fagmenn til þess að segja hvaða stjórnmálaflokkur eigi að fá þá virðingu að vera settur á einhver heiðurslaun fyrir áhrif sín á samfélagið og sjálfsmynd þjóðar út á við.

###

Virðulegi forseti. Ég skynja það nú að við hv. þingmaður erum algjörlega sammála um að það er mikilvægt að heiðra listamenn og listafólk. En  hvort að heiðurslaun séu akkúrat rétta leiðin til þess, þar greinir okkur á, eða þessi takmörkun á því að heiðra að hámarki 25. Sá sem fer einu sinni inn á listann hefur hingað til ekki farið út af honum aftur nema þegar viðkomandi andast. En við þekkjum samt hér  í þessum sal að það  er misjafnt hvernig aðdragandinn er að því hvernig  valið er á listann. Þar hafa þessi sjónarmið komið fram og það hefur verið kallað, held ég,  í þessa fagnefnd  alveg síðan 2016 eða 2017. Þá er  ekkert síður pólitík innan listaheimsins  en hér inni á Alþingi, ef ekki meiri, varðandi hvaða listgreinar eiga fulltrúa þar inni. Og svo koma að sjálfsögðu kynin og aðrar breytur þar inn í. Við höfum oftar en ekki fengið mikið af tölvupóstum og skeytum, bæði frá listamönnunum sjálfum og frá stjórnmálaflokkum eða frá fólki innan þeirra sem tala fyrir einstaka listamönnum og við vitum alveg að það er mjög mikil pólitík á bak við þetta kerfi þó að við séum með þessa nefnd og hún hafi verið kölluð til. Það er líka pólitík innan listaheimsins varðandi hvernig valið er í nefndina, hvernig listgreinarnar er metnar, virðing á milli listgreina. Þetta þekkjum við allt hér sem höfum fylgst með þessu ferli um langan tíma.

###

Virðulegi forseti. Ég þakka hv. þm. Loga Einarssyni fyrir hans ræðu  í þessu máli. Ég get tekið undir margt í ræðunni en það var annað sem mér fannst kannski ekki alveg vera í takti við það frumvarp sem ég var að leggja hér fram. Ég byrja á að spyrja hv. þingmann hvernig hann fékk það út að ég væri að blanda þessum tveimur málum saman, af því að ég reyndi, bæði í greinargerðinni með frumvarpinu og í máli mínu, að segja að þetta væri einmitt sitthvor hluturinn og að ég væri ekki að fjalla um starfslaun listamanna hér. Ég sagði að það væri frekar  að þróa þau áfram til að styðja við unga og nýja listamenn og annað slíkt.

Ég get tekið undir mikilvægi listarinnar og fjölbreytni hennar. Í þessu frumvarpi er ekki neitt gert til þess að draga úr aðkomu ríkisins að listsköpun eða mikilvægi listar í landinu, langt í frá. Það er bara erfitt að svara þeirri spurningu að þó að við viljum heiðra okkar virðulega, góða og mikilvæga listafólk, hvernig það réttlætir það að viðhafa kerfi þar sem aðeins að hámarki 25 útvaldir af Alþingi fá heiðurslaun en  allir hinir sem eru að gera það svo gott — ég hugsa að listgreinarnar séu örugglega fleiri en 25.  Hvernig er þá hægt þá að réttlæta slíkt kerfi sem var búið til á öðrum forsendum í staðinn fyrir að opna hugann og sjá hvernig við getum heiðrað fleira af okkar góða listafólki?



###

Virðulegi forseti. Hér ætla ég að mæla fyrir frumvarpi mínu til laga um brottfall laga um heiðurslaun listamanna, nr. 66/2012.

Lög nr. 66/2012 fólu í sér að árlega voru 25 listamönnum veitt heiðurslaun í fjárlögum og námu þau sömu upphæð og starfslaun listamanna á hverjum tíma. Eftir sjötugt námu þau hins vegar 80% af starfslaunum til samræmis við eftirlaunarétt annarra stétta.   Með frumvarpinu er lagt til að lög um heiðurslaun listamanna, nr. 66/2012, verði felld brott. Þó verði tekið tillit til réttinda þeirra sem hafa nú þegar hlotið heiðurslaun á grundvelli laganna. Því er talið rétt að þeim sem nú þegar hafa á einhverjum tímapunkti hlotið heiðurslaun samkvæmt ákvæðum laganna verði greidd heiðurslaun til æviloka og mun Alþingi ekki hrófla við þeim hópi listamanna. Þó getur enginn listamaður sem ekki hefur áður hlotið heiðurslaun haft réttmætar væntingar um að hljóta heiðurslaun samkvæmt lögum um heiðurslaun listamanna, enda er það undir Alþingi komið hverju sinni hverjir hljóta heiðurslaun.

Heiðurslaun listamanna eru í eðli sínu frábrugðin starfslaunum listamanna samkvæmt lögum um listamannalaun, nr. 57/2009 og er mikilvægt að hafa þennan skýra mun á að hér er aðeins fjallað um brottfall heiðurslauna listamanna en ekki starfslauna listamanna enda sitthvort markmið og algerlega sitthvor virknin í þessum tvennu lögum.

Í lögum um listamannalaun kemur skýrt fram í 1. gr. að tilgangur þeirra sé að „efla listsköpun í landinu“, sem sagt starfslaununum, en slíkan tilgang eða markmið er ekki að finna í lögum um heiðurslaun listamanna. Í raun virðast lögin ekki hafa neinn eiginlegan tilgang annan en að veita afmörkuðum hópi listamanna föst mánaðarlaun fyrir vel unnin störf á sviði lista, enda er ekki gerð krafa um nokkurs konar vinnuframlag frá þeim sem þiggja heiðurslaun eftir að launin eru veitt. Markmið laganna er því ekki að efla þá sem hljóta heiðurslaunin í listsköpun sinni, enda eru heiðurslaunaþegar yfirleitt komnir á eftirlaunaaldur og oft hættir allri listsköpun. Það er náttúrlega ekki algilt  af því að listin fer aldrei úr listamanninum, það er nokkuð ljóst. Þess utan geta listamenn ávallt sótt um starfslaun listamanna á grundvelli laga þar um, óháð aldri, og geta því þeir listamenn sem komnir eru á eftirlaunaaldur og enn að störfum aflað sér tekna með þeim hætti.

Heiðurslaun listamanna virðast því ekki bera neinn samfélagslegan ávinning, enda er það ekki markmið laganna. Eðlilegt verður að telja að samfélagslegur ávinningur sé forsenda fyrir fjárútlátum hins opinbera til íþrótta, lista og menningar almennt. Í tilviki heiðurslaunanna er tilgangur þeirra einungis að heiðra afmarkaðan hóp listamanna sem talinn er hafa skarað fram úr á starfsævi sinni. Færa má rök fyrir því að það sé vel til fundið að heiðra slíka listamenn með einhverjum hætti, en þá væri réttara að gera það með öðrum hætti en föstum launum á kostnað ríkissjóðs. Lengi vel var litið á heiðurslaun listamanna sem eins konar ellilífeyri sem átti að tryggja eldri listamönnum fjárhagslegt öryggi á efri árum. Slík sjónarmið eiga þó ekki við í dag þar sem almannatryggingakerfið tryggir listamönnum jafnt sem öðrum ellilífeyri.   Þegar ákvörðun er tekin um að veita tilteknum listamanni heiðurslaun liggur nánast ekkert hlutlægt mat þar að baki og svo gott sem eingöngu unnt að ákveða hverjir séu þess verðugir að hljóta heiðurslaun á grundvelli huglægs mats. Í ljósi þess að list getur oft verið pólitísk, til að mynda ádeilur á einstaka stjórnmálamenn eða flokka, má líta svo á að óheppilegt sé að hinir sömu stjórnmálamenn og eru skotspónn ýmissa listamanna ákveði hverjir skuli hljóta heiðurslaun, enda getur það hæglega haft í för með sér að ákvörðunin verði ekki tekin út frá listrænni arfleifð manna heldur pólitískum skoðunum þeirra.   Jafnframt er ferlið í kringum úthlutun heiðurslauna ógagnsætt og oft vandséð hvaða rök liggja að baki vali á listamönnum á heiðurslaunalistann. Slík framkvæmd er til þess fallin að varpa skugga á heiðurslaunafyrirkomulagið og vekur upp efasemdir um fagleg vinnubrögð við úthlutun heiðurslauna.

Ég vona að við getum fengið hér málefnalega og góða umræðu um þetta frumvarp og það fari til þóknanlegrar meðferðar í virðulegri allsherjar- og menntamálanefnd þar sem  fjallað verður um þetta. Ekki væri verra að það tækist  sátt um það hvort við fyndum  eitthvað annað kerfi til að heiðra okkar góðu listamenn   en með því að samþykkja heiðurslaun fyrir þá frá Alþingi sem, eins og hér kom fram, eru að hámarki 25 í hvert skipti. Þessi heiðurslaun eru því mjög takmörkuð auðlind. Frekar ætti að horfa á það hvernig við eflum nýja, unga listamenn enn meira og finna góða leið til að heiðra okkar góðu listamenn samt sem áður, sem ég tel að sé mjög gott mál. En ég held að  vegna breyttra aðstæðna, eins og ég kom inn á;  við höfum almannatryggingakerfi og eftirlauna- og lífeyrissjóðskerfi eru allt önnur og annað slíkt, sé kominn tími til að finna nýja leið í þessum efnum.

###

Virðulegi forseti. Ég tek 100% undir með hv. þm. Jóni Gunnarssyni sem mælti hér áðan. Ég vil líka nefna það að við ætlum að ræða þetta í Valhöll klukkan fimm í dag, almenningssamgöngur strax. Það er mikilvægt að efla þær, við getum ekki beðið.

En ég ætla að tala hér um alvarlega stöðu landbúnaðarins og minna þá  á annan viðburð sem er í Salnum í Kópavogi á morgun þar sem ungir bændur standa fyrir umræðu um landbúnaðarmál, sem ég tel gríðarlega mikilvægt. Ég bið þingheim  að hugsa um Ísland án landbúnaðar. Hvernig land væri það ef við hefðum ekki öflugan landbúnað? Ég held að fæðuöryggi væri þá ekki tryggt hér á landi og það er það kannski ekki enn þann dag í dag, en það væri þó enn verri staða þannig að við þurfum að huga að því að gera eins og allar þjóðir gera, þær verja sína framleiðslu. Allar þjóðir vilja hafa sem mesta framleiðslu í sínu landi. Það er umhverfisvænt, það er líka efnahagslega mikilvægt. Við þurfum að hafa þetta tvennt í huga; að verja innlenda framleiðslu og tryggja fæðuöryggi. Því er mikilvægt að við förum ekki í einhverja slagorðasamkeppni og sleggjudóma hér í umræðu um alvarlega stöðu bænda, heldur hugsum í lausnum: Hvernig getum við fundið varanlegar lausnir í að bæta rekstrarumhverfi íslenskra bænda og stöðu þeirra þjóðinni til heilla? Það skiptir mjög miklu máli. Það er ekki einhver ein lausn eða einhverjar háar peningagreiðslur sem leysa þetta. Við þurfum að auðvelda þeim leiðir til hagræðingar og við þurfum að hjálpa þeim til fjárfestinga enda höfum við sett miklar kröfur á þau í dýravelferðarmálum, sem bændur  fagna vissulega. En það kostar fjárfestingu og annað slíkt. Við erum best í heimi þar eins og annars staðar og þeirri stöðu viljum við halda. Íslenskur landbúnaður með gott fæðuheilnæmi og góða dýravelferð er landbúnaður sem við eigum að styðja við.

###

Virðulegi forseti. Ég þakka hæstv. ráðherra fyrir svörin og lýsi mig bara tilbúinn til þess að taka frekari umræðu um það hvað hefur verið gert og hvað það er þá sem hrindir verktökum frá því að bjóðast til að byggja flugstöð í Reykjavík og hvort það hafi einhvern veginn verið sett almennilega í útboð sem verkefni. Ég hlakka bara til þeirrar vinnu og við förum betur yfir það í vinnslu nefndarinnar. Ég held nefnilega að flugvellirnir og fjárfesting í þeim, sem lítur miklu bjartara út núna eftir að varaflugvallargjaldið kom fram, að þar verði einmitt svipuð þróun og með hafnirnar, að það fari að verða meiri not fyrir flugvellina, að það fari að verða hægt að markaðssetja þá fyrir ýmsa starfsemi og annað slíkt. Ég tek líka undir með hæstv. ráðherra að lausnirnar eru þarna. Við getum alveg stoppað í þetta gat eins og við þurfum að gera til að setja ásættanlegt fjármagn í samgönguframkvæmdir. Því fagna ég því fyrsta skrefi sem er komið núna að setja kílómetragjald á rafbíla. Svo þurfum við bara að einfalda kerfið, fara almennt í þessi notkunargjöld af umferð og klára þá útfærslu ásamt því að vera með sérfjármögnun á einstaka samgönguframkvæmdum þar sem þú nýtur góðs af því að fá öruggari og greiðari samgöngur og eðlilegt að greiða fyrir það. Svo í þriðja lagi, eins og ég ræddi hér í sérstakri umræðu í gær, þá er fullt af eignum ríkisins sem eru kannski ekki að skila ríkinu miklum arði eða viðbótarþjónustu með því að vera í ríkiseigu. Það er um að gera að losa um þær eignir og breyta þeim í þessa samfélagslega mikilvægu innviði. Með þessum þremur leiðum tel ég ekkert mjög flókið að brúa þetta gat sem við horfum fram á í samgöngumálum.

###

Virðulegi forseti. Ég þakka hæstv. ráðherra fyrir þetta innlegg og tek heils hugar undir með honum. Hafnabótasjóður og hafnirnar eru einmitt svo gott dæmi um það hvernig, þegar við höfum fjármagnið, hægt er að skapa innviði sem gefa svo margfalt til baka. Þetta eru innviðir sem sýna að þessi grunninnviðauppbyggingarjafna gengur svo vel upp. Ef við fjárfestum í þessum innviðum þá erum við að fjárfesta í frekari atvinnusköpun, frekari verðmætasköpun og það kviknar svo mikið líf í kringum þessar framkvæmdir.

Hæstv. ráðherra kom einmitt inn á það líka að það væru nefnilega nokkrir hafnarsjóðir sem væru ekki inni í þessu af því að þeir stæðu undir sér sjálfir. Það er svolítið það módel sem ég væri til í að sjá miklu víðar í samgöngukerfinu að gæti gengið upp. Þá er ég að horfa t.d. til fleiri hafna sem eru að fara að stunda inn- og útflutning og annað slíkt og þessa þjónustu, sem er þá líka ferðaþjónusta og við laxeldi og fleira, hvort ekki séu fjárfestingartækifæri þá fyrir aðila á markaði þar og hvort við gætum ekki séð þetta módel  í auknum mæli í einstaka samgönguframkvæmdum hér innan höfuðborgarsvæðisins og mögulega eins og Sundabrautin er hugsuð. Ef við sjáum göng undir Setberg í Hafnarfirði og fleiri göng, göng undir Öskjuhlíð, sem var einu sinni rætt hér um, hér á höfuðborgarsvæðinu þá erum við alltaf með 20.000 bíla eða fleiri á dag í gegnum slík mannvirki sem gætu þá algerlega staðið undir sér sjálf án aðkomu ríkisins. Ég held að Færeyingarnir séu að ná þessu markmiði oft ef það eru 5.000 bílar á dag.

###

Virðulegi forseti. Ég þakka hæstv. ráðherra fyrir sína yfirferð hér yfir þingsályktunartillögu um samgönguáætlun. Ég byrja alltaf ræður mínar um þessa tilteknu tegund þingskjals með því segja að samgöngumálin séu stærsta velferðarmálið í mörgu tilliti. Öflugar og greiðar og góðar og öruggar samgöngur skila okkur auknum hagvexti með hagkvæmari rekstri fyrirtækja og heimila. Það er sá hagvöxtur sem gerir grundvöllinn að því velferðarkerfi sem við búum við. Öflugar og greiðar og öruggar samgöngur tryggja líka öryggi og draga úr slysum og auka öryggistilfinningu fólks, tryggja jafnrétti, eru mikilvægt byggðamál, tryggja búsetufrelsi og lengi mætti telja. Því er mjög mikilvægt að okkur takist vel til við gerð samgönguáætlunar, fjármögnun hennar og fjármögnun samgangna almennt og allt það skipulag sem þeim tengist. Það er gríðarlega mikilvægt.

Við getum kannski rætt einmitt um forgangsröðun fjármuna, hvort við höfum forgangsraðað nægilega mikið í samgönguinnviðina. Ég tek undir með hæstv. ráðherra að við þurfum að ræða það hér alvarlega, af því að við erum fjárveitingavald líka, hvernig við erum að forgangsraða peningunum. Við höfum verið að forgangsraða undanfarin ár í velferðarkerfið okkar, í heilbrigðiskerfið og almannatryggingar og félagslegan stuðning og annað sem skiptir miklu máli en við þurfum líka öflugar samgöngur til að búa til meiri tekjur fyrir þau kerfi. Þannig að það er svolítið úr vöndu að ráða hjá okkur í því.

Mig langar líka til að leggja áherslu á hvað það er rosalega margt undir þegar við ræðum um samgönguáætlun og samgöngurnar. Það sem kannski fær mestu umræðuna og fer mest fyrir er vegakerfið sjálft sem er gríðarlega stórt og viðamikið. Við erum fámenn þjóð en stórt land. Inni í því eru brýrnar, allar einbreiðu brýrnar okkar og þær brýr sem eru orðnar gamlar og eru að flæða í burt eða annað slíkt. Jarðgöngin eru einnig hluti af þessu. Svo erum við með marga mjög mikilvæga vegflokka eins og tengivegina. Svo erum við með styrkvegi eða sveitarfélagsvegi eða héraðsvegi og svo náttúrlega stofnbrautirnar sjálfar. Þannig að það er strax þarna af mjög miklu að taka og svokölluð innviðaskuld úti um allt land.

Hafnirnar eru gríðarlega mikilvægar. Þar hefur tekist vel til að bæta í eftir að það varð algjört hrun í Hafnabótasjóði eftir hrun og erum við bara að komast á mjög gott ról. Vil ég fagna því og þakka fyrir að þar gengur okkur vel. Þar undir eru ekki bara hafnir, það eru líka dráttarbátar og skjólgarðar og annað slíkt. Þær hafnir sem við höfum sett fjármagn í á undanförnum árum, eins og t.d. í Þorlákshöfn, hafa sýnt hvað það fylgja mikil efnahagsleg umsvif bara strax í kjölfarið. Þetta eru alveg skýrustu dæmin um það hvernig það að fjárfesta í þessum grunninnviðum borgar sig strax.

Við erum með inni í samgönguáætlun flugvellina sem eru gríðarlega mikilvægir um allt land. Þar þarf að gera mikið grettistak í að viðhalda þeim. Nú erum við komin með varaflugvallargjald og horfir því til betri vegar. Mig langar að ræða það aðeins í þessu, og geri það bara núna, að mér þykir miður að við séum að setja fjármagn í byggingu flugstöðvar í Reykjavík sem ég held að sé hægt að gera á einkamarkaði. Ég fagna því að það sé haldið áfram að koma flugstöð af stað, það er gríðarlega mikilvægt. En ég held að önnur fasteignafélög séu tilbúin að bjóða í það að byggja þessa flugstöð og reka hana án þess að við séum að taka frá öðrum mikilvægum innviðum eins og flugvellirnir eru. Þetta þurfum við að skoða með fleiri framkvæmdir og mögulega á fleiri stöðum; með hafnarframkvæmdir og annað slíkt.

Allar almenningssamgöngur eru inni í þessu, hvort sem það er flug, ferjusiglingar eða strætó. Það er gríðarlega mikilvægt að okkur farnist vel í að byggja upp almenningssamgöngur um allt land þannig að byggðirnar njóti góðs af því og ferðamenn geti nýtt sér það og höfum við engan tíma til að bíða eftir þeirri uppbyggingu. Við höfum séð að með breyttu búsetumynstri hefur  þétting byggðar skapað mikla dreifingu byggðar, þannig að íbúarnir á höfuðborgarsvæðinu fara núna alltaf lengra og lengra út í Kragann, út á Vesturland, Suðurland og Suðurnes. Mér skilst á Vegagerðinni að það sé gríðarleg aukning á notkun á strætó frá þessum kjörnum. Þannig að þetta skiptir okkur miklu máli. Svo líka bara þegar orkuskiptin eru komin í fluginu munu almenningssamgöngur í flugi verða enn mikilvægari. Við þurfum að vera tilbúin þegar þar að kemur.

Það eru sjóvarnir. Nú heyrum við mikið talað um sjóvarnir hringinn í kringum landið. Það eru nú ekki stórar fjárhæðir en ég held að við þurfum að gera vel þarna. Við erum farin að sjá íbúðarhús fara í kaf í vissum flóðum og annað slíkt. Mörg mannvirki, eins og golfvellir og annað, eru nálægt ströndinni og við verðum að gera vel í sjóvörnum.

Reiðstígarnir eru eitt sem er gríðarlega mikilvægt og þeir eru bara menningarlega sögulegir innviðir á Íslandi. Hestamannafélögin hafa gert vel þar og við gerðum bragarbót á því í síðustu samgönguáætlun og gott að það eigi að halda því áfram. Svo eru það náttúrlega virku samgöngumátarnir, hjóla- og göngustígarnir og annað slíkt.

Þetta er allt saman í sama plagginu og alls staðar er viss þörf. Við þurfum að leita svolítið leiða til þess að sjá hvernig er hægt að fara í samvinnuverkefni og einkaverkefni og fjármagna þetta og vinna þetta með aðilum til þess að ná að þjónusta þetta. Svo náttúrlega er óupptalin hjá mér öll þjónustan á vegunum og viðhaldið sem er náttúrlega í þessu og þjónustan á þessum innviðum öllum saman sem er einnig hér undir og þarf að takast á við.

Við gerðum gríðarlegt átak í tengivegunum. Við höfum rætt það mikið við gerð samgönguáætlunar og það hefur verið í áherslum ríkisstjórnarinnar varðandi Covid-framkvæmdir og fleira. Þar held ég að við þurfum meira að segja að gera enn betur. Tengivegirnir eru þar sem nú er búið að stækka; ferðaþjónustan er víða, fólk er að flytja meira út í dreifbýlið, t.d. með tilkomu ljósleiðarans og stærri vinnusóknarsvæða. Tengivegirnir verða því alltaf mikilvægari og mikilvægari. Því eru 2,5 milljarðar á ári bara langt í frá að vera nóg þar. Innviðaskuldin er orðin gríðarleg þar.

Þetta er stórt og mikið mál þannig að tíminn fer nú fljótt frá okkur hér. Mögulega kem ég bara í aðra ræðu til að ná að klára annað. Það sem ég hef líka rætt er að við þurfum að gera svolítið mikið til að forgangsröðun Alþingis og stjórnvalda gangi eftir. Ég held að við þurfum að setja meiri kraft í undirbúning framkvæmda þannig að hægt sé að fara fyrr í skipulagsmálin, fyrr í mat á umhverfisáhrifum og annað slíkt og til þess að bregðast við ef það kemur aukið fjármagn og við þurfum að bregðast við í efnahagsmálunum, eins og að framkvæma okkur út úr Covid eins og við gerðum, að framkvæmdirnar séu þá tilbúnar, að það sé þá búið að fara í umhverfismat og hönnun og að áætlanir standist. Ég tel gríðarlega mikilvægt að við ræðum það. Það eru margir vegir sem er hægt að nefna í því.

Svo langar mig að nefna annað sem ég hef svolitlar áhyggjur af og við þurfum að reyna að ná utan um í þessari vinnu. Hver er heildarmyndin? Þegar við vorum að fjármagna mest af samgönguáætlun þá var hægt að bera saman samgönguáætlun og fjármálaáætlun. Það er svolítið erfiðara núna því að hvernig ætlum við að fjármagna jarðgangaáætlun? Sú fjármögnun er ekki komin af stað. Það er samgöngusáttmálinn, það eru samvinnuverkefni, eins og vegur um Hornafjarðarós og brú yfir Ölfusá og fleira. Þannig að það eru svolítið mörg verkefni inni í áætluninni núna þar sem fjármögnunin er svolítið óljós. Við þurfum samt að halda áfram að þróa þær fjármögnunarleiðir og fleiri eins og samfélagsvegi, sem er nú þingmál hér fyrir þinginu, og svo mætti lengi telja.

Ég hlakka mikið til þessarar vinnu hér í þinginu og að við finnum saman lausnir til að byggja upp þessa mikilvægu grunninnviði og kannski er hægt að horfa til þeirrar vinnu sem við ræddum hér í gær í sérstakri umræðu um að breyta ríkiseignum í þessa innviði.

###

Virðulegi forseti. Ég þakka fyrir þessa umræðu. Það voru töluvert meiri tilfinningar í henni en ég bjóst við en það er nú bara eins og það er. Þetta er mikilvæg umræða að taka. Ég lagði einmitt áherslu á það í mínu innleggi að nefna þær eignir sem væri hagkvæmt fyrir ríkið að losa sig við af því að þær væru að auka áhættuna og væru ekki að borga mikinn arð til ríkisins — og ég tók þar sérstaklega dæmi — og setja það einmitt í innviði sem eru þjóðhagslega mikilvægir. En ég var ekki að leggja til að selja þjóðhagslega mikilvæga innviði, alls ekki. Einmitt þeir innviðir sem ég lagði til, eins og samgöngur, betri samgöngur, þær eru taldar eitt besta jafnréttistól sem hægt er að gera. Það eykur jafnrétti hvað mest.

Ég tel að við höfum verið að fara inn á allar þessar megináherslur sem hafa komið hérna fram. Ég kannast ekki við það sjálfur að hafa nokkurn tímann sett á dagskrá sölu grunninnviða eins og Landsvirkjun og það hefur ekki verið heldur á dagskrá hjá Sjálfstæðisflokknum. Það voru ótrúlega margir sem komu inn á það en það hefur ekki verið hér til umræðu. Við höfum samt marga góða sögu að segja í þessu. Við höfum verið, eins og kom fram hjá hæstv. fjármála- og efnahagsráðherra, að losa um eignir í fjármálafyrirtækjum sem eru á við heilan Landspítala. Þar er bara þessi beina tenging á milli. Salan á Landssímanum á sínum tíma var hér nefnd og alltaf talað um það eins og það hafi mistekist en þar fengum við mikla fjármuni fyrir kerfi sem er búið að úreldast, held ég, þrisvar sinnum síðan þá. Það hefði verið verðlaust kerfi í dag. Það er enginn að nota koparinn lengur. Það er búið að byggja upp ljósleiðara, 3G og núna 4G og 5G á leiðinni. Sem betur fer seldum við það og fyrir vikið er fjarskiptasamband á flestum heiðum landsins og þjóðvegum sem var borgað fyrir með Símapeningunum og ríkissjóður skuldaði minna þegar efnahagshrunið kom. Svona mætti lengi telja. En ég þakka kærlega fyrir þessa umræðu.

###

Virðulegur forseti. „Hvernig nýtum við eigur þjóðarinnar sem best fyrir þjóðina sjálfa?“ er spurningin sem við ræðum hér í dag. Ég vil byrja á að þakka hæstv. fjármála- og efnahagsráðherra fyrir að koma til þessarar umræðu.

Ísland er velferðarsamfélag sem sést best á því að hver mælikvarðinn á fætur öðrum sýnir að Ísland sé best í heimi og að hvergi sé betra að búa en hér á landi. Enn stöndum við þó frammi fyrir ýmsum áskorunum svo að við getum hlúð að velferð íslensku þjóðarinnar og einstakra hópa sem þarf að hlúa betur að. Sterkir og öflugir innviðir skipta þar mestu máli til að við getum gert enn betur, gert gott velferðarkerfi enn betra, leyst áskoranir.

Grunninnviðir eru samgöngu-, orku- og fjarskiptainnviðir. Allt eru þetta innviðir sem tryggja aukið öryggi í daglegu lífi, auka frelsi til búsetu, auka hagkvæmni, bæði við heimilis- og atvinnurekstur, og eru síðast en ekki síst grunnurinn að aukinni verðmætasköpun í atvinnulífinu sem eykur hagvöxt og lengi mætti telja áfram. Þessir innviðir gefa okkur aukið svigrúm til að gera betur fyrir fólkið í landinu. Þetta eru einmitt þeir innviðir sem við sjáum verða fyrst fyrir skaða í þeim löndum þar sem nú geisar stríð. Það er hörmulegt að þurfa að horfa upp á þá eyðileggingu sem þar fer fram þegar þær þjóðir þurfa einmitt á uppbyggingu þessara innviða að halda til að tryggja öryggi sitt og velferð. Líkt og Marshall-aðstoðin studdi við uppbyggingu innviða á Íslandi á árunum eftir seinni heimsstyrjöldina mun þurfa álíka stuðning í þeim löndum þar sem nú ríkir stríð til þess að byggja upp þá innviði sem þar hafa orðið eyðileggingunni að bráð.

Töluverð innviðaskuld hefur safnast jafnt og þétt upp á Íslandi. Fólksfjölgun hefur orðið, ferðaþjónustan hefur byggst upp sem heilsársatvinnugrein, samhliða orkuskiptum hefur eftirspurn eftir orku stóraukist og framleiðsla til útflutnings hefur aukist um allt land, svo að nokkur dæmi séu nefnd. Því er spurningin: Hvernig byggjum við upp ofantalda innviði með skuldsettan ríkissjóð? Í mínum huga og í huga okkar í Sjálfstæðisflokknum skiptir mestu að fara eins vel með opinberar eigur og opinbert fé og hægt er. Þetta eru jú ekkert annað en skattpeningar okkar sem búum í þessu landi. Því tel ég mikilvægt að við veltum við hverjum steini varðandi þær eignir sem ríkissjóður og þjóðin á og sjáum hvort við séum að láta þær eignir vinna eins vel fyrir þjóðina og hægt er. Ríkið er jú einn stærsti eigandi og rekstraraðili á flestu og um leið, að mínu mati, einn sá versti.

Þar er ég að hugsa um ríkið sem fasteignaeiganda, sem rekstraraðila í sölu á vöru og þjónustu, sem framkvæmdaraðila fasteigna og innviða og sem landeiganda. Ég hef oft sagt í þessum ræðustól áður: Ríkið er versti landeigandinn. Sem dæmi vil ég nefna að í nýliðinni kjördæmaviku hittum við þingmenn Suðurkjördæmis fjölda sveitarfélaga sem höfðu öll sömu söguna að segja, að þau væru með áhugasama aðila um nýtingu opinbers lands til atvinnu og verðmætasköpunar sem sveitarfélögin voru áfram um að gengi eftir. En enginn þessara aðila sem voru í viðræðum við sveitarfélögin vildi vera undir ríkisvaldinu kominn með sína uppbyggingu. Um leið gekk ekkert hjá einu sveitarfélaginu að semja við ríkið um afnot eða kaup á ríkislandinu. Á meðan er ríkislandið ónotaður mói sem skapar engin verðmæti fyrir íslenska þjóð. Sömu sögu hafa bændur og aðrir einstaklingar um land allt að segja vegna þeirra fjölda bújarða sem ríkið á, að ekki sé nú talað um þjóðlendurnar og friðlýst svæði. Ég trúi því ekki að ríkið vilji eiga allt þetta land til að drepa allt frumkvæði einstaklinganna í dróma. Viljum við ekki frekar koma þessu landi í opinberri eigu í vinnu til verðmætasköpunar og innviðauppbyggingar?

Fasteignir eru annað dæmi. Við heyrum ítrekuð dæmi um að viðhaldskostnaður og kostnaðarsamar endurbætur á opinberu húsnæði, hvort sem það eru hjúkrunarheimili, skólar eða aðrar stofnanir ríkisins, hvort sem það eru endurbæturnar eða nýframkvæmdirnar, fari allt of langt fram úr kostnaðaráætlun. Svo eru það að opinberu fyrirtækin; Isavia, fjármálafyrirtækin eins og Íslandsbanki, Íslandspóstur, Orkusalan, ÁTVR, Ríkisútvarpið og áfram mætti telja. Þarna eru töluverðar eignir bundnar inni sem skapa ríkissjóði aukna áhættu en skila ríkissjóði litlum sem engum arði. Isavia, sem er líklega metið á rúmlega 200 milljarða, borgar t.d. ekki arð til ríkissjóðs. Þar eru miklar framkvæmdir í gangi og það eykur fjárhagslega áhættu ríkissjóðs sem eins eiganda fyrirtækisins. Væri ekki ráð að losa um 100 milljarða út úr þessu fyrirtæki og greiða upp skuldir, þá annars vegar innviðaskuldir og hins vegar fjárhagslegar skuldir ríkissjóðs? Þá færi þessi eign að skila okkur arði í gegnum minni fjármagnskostnað og aukna verðmætasköpun í gegnum betri innviði.

Því hef þessa umræðu hér í dag og vonast eftir góðum umræðum um hana.

###

Virðulegi forseti. Ég þakka hv. þingmanni fyrir andsvarið og fyrir að gefa mér tækifæri til að ræða þetta mikilvæga mál, aðkomu sveitarfélaga að orkuöflun. Ég held að það sé nú kannski stóra vandamálið að það er of mikið af löggjöf. Lögin eru bara orðin allt of mörg og flókin og flækjast fyrir í þessu. Við höfum verið að nýta okkar náttúru og hálendið í marga áratugi, ef ekki hundruð ára, í orkuöflun og samt eigum við þetta glæsilega ósnortna hálendi og lengi mætti telja. Það er af því að fólkið sem býr í samfélögunum, í sveitarfélögunum og við hálendið, kann með þetta að fara. Því held ég að við eigum að treysta sveitarfélögunum fyrir þessu í gegnum skipulagsvaldið sitt. Ég skynja ekki annað en að nánast undantekningarlaust séu flest sveitarfélög á landinu hlynnt orkuöflun í sínum bakgarði og vilji að sjálfsögðu njóta ávinnings af sínum virkjunum, þá í gegnum fasteignagjöldin eða eftir einhverjum öðrum leiðum. Ég tek heils hugar undir með þeim í sveitarfélögunum; að sjálfsögðu á meira af tekjunum, þeirri verðmætasköpun sem verður við orkuöflunina, að verða eftir í því samfélagi sem hefur orkumannvirkin innan sinna marka og áhrifasvæða og þarf að undirbúa þetta og allt slíkt. Að sjálfsögðu eigum við að gera það. Við eigum líka að treysta þeim í auknum mæli til að ákvarða orkuöflunina. Ég held að þeim sé vel treystandi til þess. Þau skilja það svo vel að orkuöflunin skapar aukin tækifæri. Við lærðum í umhverfis- og samgöngunefnd þegar við vorum að ræða um rammaáætlun 3 og grænbókina og fleira að það voru sveitarfélögin sem kölluðu mest eftir aukinni orkuöflun af því að það myndi treysta byggðir landsins mest.

###

Virðulegi forseti. Ég þakka hv. þingmanni fyrir andsvarið. Kannski byrja ég á að upplýsa að ég er enn þá í umhverfis- og samgöngunefnd, þó að ég sé ekki formaður lengur, og er einnig í fjárlaganefnd, svo að það sé á hreinu.

Umræðan hér snýst dálítið um orkuöflun og hvernig hún fer fram. Það er hægt að fara í orkuöflun á mjög fjölbreyttan hátt. Það verður kannski með því að stjórnvöld setji sér skýra stefnu um að fara í orkuskipti. Af því að við höfum verið að tala hér um loftslagsmál þá eru orkuskiptin besta leiðin, myndi ég halda. Orkuskipti eru ekkert annað en það að skipta um orkugjafa. Við höfum þá aðgengi að þessum orkugjafa sem er hægt að fara í í gegnum rafmagn á fjölbreyttan hátt. Það þurfum við að gera og það er hægt að gera með vatnsaflsvirkjunum, jarðvarmavirkjunum, vindorkuvirkjunum, smávirkjunum, sjávarfallavirkjunum, sólarsellum, vindtúrbínum á heimilum og lengi mætti telja, líka með öflugra flutningskerfi þannig að við séum að spara orkuna, draga úr orkutapi og stilla orkunotkunina og aflþörfina og allt saman. Við þurfum að hafa þetta allt saman undir í þessu og forgangsraða orkunotkuninni í þau verkefni sem koma loftslagsmálum og náttúruvernd og efnahag okkar best og að sjálfsögðu tryggja orkuöryggi íbúanna sem þurfa nú bara brot af þeirri orku sem við framleiðum. Þannig að ég held að við getum öll verið sammála um að taka frá orku í það. Ef við setjum þessa skýru stefnu um að við ætlum að gera þetta svona, hvað gerist þá? Þá koma allir með okkur; nýsköpunarsamfélagið, háskólarnir og atvinnulífið. Atvinnulífið er að vísu komið langt á undan okkur. Það eina sem stoppar nýsköpun og framþróun í orkuskiptum og orkuöflun á Íslandi er einmitt orkan. Stjórnvöld gefa ekki leyfi til frekari orkuöflunar og þá stoppar þessi mikli hraði sem atvinnulífið er á.

###

Virðulegi forseti. Mér finnst ég vera komin inn í umræðu um hvort við eigum að reyna að láta alla hafa það betra eða gera alla jafn fátæka. Ég held að það sé skynsamlegast fyrir okkur sem litla þjóð í stóru landi, eyþjóð, að halda áfram að nýta öll þau tækifæri sem við getum til að nýta auðlindirnar okkar betur með því að auka framleiðsluna, án þess að ganga á náttúruna, að sjálfsögðu. Við erum frekar að hjálpar náttúrunni með aukinni orkuöflun. Hlutfallið lagast náttúrlega ef við fjölgum stoðunum. Ef við náum að byggja upp fleiri öflugar stoðir í atvinnulífinu þá lagast það hlutfall sem hv. þingmaður hefur svo miklar áhyggjur af, í staðinn fyrir að byggja nýjar stoðir og taka þá aðrar sem hafa hjálpað okkur. Stóriðjustoðin hefur að sjálfsögðu hjálpað okkur í okkar efnahag að halda stöðugleikanum, verið mjög kærkomin stoð við hliðina sjávarútveginum. Svo kemur ferðaþjónustan þar líka og við erum að byggja upp Hugverkastofuna núna. Svo þurfum við bara að halda áfram. Ég held og trúi því að orkuöflun, sem getur verið á mjög fjölbreyttan hátt eins og hv. þingmaður kom réttilega inn á, sé það mikilvægasta. Þá náttúrlega fjölgar stoðunum og vægi hverrar stoðar minnkar í staðinn fyrir að við förum að draga úr þeim stoðum sem við þó höfum náð að byggja upp. Það yrði nú algerlega til að pissa í skóinn sinn.

###

Virðulegi forseti. Ég þakka hv. þingmanni fyrir þessar spurningar. Við skulum nú fyrst hafa í huga að þessi meðaltöl um hvað við framleiðum mikið á mann segja ekki mikið um stöðuna þar sem við erum mjög fámenn þjóð í risastóru landi. Það að svona fámenn þjóð geti átt svona öfluga orkuinnviði eins og við eigum nú þegar, það er bara ein ástæða fyrir því og það er að við gerðum orkusamninga við stóriðjuna. Þannig borgaði stóriðjan virkjanirnar okkar og flutningskerfi raforku. Við gætum ekki búið við svona gott orkuumhverfi nema hafa gert þetta. Þetta kallast að þjóð sé að nýta auðlindir sínar til þess að byggja upp velferð fyrir sitt samfélag.

Það sem ég er að segja hér, með því að virkja meira, er að hafa þá þennan iðnað sem hefur farið í gegnum orkuskipti. Stóriðjan sem starfar á Íslandi hefur klárlega klárað sín orkuskipti miðað við sambærilega stóriðju í öðrum löndum. Það sem við munum bæta við með frekari orkuöflun er til þess að halda áfram að nýta auðlindir okkar og byggja upp okkar velferð og það er mest fyrir lítil og meðalstór fyrirtæki, hvort sem þau eru í tæknigeiranum, laxeldi, þörungaræktun, ferðaþjónustu og svo mætti lengi telja, en þau eru öll að kalla eftir 10–30 mW. Það er það sem við viljum halda áfram með.

Við erum enn þá að nota helling af jarðefnaeldsneyti þrátt fyrir þá miklu orkuframleiðslu sem er hér í landinu og það verður áfram gert nema við framleiðum einhvers konar aðra orku í eldsneytisgjafa, eins og vetni sem við þurfum þá að geta flutt út og flutt annað inn til landsins ef við ætlum að fara í full orkuskipti hér á landi.

###

Virðulegi forseti. Ég fagna þessari þingsályktunartillögu um stefnumótandi áætlun í málefnum sveitarfélaga og aðgerðaáætlun. Það er mjög mikilvægt að svona plagg sé gert og við tökum þessa umræðu og allt það samráð. Ég held að mesta vinnan og ávinningurinn felist kannski í undirbúningi að skjalinu og því samtali og stefnumótun og upplýsingaöflun sem fer fram við það.

Við fyrsta lestur á þessu finnst mér þetta bara vera margt mjög gott en það sem ég er kannski að fagna hér og ástæðan fyrir því að ég tek til máls undir þessum lið er til þess að fjalla um nokkur atriði varðandi málefni sveitarfélaganna og byggða landsins kannski fyrst og fremst, af því að það er mikilvægt fyrir okkur hér á Alþingi að ræða  reglulega hvernig við treystum byggð í landinu og náum þessum markmiðum sem eru hér sett fram í framtíðarsýn og meginmarkmiðum og þar held ég einmitt að „Innviðir mæti þörfum samfélagsins“ sé eiginlega lykilsetningin og þurfi varla að segja mikið meira. Ef við náum að byggja upp alla okkar grunninnviði, sem eru þá fyrst og fremst samgöngur og orkuinnviðir, sem sagt bæði í heitu og köldu vatni og rafmagni og fjarskiptum, ef þetta er í lagi þá leysist ansi mikið af því sem á eftir kemur af sjálfsdáðum og svo erum við líka með aðra grunninnviði. Þetta eru hinir fýsísku innviðir sem ég fór yfir og svo ef við erum með öflugt heilbrigðiskerfi um allt land, menntun og löggæslu en við tryggjum öryggið og menntun og aðgengi að heilbrigðisþjónustu þá munu sveitarfélögin og sérstaklega byggðir landsins og fólkið í byggðunum sjá um það að gera sveitarfélögin sjálfbær, að byggja upp öflugt atvinnulíf, fjölga störfunum.

Samgöngur eru t.d. eitt besta jafnréttistækið þannig að við erum að ná þannig jafnréttismálunum. Við erum með þessum innviðum þá að tryggja aðgengi að þjónustu óháð búsetu og aukna stafræna umbreytingu og lengi mætti telja og náttúrlega að byggja undir búsetufrelsið. Ég vildi bara koma hér og leggja áherslu á það að við missum ekki augun af mikilvægi þess að byggja upp öflugar samgöngur hringinn í kringum landið. Það truflar mig oft hvað umræðan fer oft í að það sé verið að verja háum fjárhæðum í fámennar byggðir og fyrir fáa. Það er nefnilega ekki þannig. Við erum að verja fjármunum í öfluga samgönguinnviði til að tryggja öll þessi markmið sem eru hér og þannig leysum við út gríðarlega mikil verðmæti. Það verður hagkvæmara að nýta auðlindir landsins og flytja vörur úr framleiðslunni þannig að það er hringinn í kringum landið þar sem við erum að nýta auðlindir með orkuöflun, sjávarútvegi, ferðaþjónustunni, náttúrunni, framleiða hér matvæli í öllum landbúnaðarhéruðunum og lengi mætti telja. Svo út úr þessum auðlindanýtingargreinum og framleiðslugreinum sprettur fullt af hugviti sem er svo orðið útflutningsvara í fjölmörgum fyrirtækjum sem stofnast hringinn í kringum landið og við þekkjum, og þá náttúrlega fyrst og fremst í sjávarútvegi en líka fleiri atvinnugreinum og við eigum ómæld tækifæri óleyst þarna. Því skiptir miklu máli að byggja allar byggðir landsins og að það sé gert í gegnum öfluga innviði.

En til þess að byggja upp þessa atvinnu og auka þessa verðmætasköpun þurfum við náttúrlega að fara í aukna orkuöflun. Stór partur af þessum atvinnutækifærum hringinn í kringum landið sem eiga að auka framleiðslu og útflutning þessarar þjóðar, sem á að standa undir þeirri velferð sem við viljum öll búa við og auka jafnt og þétt, byggist á því að við höfum næga orku í því. Þar eru bara óteljandi verkefni og allflest kalla á einhvers konar orkunotkun sem við viljum hafa græna og innlenda.

Fjarskiptin hafa verið að byggjast upp og það hefur bara sýnt sig með mörgum dæmum hvað það hefur skipt verulega miklu máli að hafa öflugar fjarskiptatengingar sem hafa hjálpað fólki að búa þar sem það vill, sem sagt búsetufrelsi, en um leið líka að vera staðsett þar sem hugvitið er að koma út úr atvinnugreinunum. Við sjáum það t.d. í sjávarútveginum hringinn í kringum landið hvernig verið er að fullvinna sjávarafurðir og framleiða tæknibúnað sem gagnast í sjávarútvegi og er svo fluttur út um allan heim. Þetta getum við gert í orkunni og landbúnaðinum alveg klárlega líka, þurfum að byggja undir það.

En líka varðandi hina grunnþættina sem ég fór inn á — tæknin getur hjálpað okkur að auka heilbrigðisþjónustu hringinn í kringum landið. Um leið, til þess að geta tekið á móti t.d. ferðaþjónustunni, sem er að skapa útflutningsverðmæti og annað, verður líka öflug heilbrigðisþjónusta að vera til staðar. Því megum við ekki gleyma þegar við erum að fjalla um þetta, enn og aftur ekki að horfa bara á íbúatölurnar af því að á stöðum þar sem eru skráðir 70 íbúar eru kannski 2.500 virkir GSM-símar á hverjum einasta degi af fólki sem er virkt, er að taka þátt í einhverju „activity“, er að keyra um í bílum, ganga á fjöll eða taka þátt í siglingum og öðru slíku. Það eru miklu fleiri að nota þá innviði sem eru hringinn í kringum landið heldur en bara þeir sem akkúrat eru skráðir þar með búsetu. Menntunin skiptir gríðarlega miklu, að það sé fjölbreytt menntun og að það sé hægt þá að bregðast við nýju atvinnulífi og breytingum á atvinnulífinu, að menntunin mæti því. T.d. má nefna dæmi frá Framhaldsskólanum í Austur-Skaftafellssýslu, þar sem Vatnajökulsþjóðgarður er og mikil fjallaferðamennska. Þeir ætluðu að setja þessa námsgrein af stað og það passaði ekki inn í kassann hjá stjórnvöldum, inn í hinn ríkisrekna framhaldsskólakassa, og því var erfitt að mæta nýjum þörfum atvinnulífsins með nýrri námsbraut og það er ekki gott. Það sýnir sig að ef menntunin stendur til boða í heimabyggð þá er líklegra að fólk sæki í menntunina og þá er líklegra að það nýti þá menntun í þau tækifæri sem eru í því umhverfi, þau sækja í sitt umhverfi sinn innblástur til að nýta sína menntun í nýsköpun og þróun og rannsóknir og annað slíkt. Svo þarf öllum að líða þannig að það sé raunverulegt búsetufrelsi, sé raunverulegt lýðræði og til að fólk vilji búa í umhverfinu þarf það að búa við öryggi og því er mikilvægt að þar sé öflug löggæsla og öflugt viðbragð neyðaraðila allra saman og allt helst þetta í hendur.

Því held ég að við hérna vinnum að sjálfsögðu að öllum þessum góðu markmiðum sem eru í þessari þingsályktunartillögu en við þurfum alltaf að hafa fókusinn, þegar við ræðum forgangsröðun opinbers fjármagns, á þessa grunninnviði hér. Það leysir svo mörg önnur verkefni og áskoranir sem við erum að takast á við hér í störfum okkar.

###

Virðulegur forseti. Það er mér mikil ánægja að fá að mæla fyrir þessu frumvarpi til laga um breytingu á lögum um stimpilgjald, nr. 138/2013. Ásamt þeim sem hér stendur flytja þetta mál hv. þm. Diljá Mist Einarsdóttir, Ásmundur Friðriksson, Birgir Þórarinsson og Jón Gunnarsson. Þetta mál hefur verið flutt nokkrum sinnum áður en ég vona að það fái aukna meðferð núna, sérstaklega á þeim tímum sem við lifum þar sem húsnæðismálin gætu verið í betra standi. Ég held að þetta mál sé einmitt gert til þess að hjálpa við svona aðstæður.

Með frumvarpinu er lagt til að stimpilgjald vegna kaupa einstaklinga á íbúðarhúsnæði verði afnumið. Sama gildi um kaup einstaklinga á lögbýli líkt og hugtakið er skilgreint í 7. mgr. 2. gr. jarðalaga, nr. 81/2004. Það er einmitt nýtt í málinu að lögbýli séu hluti af þessu, að menn falli frá stimpilgjöldum til að reyna að ýta undir nýliðun. Ég fer betur yfir nýliðun í landbúnaði á eftir, eins og var kannski aðeins rætt í málinu á undan. Einstaklingum ber nú almennt að greiða 0,8% stimpilgjald vegna kaupa á íbúðarhúsnæði en þó er veittur helmingsafsláttur þegar um fyrstu kaup er að ræða. Verði frumvarpið að lögum mun gjaldið falla alfarið niður vegna kaupa einstaklinga á íbúðarhúsnæði og lögbýlum og undanþágan verður ekki bundin við fyrstu kaup.

Markmið frumvarpsins eru að auðvelda fólki að afla sér íbúðarhúsnæðis eða hefja landbúnað og auka skilvirkni og flæði á markaði með íbúðarhúsnæði. Mikil þörf er á að auðvelda fólki eins og frekast er unnt að eignast íbúðarhúsnæði, einkum við aðstæður á borð við þær sem nú ríkja á húsnæðismarkaði. Þá eru stimpilgjöld orðin úrelt skattheimta sem hefur takmörkuð áhrif á ríkissjóð. Þegar gildandi lög um stimpilgjöld voru samþykkt á Alþingi kom m.a. fram í áliti efnahags- og viðskiptanefndar: „Standa vonir nefndarinnar til þess að frumvarpið verði fyrsta skrefið af mörgum í lækkun stimpilgjalda sem á endanum muni leiða til afnáms þeirra.“ Þáverandi efnahags- og viðskiptanefnd lagði til þá breytingu að helmingsafsláttur yrði veittur af gjaldinu vegna fyrstu fasteignakaupa. Nú þegar bráðum áratugur er liðinn frá samþykkt gildandi laga um stimpilgjald þykir rétt að halda áfram þeirri vegferð sem þá var lagt upp í um afnám stimpilgjalds vegna fasteignakaupa til fulls.

Sýnt þykir að stimpilgjald hækki viðskiptakostnað á fasteignamarkaði, dragi úr framboði og rýri hlut kaupenda og seljenda. Þá benda rannsóknir til þess að stimpilgjald hafi skaðlegri áhrif á velferð en aðrar tegundir skattheimtu. Af framangreindu má ætla að afnám stimpilgjalds af fasteignaviðskiptum muni auðvelda verðmyndun á húsnæðismarkaði með tilheyrandi aukningu á framboði sem hefur verið með minnsta móti undanfarin ár. Þá er afnám stimpilgjalds vegna fasteignakaupa til þess fallið að minnka kostnað fyrir heimili við að skipta um húsnæði, hvort sem er fyrir eldra fólk sem vill minnka við sig eða barnafjölskyldur sem þurfa stærra húsnæði.

Hér held ég að sé um mjög mikilvægt mál að ræða. Ég skal alveg viðurkenna að þau áform sem eru uppi hjá ríkisstjórninni um stuðning og eflingu á húsnæðismarkaði, því að það verður eitt af stóru málunum í kjarasamningsgerð og öðru slíku, miðast miklu meira við leigumarkaðinn og félagslegt húsnæði og alls kyns svoleiðis útfærslur en ekki það sem yfir 90% landsmanna vilja, að búa í eigin húsnæði. Hlutdeildarlánin eru vissulega einn þáttur í húsnæðisstuðningi stjórnvalda sem styður við séreignarstefnuna, eða að fólk fái að eignast sitt eigið húsnæði, sem er vel en ég held að við þurfum að gera enn þá betur þar. Það er fátt sem virkar betur til þess heldur en einmitt afnám á stimpilgjöldum sem setja oft stórt strik í reikninginn við fasteignakaup og fasteignasölu.

Það var mikilvægt að bæta nýjum lögbýlum inn. Við erum að tala mikið um kynslóðaskipti í landbúnaði og þetta auðveldar þau og hjálpar nýju fólki að byggja sveitir landsins og koma undir sig fótunum við þau mikilvægu störf sem þar eru. Þetta er náttúrlega bara af sama meiði, þegar þú kaupir lögbýli ertu einmitt að kaupa þér fasteign til að búa í. Það er náttúrlega íbúðarhúsnæði og stór partur af þeim kaupum þegar maður er að fara að stunda búrekstur. Það var því mikilvægt að bæta því inn.

Fyrstu íbúðarkaupendur fá helmingsafslátt núna og var það talin mikilvæg aðgerð. Ég held að það væri bara enn mikilvægari aðgerð ef fyrstu íbúðarkaupendur þyrftu ekki að borga neitt stimpilgjald. Það er oft svo með fyrstu íbúðarkaupendur að þeir kaupa smátt, sníða sér stakk eftir vexti, en svo stækkar fjölskyldan og börnunum fjölgar, eins og við viljum og leggjum mikið upp úr, að fá sem flest börn í heiminn, og þá getur það náttúrlega orðið mjög mikill kostnaður að þurfa að stækka við sig í húsnæði og vera búinn að fá helmingsafslátt af stimpilgjöldunum. Þannig að til að hjálpa fólki að þróa og stækka húsnæði í takt við stækkun fjölskyldunnar er mikilvægt að afnema stimpilgjöld.

Svo að það sé þá til íbúðarhúsnæði fyrir þann hóp sem er fjölskyldufólk með börn, þar sem slíkum lóðum er nú ekki útdeilt, sérstaklega ekki hér á höfuðborgarsvæðinu, svo að það sé hægt að byggja húsnæði sem hentar stærri fjölskyldum, þá þurfum við líka að afnema stimpilgjöldin og auðvelda hreyfingu á markaði fyrir þá sem eru ekki lengur með börn á framfæri og vilja minnka við sig aftur. Ég held að þetta geti hjálpað. Ef þau sjá hag sinn í því að selja húsnæðið sem þau voru í með fjölskylduna meðan börnin bjuggu heima, ef þau sjái hag sinn í að selja það og fara í minna húsnæði þá losnar um fyrir fjölskyldufólkið og svona getur þetta sett góðan kapal af stað sem hjálpar öllum.

Því tel ég ekki eftir neinu að bíða með að afnema þennan óþarfa skatt sem skapar ríkissjóði engan kostnað. Ég vona það, hvort sem það verður með því að taka þetta mál til meðferðar og afgreiða það eða bara einfaldlega að gera breytingar á þessu samhliða því sem fjallað er um bandorminn eða tekjuöflunarfrumvörpin í haust — ég sætti mig alveg við að sú leið verði farin líka. Ég bara kalla eftir fullum stuðningi þingheims við þetta frumvarp.

###

Virðulegi forseti. Hér ræðum við frumvarp til laga um breytingu á lögum um póstþjónustu nr. 98/2019. Það er ekki svo langt síðan, ekki nema síðan 2019, sem við sömdum ný lög um póstþjónustu sem voru mikið til umræðu í hv. umhverfis- og samgöngunefnd. Þá var mikil umræða innan nefndarinnar um fyrirkomulag póstþjónustu á Íslandi og rekstur Íslandspósts og hvernig þjónusta væri búin að breytast með tímanum, hver þörfin væri og hverjar áskoranirnar í póstþjónustu væru. Það var niðurstaðan, áður en við kláruðum þessa nýju löggjöf, að kalla eftir því að stjórnvöld kæmu með heildarstefnumörkun um hvert skyldi stefna í póstmálum og hvernig skyldi bregðast við þessum nýja veruleika.

Það sem var kannski ekki síst kvartað undan var einmitt sú samkeppni sem Íslandspóstur hefur staðið í, út af því rekstrarfyrirkomulagi sem hann er í. Hann á að reyna að afla sér tekna til að skila sem minnstu tapi og svo er hann með þessa alþjónustukvöð og þarf að standa í samkeppni til að standa undir ákveðnum rekstri og er með ýmsar alþjóðlegar skuldbindingar líka sem hann á að sinna.

Staðan er bara sú að við höfum verið að greiða mörg hundruð milljónir úr ríkissjóði árlega til að þetta rekstrarform gangi upp. Við vorum sammála um hér á Alþingi að það gæti ekki gengið lengur. Því gerðum við eiginlega kröfu um að stjórnvöld myndu ganga í alvörunni í það að gera framtíðarstefnumörkun um hvernig póstmálum skyldi háttað og hvernig við skyldum leysa úr þessu. Innviðaráðuneytið setti af stað starfshóp um þetta mál sem skilaði skýrslu sem menn voru misánægðir með og mismikið hefur frést af. Ég verð að segja eins og er að þrátt fyrir að hafa fengið þá skýrslu í hendurnar er ég engu nær um hver stefna stjórnvalda er í málefnum Íslandspósts, ekki neitt, og það er ekki gott. Því tekur maður því misvel að fá einhvern svona bútasaum hérna inn um póstþjónustu án þess að vita hver stefna stjórnvalda er í póstmálum.

Það kom mér mjög á óvart þegar við fengum þetta frumvarp á síðasta þingi að það var ekkert verið að bregðast við og breyta lögunum í átt að þeirri stefnumörkun sem Alþingi hefur kallað eftir frá stjórnvöldum í þessum málum. Þannig að við nýttum tækifærið aftur í hv. umhverfis- og samgöngunefnd á síðasta þingi þegar við fengum þetta sama mál og við ræðum hér í dag í hendurnar, til að fara svolítið ofan í saumana á þessum málum og rifja upp það sem við höfðum gert áður í nefndinni og komumst aftur að þeirri niðurstöðu að það er eitthvað í gangi sem á ekki að vera. Það eru fyrirtæki í fjölbreyttum rekstri sem eru í samkeppni við Íslandspóst á póstmarkaði og kvarta mjög undan niðurgreiddri þjónustu Íslandspósts af ríkinu sem kemur í veg fyrir framþróun á þessum markaði til að auka bæði hagkvæmni og bæta þjónustu neytenda og borgaranna og þetta er líka mjög kostnaðarsamt fyrir ríkissjóð.

Ég er því á þeirri skoðun að við þurfum að draga verulega úr rekstri Íslandspósts, hafa það bara sem einhvers konar skrifstofu sem sér um það að tryggja að bjóða út alþjónustu, ef þarf, á einhverjum stöðum og tryggja það að þær alþjóðlegu skuldbindingar sem við erum með séu í einhverjum öruggum farvegi án þess að vera að reka hér heilu flutningafyrirtækin og pakkamiðstöðvarnar. Ég held að þetta sé vel hægt að gera af því að ég er orðinn sannfærður um það að með því að borga Íslandspósti allt að 600 millj. kr. á ári erum við að draga úr möguleikum einyrkja, hringinn í kringum landið, til að sinna póstþjónustu betur heldur en Íslandspóstur gerir. Við erum að borga Íslandspósti fyrir að bjóða bara upp á þjónustuna tvisvar til þrisvar í viku, á meðan það eru hér flutningafyrirtæki í landinu sem fara fimm til sex sinnum sama rúnt og Íslandspóstur býður út, sama rúnt, og hefðu hæglega getað bætt þeim pökkum sem Íslandspóstur er að þjónusta með í þær ferðir. Það yrði hagkvæmara fyrir alla og þjónustan betri. Þannig að til að auka þjónustu við borgarana hringinn í kringum landið og til þess að spara fjármuni úr ríkissjóði, skiptir miklu máli að við tökum einhverja stærri breytingar en fáum ekki svona eitt og eitt frumvarp til þess að plástra lögin þegar við höfum kallað eftir stefnumörkun frá Alþingi.

###

Virðulegi forseti. Seðlabankinn hefur þessi tæki og nokkur tæki og er að nota fleira heldur en hærri vexti, hefur t.d. dregið úr lánum frá bönkunum með því að auka eiginfjárkröfu og annað slíkt í íbúðalánum, sérstaklega fyrir fyrstu íbúðarkaupendur og annað. Það er meira að segja umdeilt en það hefur verið gert. Ég ætla ekki að fara að standa hér í vörn fyrir Seðlabankann. Ég er bara að segja: Hvernig getum við sem stjórnvöld sem ræðum um fjárlög og erum með stjórnmálin tryggt að rekstur heimilanna sé sem hagkvæmastur? Við getum það með aga í ríkisfjármálum en við getum það líka með því að hafa hér öfluga samkeppni eins og við gerðum á bankamarkaði með því að afnema stimpilgjöld. Þannig að nú hefur fólk val um að fara á milli banka og lánsforma. Ég held að vísu að hv. þingmaður vilji banna eitt formið en það dregur nú bara úr samkeppninni. Er ekki betra að við séum hér með kerfi, öflugt samkeppnisumhverfiskerfi, hvort sem það er á bankamarkaði, á byggingamarkaði eða aukið lóðaframboð og annað slíkt, sem dregur úr kostnaðinum og tryggir að heimilin hafi aukið val til þess að gera sitt hagkvæmasta heimili og hafi val um hvað hentar hverju heimili fyrir sig? Er það ekki það sem við eigum að vera að ræða hér frekar en að saka fólk um að vera að græða á vöxtum? Ég bara skil ekki hvernig þær ásakanir draga úr vaxtastigi og verðbólguvæntingum í þessu landi.

###

Virðulegur forseti. Ég þakka hv. þingmanni fyrir sína ræðu. Ég get tekið undir margt í ræðunni um að við þurfum að finna lausn á verðbólgunni og vaxtastiginu og að við viljum að fólk geti búið við öruggt og rólegt ævikvöld í öruggu húsnæði — og allar fjölskyldur. Það er grundvöllurinn, að sem flestir geti eignast sitt eigið húsnæði og að það sé stöðugleiki og ekki skyndilega miklar breytingar sem setja þetta allt saman í óöryggi og ógna stöðu heimilanna. Við erum algerlega sammála um þetta. Ég verð að viðurkenna að ég heyrði ekki mikið í ræðu hv. þingmanns um einhverjar lausnir á vandanum eða hvernig við getum leyst þetta eða hvernig það hjálpi málinu að benda á að einhverjir séu að græða á þessu ástandi. Ég veit bara ekki um neinn. Ég veit ekki til þess að bankarnir eða eitthvert fyrirtæki eða atvinnulífið í landinu eða einhver hér inni í þessu húsi sé ánægður með verðbólguna, sé að fagna því að hér sé hátt vaxtastig og verðbólga. Ég veit ekki um einn einasta aðila sem myndi fagna þessu. Ég held að við séum, öll þjóðin og atvinnulífið, sammála um að við viljum sjá þetta vaxtastig fara niður. Ég bara bendi hv. þingmönnum á að út af verðbólgunni er afkoma ríkissjóðs ekki jafn góð. Það er aukinn vaxtakostnaður ríkissjóðs. Þó að við fáum auknar vaxtatekjur einhvers staðar eru vaxtagjöldin bara meiri annars staðar. Það er almennt þannig. Ég spyr: Hverjar eru þessar lausnir sem hv. þingmaður sér á þessu, aðrar en að sýna aga í ríkisfjármálum, reyna að hægja á þenslunni og stuðla að ábyrgum kjarasamningum á vinnumarkaði? Hvaða aðrar lausnir sér þingmaðurinn á þessu?

###

Virðulegur forseti. Það er tvennt sem ég vil koma inn á í þessu. Við höfum alls ekki valið ódýrustu lausnirnar fyrir lögregluna. Við höfum valið það að breyta lögreglunáminu og færa það upp á háskólastig einmitt til að reyna að fá fleiri lausnir inn í samfélagslegar áskoranir sem lögreglumenn takast á við, fá fleiri fræðasvið til að horfa á verkefni lögreglu og annað slíkt. Það höfum við gert. Við höfum sett á sérdeild eins og héraðssaksóknara og skipulagða glæpastarfsemi og allt slíkt til að draga úr myndun glæpahópa, til að reyna að þurfa ekki að takast á við þetta á vettvangi. Þannig að það er allt saman í gangi, líka það sem lögreglan hefur vald á. Svo kom ég inn á það í ræðu minni áðan að við þurfum að standa vel með þriðja geiranum og heilbrigðiskerfinu og félagskerfinu sem við erum að taka á á öðrum stöðum. Þannig að við þurfum að vera í þessu.

Ég held að rafbyssur og aukinn vopnaburður lögreglu sé afleiðing en ekki lausn. Það er algerlega þannig. Ég hef séð rannsóknir frá Skotlandi og Bretlandi sem eru töluvert eldri en nýjustu rannsóknir þar sem bara það eitt að taka upp rafbyssu dró úr slysum á lögreglumönnum um rúmlega 70% og slysum á þeim handteknu um 50%. Er sá árangur minni núna í hina áttina? Er það út af því að rafvopnin voru tekin upp eða er það bara út af þessum hröðu breytingum í heiminum sem ég er að tala um hér? Það eru bara aukin átök, aukin skipulögð glæpastarfsemi og aukin átök. Er það það sem er að skapa slysin eða er það af því að við tókum upp rafbyssurnar? Ég held að við þurfum að horfa á þetta í því ljósi. Ég hef lent persónulega í mörgum svona aðstæðum þar sem maður er með kylfu sem beinbrýtur fólk eða gas sem meiðir fólk í 40 mínútur og brennir jafnvel sjónhimnuna sem rafbyssan hefði getað leyst á nokkrum sekúndum án þess að nokkur slasaðist og verið miklu betri. Og það eru jafnvel veikir einstaklingar. Þannig að ég held að þingmaðurinn sé aðeins fjarri veruleikanum þarna.

###

Virðulegur forseti. Ég vil þakka hv. þingmanni fyrir andsvarið og taka undir megnið af ræðunni. Ég get tekið undir að við erum oft mjög sammála um margt þó að okkur greini á annars staðar. Ég vil enn frekar þakka honum fyrir að koma inn á lögregluna sem er náttúrlega mitt uppáhaldsmál. Ég tek undir þetta með gæði kosta og að maður fái það sem er borgað fyrir. Það hefur verið skorið inn að beini hjá lögreglunni. Við höfum verið að byggja það upp, eins og ég fór yfir áðan, á tvennan hátt, bæði með því að fara yfir hvernig er hægt að gera verkefnin betur og nýta það fjármagn sem er til betur og setja mikið „effort“ í það en um leið að auka fjármagnið. Sjaldan hefur fjármagnið verið jafn mikið aukið og var gert í síðustu fjárlögum, sem skiptir gríðarlega miklu máli.

Ég held að rafbyssan og aukin vopnavæðing lögreglunnar sé ekki afleiðing af því að lögreglan sé að biðja um vopn og annað til þess að geta gert eitthvað á hagkvæmari hátt eða af því að hún hafi minni mannskap — alls ekki. Þetta er bara breyttur veruleiki. Ég get fullyrt það, hafandi setið sjálfur í Landssambandi lögreglumanna og starfað í lögreglunni í tíu ár, að lögreglumenn, ef þeir mættu velja, ef það væri ekki breyttur heimur og ekki breytt verkefnastaða og okkur hefði tekist einhvern veginn öðruvísi að takast á við rótlausa unga drengi og að heimurinn væri ekki búinn að opnast svona og kraftur samfélagsmiðla og það sem gerist annars staðar væri ekki fljótara að koma hingað og skipulögð brotastarfsemi væri ekki búin að vaxa ofan á það, ef þeir hefðu getað valið að það hefði bara ekki gerst, að við þyrftum ekki að búa við aukin félagsleg vandamál, aukna glæpastarfsemi þar sem glæpahópar eru að takast á, ef þeir hefðu getað valið að það væri ekki og þeir þyrftu ekki að hafa rafbyssu, þyrftu ekki að hafa aukinn vopnaburð, þá myndu þeir alltaf velja það. Þetta er ekki það fyrsta. Þetta eru bara viðbrögð við breyttum aðstæðum sem skapa óöryggi meðal lögreglumanna. Öryggistilfinning lögreglumanna hefur farið niður og þetta er leið til að auka þá tilfinningu.

###

Virðulegur forseti. Við ræðum hér frumvarp til fjárlaga fyrir árið 2024. Það er margt um að vera í fjármálum ríkisins og heilt yfir er mjög mikið af jákvæðari fréttum en vænta mátti í þessu fjárlagafrumvarpi en áskoranirnar eru miklar sem við stöndum frammi fyrir. Þar má náttúrlega fyrst og fremst nefna að það er of há verðbólga núna og vaxtaþrýstingurinn of mikill. Það er hið stóra verkefni en að sjálfsögðu þurfum við líka — það er margt sem hjálpar til við að draga úr verðbólgu, sem er byrjað að gerast, þar af leiðandi vaxtaþrýstingi líka, í gegnum fjárlögin þó að fjárlögin séu alls ekki eini þátturinn sem þar kemur, aðhaldsstig spilar stóra rullu eins og margt annað. Því er það jákvætt hvað afkomubatinn er miklu betri en spár gerðu ráð fyrir og áætlanir. Það sýnir okkur að við séum á mörgum stöðum á réttri leið og þurfum við að ýta undir að svo verði áfram og ég tel að það séu samt enn tækifæri til að gera enn betur eins og alltaf. Alls staðar er hægt að gera betur.

Það er mikið keppikefli fyrir okkur að ná því þannig að afkoma ríkissjóðs verði í plús þannig að það verði afgangur af rekstrinum. Það er jákvætt að sjá hér að það stefni í að það verði mun fyrr en búist var við og þurfum við samt að halda áfram að sýna mikinn aga í ríkisfjármálunum. Ég er mjög ánægður að sjá það í þessu fjárlagafrumvarpi að þrátt fyrir þennan mikla afkomubata er um leið dregið úr nýjum útgjöldum, þau eru stöðvuð, þannig að bæði eru áform um fyrri áætluð aukin útgjöld stöðvuð og engum nýjum útgjöldum bætt við þrátt fyrir betri afkomu heldur en að var stefnt. Þetta er dæmi um mikinn aga í ríkisfjármálunum sem er algjört grundvallaratriði og skiptir máli í því sem ég ræddi hér áðan varðandi verðbólgu og vexti.

Það kemur líka inn á hvað við getum svo gert, hvað er fleira sem kemur að því verkefni okkar heldur en agi í ríkisfjármálum og betri afkoma. Það er náttúrlega að við þurfum að byggja undir aukinn hagvöxt til þess að tryggja velferðina. Það er það sem þessi fjárlög eru að gera, tryggja grunnstoðirnar, grunnþjónustuna, en leggja áherslu á aðhald og sparnað í efri lögunum. En við þurfum líka að vinna þá með kjarasamningunum, að það komi ábyrgir kjarasamningar og annað og þar skipta húsnæðismálin miklu máli og svo að ef við stöndum með atvinnulífinu og sérstaklega útflutningsgreinunum, að auka bæði vöru- og þjónustuútflutning, þá styrkist krónan sem getur hjálpað okkur að takast á við þetta allt saman. Við þurfum að hafa stöðu atvinnuveganna og starfanna í landinu því að það eru þau sem skapa velferðina sem við búum við hér. Hér hefur verið stanslaus kaupmáttaraukning undanfarin ár. Það hefur verið mikill stöðugleiki þangað til núna eftir heimsfaraldur og það er allt út af því að atvinnulífinu hefur verið að ganga vel. Við þurfum að halda áfram að hlúa að því og fjölga stoðunum þar og það þurfum við að hafa skýrt í huga þegar við erum að fjalla hér um fjárlög.

En ég kom aðeins inn á húsnæðismálin. Það er fjármögnuð viss uppbygging í húsnæðismálum og ég er mjög ánægður að sjá þá áherslu og það sem stjórnvöld gerðu núna í lok sumars, að setja aukna áherslu á að rýmka fyrir hlutdeildarlánum því að hlutdeildarlánin eru kannski sá opinberi húsnæðisstuðningur sem kemur næst þeim vilja fólks að eiga sitt eigið húsnæði. Þar eigum við að vera en ég vil samt draga úr þörfinni á þessum útgjöldum úr ríkissjóði með því að gera allt sem við getum gert sem þjóð, það er fæst af því hér inni á Alþingi, held ég, en sem þjóð þurfum við — en hluti af því er hér á Alþingi — að draga úr byggingarkostnaði með einföldun á byggingarreglugerð og einföldun á öllu því eftirliti og því sem er þarna, gera það skilvirkara og hagkvæmara en án þess að gefa afslátt af gæðunum, alls ekki.

Það þarf að fjölga lóðum en það þarf líka að auka fjölbreytni lóða. Ég hef miklar áhyggjur af því að öll sú uppbygging sem er fram undan er í óhagnaðardrifnum leigufélögum, félagslegu húsnæði og allt einhverju svona fyrir fram skilgreindu íbúðaformi, í staðinn fyrir að bara — hvar er það sem almenningur vill búa? Hvernig íbúðir vill hann byggja sér eða fjárfesta í og hvernig vill hann búa? Við þurfum að gefa það miklu frjálsara. Ég hef miklar áhyggjur af því að heyra að það sé upp undir 17–20 milljóna lóðakostnaður fyrir eina íbúð í fjölbýli. Þetta getur ekki gengið og þeir einu sem fá þetta í hausinn eru þeir sem þurfa að kaupa þessar íbúðir og þeir þurfa að borga hærri fjármagnskostnað. Þetta getur ekki gengið svona. Þetta hækkar svo íbúðaverðið sem hækkar svo aftur fasteignagjöldin. Ég held að það sé grundvallarmál til að ná hér öryggi fyrir heimilin, ná hér niður þessum þensluhvetjandi áhrifum sem húsnæðismarkaðurinn er undir og þessum hindrunum inn á húsnæðismarkaðinn og þar af leiðandi líka hindrunum í að byggja fleiri, það er að fjölga lóðunum og tegundum lóðanna, auka frelsi um fjölbreytni bygginga sem má byggja þar upp og draga úr þessum fjármagnskostnaði sem fer í það eitt að borga fyrir lóðina sjálfa og svo öllum leyfisgjöldum og fasteignagjöldum og eftirlitsgjöldum og lengi mætti telja. Þetta er gríðarlega mikilvægt mál fyrir heimilin og þarna þurfa sveitarfélögin að koma með okkur í þetta og þau bera mjög mikla ábyrgð þarna gagnvart sínum íbúum, mjög mikla ábyrgð.

Ég talaði um hagvöxtinn og velsældina, að það sé ekki gert nema með öflugra atvinnulífi og það gerum við líka gegnum auðlindanýtingu. Öflug ferðaþjónusta gegnum auðlindanýtingu á náttúrunni, aukin orkunýting þannig að við getum verið að skapa mikil verðmæti gegnum orkuna okkar, nýta auðlindir hafsins og vindsins og bara hvaða auðlindir sem við erum með, við erum auðlindaríkt land — þetta þurfum við að nýta á sjálfbæran og ábyrgan hátt til aukinnar verðmætasköpunar. Því öflugra sem þetta verður því meiri fjármuni fáum við inn til þess að styrkja gjaldmiðilinn okkar en líka til að borga hér fyrir mikilvæga innviði eins og heilbrigðiskerfið, félagslega kerfið, almannatryggingakerfið og samgöngurnar og aðra mikilvæga innviði. Þar er nefnilega svo mikilvægt fyrir okkur að fá þessa öflugu innviði, flutningskerfi raforku, hitaveitur, samgöngurnar allar, hvort sem það eru almenningssamgöngur, flugsamgöngur — sem eru vissar almenningssamgöngur — hafnirnar, vegina, göngin og lengi mætti telja. Þetta skiptir okkur svo miklu máli. Þarna koma tækifærin.

Ég vil líka segja í þessu efni að það er alltaf talað um þessa innviðauppbyggingu, hvort sem það er heilbrigðisþjónustan, vegirnir eða eitthvað, út frá íbúafjölda og talað um hvað búi margir á hvaða landsvæði og annað slíkt. Þetta er bara ekki svona. Ég vil horfa miklu frekar á hvaða verðmæti séu óútleyst á öllum þessum stöðum. Íbúatalan á Íslandi segir lítið til um þetta, bæði út af eðli margra starfa úti um landið, þá eru þar oft farandverkamenn sem eru ekki skráðir, eru tímabundið í sveitarfélaginu og annað en eru samt íbúar en svo er líka töluvert af ferðaþjónustu og öðru slíku þannig að það eru margfalt fleiri virkir aðilar á hverju svæði. Ég vil nefna eitt dæmi í Skaftafelli fyrir fimm árum síðan. Í Öræfunum eru um 70 manns skráðir með lögheimili en á hverjum einasta degi eru þar 2.500 virkir GSM-símar. Þar er atvinnulíf sem skapar þessa umferð. Það þarf þessa innviði, þá þurfum við innviði fyrir þessa 2.500 sem eru á ferðinni, hvort sem það er heilsugæsla eða samgöngur, en ekki fyrir þessa 70 íbúa. Svona þurfum við aðeins að horfa á þetta. Þessir 70 skráðu íbúar og þessi samfélög eru allan daginn að segja: Hvernig nýtum við náttúruna? Hvernig nýtum við þau tækifæri hér? Þau eru að skapa miklu meiri verðmæti en þessir innviðir kosta. Svona þurfum við að fara að horfa á þetta.

Talandi um, þarna var ég að koma inn á grunnþjónustuna. Þá skiptir nefnilega máli þegar við erum að ræða t.d. fjárlögin að við forgangsröðum í þetta, í þessa innviðauppbyggingu og í þessa grunnþjónustu. Það skiptir miklu máli og það eru kannski einu auknu útgjöldin sem ég vil tala hér skýrt fyrir, það er að draga algjörlega úr hagræðingarkröfunni á lögregluna. Við höfum verið að bæta verulega í lögregluna undanfarið og er þar mikil þörf. Það er 214 millj. kr. hagræðing á heildarmálaflokkinn sem smitast inn á lögregluna. Það er hagræðing sem við verðum að taka í burtu af því að lögreglan er þessi grunnþjónusta sem við viljum verja. Hún tryggir öryggi, sinnir þessum auknu umsvifum, við erum bara í breyttum heimi, auknum ferðamannafjölda, auknum íbúafjölda og annað slíkt.

En ég vil líka nefna dæmi um það að það er bara með góðri samvisku sem ég get talað fyrir auknu fjármagni til lögreglunnar af því að það er búið að fara í gegnum kerfi lögreglunnar aftur og aftur á undanförnum árum til að finna alltaf hagkvæmara og betra kerfi fyrir lögregluna, hvernig nýtum við fjármunina betur, hvernig sinnum við verkefnunum á skilvirkari og betri hátt, og hefur farið gríðarlega mikil vinna í það. Við erum að sjá afrakstur þeirrar vinnu núna með uppbyggingu á miklu betri og auknum rannsóknum á kynferðisbrotum sem eru búnar að skila gríðarlegum árangri í að auka málshraðann og vinna málin niður hratt en vel. Við erum að sjá miklu stærri og betri og öflugri rannsóknir gagnvart skipulagðri brotastarfsemi. Það eru komnar auknar áskoranir í almannavörnum og nú erum við að sjá almannavarnafulltrúa koma út til lögregluembættanna og búa til þann styrk. Við erum búin að gera öflugt og stórt embætti héraðssaksóknara þannig að það er búið að gera gríðarlega miklar breytingar þarna til að nýta fjármunina betur og gera störf lögreglunnar skilvirkari og öflugri og það hefur þurft aukið fjármagn. En það hefur líka verið hagrætt þarna vel þannig að við þurfum að standa með þessu.

Annað sem ég vildi nefna að eru vel nýttir peningar og rétt forgangsröðun, það er að hjálpa þriðja geiranum. Þar má nefna björgunarsveitirnar sem eru að spara okkur gríðarlegan rekstur, innan landhelgisgæslu, innan björgunargeirans og annars eins og slökkviliðs og lögreglu og annars, það er svoleiðis þriðji geiri sem við þurfum að horfa á. Þar má líka horfa á SÁÁ, Hugarafl, Geðhjálp og alla þessa sem eru að sinna fólki á jafningjagrundvelli, þarna gera þau 10 kr. úr hverri krónu sem þau fá, KFUM og K og fleiri. Þetta er alveg gríðarlega öflugt starf sem þriðji geirinn er með á svo mörgum sviðum. Ég gæti talið upp langa lista yfir hann, sem við þurfum að standa með og gera gott úr rekstrinum. Ég tala nú ekki um öll íþróttafélögin í landinu, ekki bara sérsamböndin heldur bara hvert einasta íþróttafélag í landinu, það er að gera gríðarlega — og við þurfum að horfa til þeirra, menningin er mikilvæg og ég segi að það er alls ekki síður landkynning, lýðheilsa og annað sem og verðmætasköpun sem íþróttahreyfingin, hvert einasta íþróttafélag sem er inni í íþróttahúsunum, úti á íþróttavöllunum alls staðar, er að gera og við þurfum að standa vörð um þetta, gríðarlega mikilvægt.

Ég tala um þessa forgangsröðun og hún skiptir máli. Ég lýsti því hvernig er búið að gera miklar skipulagsbreytingar og fara yfir hvert verkefni og velta við hverjum steini í lögreglunni. Þetta þurfum við að gera enn markvissara í öllu heilbrigðiskerfinu eins og það leggur sig. Það hafa verið stigin góð skref þar eins og ég fór yfir í andsvari í dag. Það var verið að opna nýja einkarekna heilsugæslustöð á Suðurnesjum núna á mánudaginn. Það er búið að gera samning við sérgreinalækna og margar nýjungar hafa komið upp í hjúkrunarmálum sem við þurfum að nota og þar eru enn þá algjörlega risastór tækifæri til hagræðingar auk þess að veita betri þjónustu og stytta biðlista og annað slíkt sem við þurfum að gera. Ég held að þó að hér sé aðhald í þessum fjárlögum og ekki ný útgjöld þá séu enn þá risastór tækifæri til þess að gera enn þá betur á mörgum stöðum, hægt að gera enn þá betur. Við eigum alltaf að vera að hugsa um það hvernig nýtum við peningana betur og þá vil ég tala um rammasett útgjöld. Ég talaði um þetta í ræðu minni hér fyrir ári síðan, ég spurði alla ráðherra þegar þeir komu fyrir fjárlaganefnd: Eru einhver verkefni hjá ykkur sem er hægt að breyta, hægt að gera betur, jafnvel hætta? Ef ráðherra vantar fjármuni innan sinna málaflokka, nýja fjármuni í önnur verkefni, geta þeir kannski hætt einhverju öðru minna mikilvægu verkefni og reynt að forgangsraða innan síns ramma og gera hlutina á betri hátt? Það hefur verið gert, sem er vel, innan fjármálaráðuneytisins sem er gríðarlega öflugt, að setja áherslu á stafrænt Ísland, á sameiginleg innkaup, betri nýtingu húsnæðis. Það er búið að gera þann grunn til að hjálpa öllum stofnunum og ráðuneytum ríkisins að gera betur í rekstri sinna eininga. Stafrænt Ísland er að spara bæði almenningi og skattgreiðendum gríðarlegan tíma og fjármuni, spara þeim fleiri þúsund ferðir til sýslumanna, spara tíma við að fara úr vinnu og annað og geta gert þetta bara rafrænt í gegnum vinnuna. Þetta minnkar alla bakvinnslu í öllum stofnunum og dregur úr kolefnisspori o.s.frv. þannig að þetta er gríðarlega mikilvægt. Með stafvæðingu, húsnæðiskostnað ríkisins og sameiginleg innkaup þá getum við alveg notað orðatiltækið að margt smátt geri eitt stórt og þetta mun skipta miklu máli og þá getum við notað það sem eftir verður til þess að greiða niður skuldir og laga afkomuna enn betur, jafnvel nýta til uppbyggingar á innviðum eða inn í grunnþjónustuna sem býr við aukið álag, eins og ég sagði, með stækkandi þjóð, fjölbreyttari þjóð og fleiri gestum og stærra atvinnulífi. Þetta hefur allt saman áhrif.

Ég held að með því að fara betur með fjármagn, hagræða og annað slíkt þá getum við komist hjá því að setja álögur á fólk og fyrirtæki. Við eigum að gera allt til þess að draga úr þörfinni fyrir auknar álögur. Það verðum við að gera og þurfum að leita allra leiða til þess. En ég get líka oft séð að með því að draga úr álögum erum við að skapa betra umhverfi fyrir fólk til að standa á eigin fótum og fyrir fyrirtæki að vaxa og skapa aukin verðmæti. Skattalegir hvatar t.d. eru mjög góð leið til þess að skapa aukin verðmæti fyrir okkar sameiginlegu sjóði þannig að ég vil ekki horfa á skattalega hvata sem beinan kostnað eins og alltaf gerist í þessu excel-skjali, eins og ég kalla þetta, í þessari fjárlagavinnu.

En það eru til tekjur sem við getum sótt og eigum að sækja, ég ætla ekkert að draga úr því. Mér finnst að það hafi gengið of hægt að ákveða hvernig við ætlum að fjármagna samgöngukerfið okkar og taka tekjur af umferð. Með því að hafa skýrt og gott kerfi þar erum við líka að fá gesti okkar til þess að borga, þá er ekki bara þjóðin að borga fyrir innviðina heldur líka þeir gestir sem koma og nýta þá og atvinnulífið og aðrir. Þar vil ég að við drífum okkur í því að setja á bara einfalt kílómetragjald og tökum þá alla aðra gjaldtöku af umferð, einföldum kerfið, tökum kílómetragjald, þeir borga sem nota. Þú getur valið aðra ferðamáta ef það er möguleiki eða annan eldsneytisgjafa og annað til að draga úr kostnaði og rekstrarkostnaði. Við fáum þá um leið tekjur til að standa undir okkar mikilvægu innviðum. Þetta er gríðarlega mikilvægt.

Varðandi ferðaþjónustuna þá eigum við að vera algjörlega óhrædd að láta fólk borga fyrir að njóta okkar náttúru og nýta okkar innviði og það er hægt að gera á margan hátt. Þá erum við aftur að segja að þeir borgi sem njóta. Okkur dettur ekki í hug að fara í bíó, á leiksýningar eða nota einhverja innviði nema þurfa að borga fyrir það. Við borgum í sundlaugar og í baðlón, það er bara eins með ferðamannastaðina þar sem þarf að byggja upp salerni, bílastæði, göngustíga, hafa landvörslu og gera þolmarkarannsóknir og lengi mætti telja. Þetta hefur verið gert með góðum árangri á Þingvöllum og er byrjað á tveimur stöðum í Vatnajökulsþjóðgarði. Greiðsluviljinn hjá gestunum okkar er mikill og á Þingvöllum sem dæmi eru yfir 600 millj. kr. í sértekjur þar sem velta er um 700 millj. kr. á ári hverju. Þetta skiptir miklu máli. Þarna er hægt að tryggja öryggi gesta, við höfum t.d. ráðið sjúkraflutningamann og annað slíkt og þarna þurfum við að fara vel með.

Ég er búinn að tala mikið um mikilvægi innviða og þessarar grunnþjónustu og slíkt og þótt hér sé aðhald og mjög margt gott í þessum fjárlögum þá trúi ég því að við getum gert betur, líka í því hvernig við ætlum að fjármagna innviðauppbyggingu og komast í það að minnka skuldirnar.

Þá langar mig í lok minnar ræðu að koma inn á nokkrar tillögur að hagræðingu og sölu ríkiseigna, sem ég held að við ættum að ráðast í. Við getum náð enn stærri skrefum þar en sjást í þessu frumvarpi. Þar vil ég kannski bara fyrst nefna sjálft Ríkisútvarpið sem einhvern veginn í gegnum lög hér er í algjöru skjóli frá því að takast á með okkur hinum við alla þá hagræðingu og áskoranir sem efnahagsástandið sem er hér kallar á. Þeir fá bara sjálfkrafa verðbættan samning um sitt útvarpsgjald sem við skattgreiðendur borgum og svo fjölgar alltaf útsvarsgreiðendunum einnig og það kemur líka til þeirra þannig að framlög þjóðarinnar til Ríkisútvarpsins eru komin í yfir 6 milljarða, meðan allar aðrar stofnanir, eins og ég fór hér yfir, meira að segja lögreglan, fá hagræðingarkröfur. En það kemur ekki á þessa stofnun af því að hún heitir ohf. og er með svona samning. Þetta getur ekki gengið. Við erum t.d. að auka hér framlög í gegnum skattalega hvata til einkarekinna fjölmiðla. Við eigum að geta hagrætt hjá Ríkisútvarpinu til að nýta í svona útgjöld. Við erum með alls kyns menningu og sjóði og annað slíkt sem þurfa á fjármagni að halda. Við getum hagrætt hjá Ríkisútvarpinu og nýtt fjármagnið til þeirra aðila og dregið þannig úr kostnaði.

Við erum með Áfengis- og tóbaksverslun ríkisins. Hversu mikla fjármuni, skattfé, eru skattgreiðendur með bundið í húseignum hringinn í kringum landið til að selja áfengi? Þarna held ég að sé fullt af peningum sem við getum losað út. Það er algjörlega grátlegt fyrir skattgreiðenda að keyra um landið og sjá stórar eignir þar sem verið er að selja eina tegund af vöru. Eina tegund af vöru, oft stærri eignir heldur en kjörbúðin á staðnum af því að hún er ekki til staðar. En áfengi skal samt selt með stuðningi skattgreiðenda.

Íslandspóstur er í samkeppni við litla aðila hringinn í kringum landið og er að draga úr vexti einkaframtaksins á póstmarkaði og flutningamarkaði. Við erum að borga þeim 600–700 milljónir ári fyrir að draga úr þjónustunni. Ég get upplýst þingheim um það að við erum að borga Íslandspósti 600–700 milljónir á ári. Það var póstlagt bréf þar sem mér var tilkynnt sem alþingismanni að mér væri boðið til Reykjavíkur 12. september til að vera við setningu Alþingis. Það var póstlagt 7. september. Mér barst bréfið í gær, 13. september, þá fékk ég bréfið. En samt er ég að borga þessu fyrirtæki 600 milljónir til að kæfa samkeppnina og tryggja alþjónustu. Þessir aðilar sem þeir eru í samkeppni við eru með þjónustu fimm til sjö daga vikunnar. Við erum að greiða fyrir verri þjónustu og þarna þurfum við heldur betur að taka til hendinni.

Isavia. Við erum að tala um hér að okkur vantar að byggja upp flugvelli hringinn í kringum landið, vera tilbúin fyrir rafflugið, að dreifa ferðamönnunum, tryggja öryggi, sjúkraflug og annað, draga úr umferðinni á vegunum. Við þurfum að styrkja vegakerfið okkar, gera göng, stækka vinnusóknarsvæði, auka hagkvæmnina og hagvöxtinn og annað slíkt. Á meðan eigum við fyrirtæki eins og Isavia með yfir 200 milljarða sem eru í áhættufjárfestingum á Keflavíkurflugvelli. Þar eru bara 200 milljarðar sem skila ekki krónu í arð í ríkissjóð. Ef við gætum losað u.þ.b. 100 milljarða þar í innviðauppbyggingu og niðurgreiðslu skulda þá væru þeir peningar að fara að vinna fyrir okkur skattgreiðendur. En þarna liggja þeir algerlega og það eina sem þeir gera er að skapa aukna áhættu af þeim framkvæmdum sem eru á Keflavíkurflugvelli núna. Þarna þurfum við að hugsa stórt og leysa margan vanda með þessu.

Varðandi hjúkrunarheimilin þá þurfum við að hugsa um uppbyggingu fyrir okkar besta fólk sem er búið að vera að byggja upp þessa þjóð. En við hugsum þetta alltaf í steypu, hvað við ætlum að byggja mikið og svo fer þetta allt fram úr kostnaðaráætlun og tekur tíma. Ég held að þarna eigum við að leyfa fagfólkinu að koma með lausnir og veita þjónustuna og leyfa okkar eldri borgurum að velja sína búsetu sjálfir. Við sjáum t.d. öryggisíbúðir sem eru að byggjast upp þar sem er mikið félagslíf, það er hægt að fá alla þjónustu innan húss, það skapar mikið öryggi og fólk getur þá búið lengur heima hjá sér, það er hagkvæmara að veita heimaþjónustu og heimahjúkrun og annað slíkt. Við þurfum að fara að hugsa einhverjar aðrar leiðir þarna heldur en að hugsa um hvað við getum byggt mikið, steypt mikið.

Greiðsluþátttakan. Sumt er niðurgreitt 100%, valkvæðar aðgerðir eins og ófrjósemisaðgerðir og fleira. Þarna er örugglega stór þáttur sem við getum fært á nytsamlegri staði.

Ég kom aðeins inn á rammasettu útgjöldin áðan, það eru örugglega á mörgum stöðum einhver verkefni sem bara halda alltaf sjálfkrafa áfram, þar er ramminn kannski 10 milljarðar en svo er farið aðeins yfir það og þá pælum við bara í peningunum sem fara yfir þessa 10 milljarða, en hvernig er þessum 10 milljörðum sem voru fyrir varið? Við þurfum að fara að skoða þetta í hvert skipti, það þarf að skoða hvert einasta verkefni aftur og aftur svo að við séum alltaf viss um að við séum að fara eins vel með fjármagn og hægt er.

Hérna hef ég farið yfir bara nokkur atriði sem geta sparað okkur marga milljarða, tryggt uppbyggingu innviða og greitt niður skuldir og aukið agann í ríkisfjármálum. Það er aginn bæði í ríkisfjármálunum, í Seðlabankanum og á vinnumarkaði sem skilar okkur mesta stöðugleikanum og hagkvæmustu kjörum fyrir heimilin. Það er algerlega ljóst.

Að lokum vil ég segja um fjármögnun innviðauppbyggingar að við þurfum að komast í uppbyggingu orkuinnviða, bæði flutningskerfisins og orkuöflunar, en líka samgönguinnviða. Setjum á kílómetragjaldið, fáum einkaframtakið til að taka að sér fleiri samgönguframkvæmdir, hvort sem það eru hafnir eða vegir eða göng eða hvað það er, og fjármagna það með sértækum notendagjöldum og þannig getum við byggt upp öflugt innviðakerfi sem gerir enn öflugra atvinnulíf. Og því öflugra atvinnulíf og betri fjárhag og efnahag sem við sköpum, því meiri velsæld og betri lífskjör verða hér á landi. Þau eru ein þau bestu á byggðu bóli nú þegar en við getum gert betur.

###

Virðulegi forseti. Ég held að það eina sem muni hjálpa fólki sem neyðist til að vera á leigumarkaði sé aukið framboð á húsnæði. Ef við erum að setja einhverjar kvaðir sem geta dregið úr framboðinu þá er enginn fyrirsjáanleiki í því, þegar fólk missir húsnæði og hefur í ekkert húsaskjól að leita. Því er það kappsmál að fjölga íbúðum á almennum markaði, gera umhverfið þannig.

Það er hægt að skoða ýmsa tekjuöflun í uppbyggingu atvinnuvega þannig að þeir borgi sem nota og annað slíkt en að fara að skattpína útflutningsgreinarnar sem skapa aukin verðmæti er kannski ekki rétta leiðin. Svo að fara að setja á bankaskatt, eins og hv. þingmaður kom inn á í sínu máli — það leggst beint ofan á vaxtakjör húsnæðislána sem er akkúrat vandamálið í dag. Þannig að ég held að við þurfum að endurskoða þessa stefnu eitthvað.

###

Nei.Virðulegi forseti. Ég þakka hv. þingmanni fyrir sína ræðu og ég held að við séum sammála um að það skipti miklu máli að ná tökum á verðbólgunni og vaxtastiginu í landinu. Þannig hjálpum við öllu samfélaginu best og sérstaklega þeim sem hafa lægri tekjur á milli handanna eða hafa fengið mikla kostnaðaraukningu í afborgunum út af hærri vöxtum. En ég verð að segja að ég er svolítið áttavilltur eftir ræðu hv. þingmanns um það hvernig Flokkur fólksins ætlar að takast á við það að lækka verðbólguna og tryggja lægri vexti og annað þegar tillögurnar felast fyrst og fremst í aðgerðum sem setja enn þá meiri verðbólguþrýsting og eru ekki til þess að auka verðmætasköpun í landinu, sem er kannski það sem styrkir gjaldmiðilinn okkar og annað slíkt til að takast á við þessi vandamál. Svo ég byrji kannski hér í fyrra andsvari þar sem hann endaði síðasta andsvar sitt, varðandi leigubremsuna, hvernig hann geti sagt að framboð á húsnæði sé ekki vandamálið hér. Ég held að það sé einmitt eitt af stærstu vandamálunum. Því frekari álögur og allar álögur, kvaðir og bönn sem við setjum á fasteignaeigendur, verktaka og aðra hljóta að draga enn frekar úr því framboði sem er í dag. En helsta ástæðan fyrir því að verðbólgan fór upp er einmitt lóðaskortur og skortur á húsnæði. Það er stór partur af því. Þannig að ég er ekki alveg að skilja hvernig hann sér þessa leigubremsu vera svona frábæra lausn að þeim markmiðum sem mér heyrist við eiga sameiginleg.

###

Virðulegur forseti. Takk fyrir skýr svör. Þá er það annar málaflokkur sem mig langaði að veita athygli hér í þessum andsvörum og það eru útlendingamálin. Nú er Samfylkingunni tíðrætt um auknar tekjur til þess að takast á við málaflokkana og fer minna fyrir hvernig á að taka á málum. Því myndi ég vilja heyra hvernig Samfylkingin ætlar að taka á útlendingamálunum og hvort hluti af því sé að taka á þeim kostnaði sem er þar, hvað þau sjá það fyrir sér í því eða hvaða aðgerðir. Þau saka stjórnvöld og Sjálfstæðisflokkinn um að hafa óstjórn á þessum málaflokki og því væri gott að vita hvernig þau myndu taka á þeim útgjöldum og bregðast við í þessum málaflokki.

###

Virðulegi forseti. Ég þakka hv. þingmanni fyrir hennar ræðu hér og óska henni um leið til hamingju með þá 40 fundi sem þau héldu í sumar, svona álíka margir eins og við höldum í hverri viku í Sjálfstæðisflokknum þar sem við förum út á vettvang og ræðum við fólkið. Við nýttum sumarið í að hugsa um heilbrigðismál. Já, stjórnvöld nýttu einmitt tímann líka vel í heilbrigðismál. Hér rís nýr og fallegur spítali. Samningar við sérgreinalækna voru kláraðir, aukin framlög voru til hjúkrunarheimila og einkarekin heilsugæsla var opnuð núna á mánudaginn í Reykjanesbæ. Því spyr ég hvort Samfylkingin trúi því að  hægt sé að gera betur með það fjármagn sem fer í heilbrigðismál og hvort það sé ekki hægt að nýta þá fjármuni betur til að fjármagna þær aðgerðir sem Samfylkingin hyggst leggja fram og/eða, af því að þetta er gríðarleg fjármögnun sem hefur bæst í heilbrigðismál undanfarið og meira þarf, á eingöngu að sækja það með auknum sköttum?

###
