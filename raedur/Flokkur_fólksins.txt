Ræðumaður: Eyjólfur Ármannsson

Virðulegur forseti. Ég vona að hv. þingmaður hafi lesið bókun 35. Hún hefur legið fyrir í 30 ár. Þetta mál hefur legið fyrir í 30 ár og allir vitað hvert vandamálið var, allir. Það átti að leysa það með 3. gr., með samræmisskýringu við EES-samninginn. Það er meira að segja á bls. 2 vitnað í frægasta hæstaréttardóm Íslandssögunnar frá 9. janúar 1990 þar sem dómstólakerfi *andsréttar var tekið úr sambandi með samræmisskýringu í mannréttindasáttmála Evrópu. Það sem er hérna undir er þetta: Varðandi dóm Hæstarétts Íslands þá segir hann ekki að það þurfi að lögleiða bókun 35, hann gerir það ekki. Hann fjallar um reglurnar lex posterior,  lex superior og lex specialis, þ.e. að æðri lög ganga framar lægri, yngri lög ganga framar eldri og sérlög ganga framar almennum lögum. Hann tekur þrjú dæmi um forgangsröðun í íslenskum lögum. Jú, það eru lögin um lagaskil á milli landa. Þá er forgangsregla um það að alþjóðlegu lögin gangi lengra. Það eru lög um alþjóðlegt bókhald fyrirtækja. Þá að sjálfsögðu ganga hinar alþjóðlegu reglur lengra en íslensku lögin, annars væri það ekki alþjóðlegt bókhald. Önnur líka varðandi Montreal-samkomulagið um flugið. Þá ganga alþjóðalög flugreglna lengra í alþjóðlegu flugi á Íslandi. Svo einfalt er það. Svo segir Hæstiréttur líka að það sé forgangsregla í bókun 35 og það hafi verið leyst með 3. gr. og líka það að borgararnir geti farið í skaðabótamál sé réttur þeirra brotinn. Það er röng túlkun að halda því fram að þessi hæstaréttardómur sé einhver skilaboð til Alþingis um að við verðum að samþykkja bókun 35. Það bara er ekki þannig.

Hæstiréttur sendi fín skilaboð til okkar um daginn varðandi kynferðisafbrot þegar brotaaðili er ekki staðsettur á staðnum, þetta er í gegnum netið. Þá fengum við skýr skilaboð. En það eru engin skilaboð í þessum fæðingarorlofsdómi, ekki nokkur einustu.

Ég bara vona að hv. þingmaður standi í lappirnar eins og aðrir Sjálfstæðisþingmenn og standi undir nafni sem þingmaður flokks sem kennir sig við sjálfstæði og hafni því að lögfesta bókun 35 eins og var gert fyrir 30 árum síðan. Það var það sem spurningin snerist um, vegna þess að Alþingi  á að slá þetta mál strax út af borðinu og halda áfram að lifa,  við höfum virt þennan samning miklu betur en Norðmenn, miklu betur.  Þar bendi ég á NAV-málið þar sem 80 manns fóru í fangelsi og 2.500 manns þurftu að endurgreiða bætur sem þeir oftóku.


Ræðumaður: Eyjólfur Ármannsson

Virðulegi forseti. Ég vil þakka hv. þingmanni fyrir ræðuna. Að sjálfsögðu skiptir bókun 35 máli hér. Þegar Ísland veitir minni rétt en samkvæmt EES-samningnum þá þurfum við að leiðrétta það með löggjöf. En við getum ekki sett eina reglu um að ESB-lögin gangi alltaf lengra til að afgreiða það mál í eitt skipti fyrir öll. Það þurfum við að sjálfsögðu að gera í stjórnarskrá svo að við séum ekki að taka fyrir hendur löggjafarvaldsins. Það er talað um blýhúðun og það allt, sem eru íþyngjandi reglur. Við getum líka veitt meiri rétt en lágmarkskröfur EES. Það er gott og blessað að gera það, t.d. út af íslenskum aðstæðum. Þá fáum við meiri rétt en önnur lönd á Evrópska efnahagssvæðinu, það er gott og blessað. Ég bara get ekki séð það að þegar við erum að tala um blýhúðun — þegar reglur okkar eru íþyngjandi — þá sé það stórkostlegt vandamál. Og síðan hinum megin, þegar þær ná ekki þeim rétti sem EES-reglur segja, að þá ætlum við að leysa það með einni löggjöf í eitt skipti fyrir öll. Við þurfum að horfa á þetta í hvert skipti, bæði þegar lögin ganga of skammt, þá geta einstaklingar fari í skaðabótamál ef íslenska ríkið er að brjóta á þeim. En það breytir því ekki að hér inni þurfum við alltaf að sjá til þess að okkar reglur séu í samræmi við EES-reglurnar og ef við ætlum að hafa íþyngjandi reglur þá sé það algerlega meðvitað og við séum upplýst um það. Og líka að það sé tekið tillit til þess ef við göngum of skammt, þá á líka að tilgreina það og láta okkur vita: Heyrðu, við erum með löggjöf hérna sem gengur of skammt. Greiningin þarf að vera á báða vegu, að ganga of langt og ganga of skammt, svo að það komi fram. Þetta þarf að vera heildstæð greining á öllum stigum og sérstaklega hvað þetta varðar. Það er ekki bara hægt að flagga því þegar við ætlum að hafa aukareglur, það þarf líka að sjá til þess þegar við göngum of skammt, svo að það liggi fyrir.

Það sem mig langar að spyrja hv. þingmann um, þar sem við erum að tala um bókun 35: Mun hún styðja lagafrumvarp um það að þessi blessaða bókun verði færð í lög? Mér skilst að þingmenn í Sjálfstæðisflokknum hefðu fyrir 30 árum ekki samþykkt EES-samninginn í þingsal með henni og það var leyst með 3. gr. laga um EES-samninginn, um samræmi skýringar. Gerð er góð grein fyrir þessu í greinargerðinni fyrir 30 árum, bæði um bókun 35 og líka um 3. gr.


Ræðumaður: Eyjólfur Ármannsson

Virðulegi forseti. Mig langar í seinni ræðu minni að koma inn á atriði sem ég tel merkilegt og vil líka svara því sem hér kom fram áðan. Varðandi innleiðingu EES-reglna þá er Brussel enginn sökudólgur. Talað var um að Brussel væri sökudólgurinn og að andstæðingar ESB og EES væru alltaf að horfa til Brussel. Ég tek fram að ég er fylgjandi EES-samningnum. Ég tel bara að við eigum að standa rétt gagnvart samningnum. Það þurfum við að gera heildstætt frá sérfræðinganefndunum þar sem verið er að semja EES-reglurnar í Brussel. Þar þurfum við að gæta hagsmuna okkar og sjá til þess að ESB hafi líka samningsskyldur gagnvart EES-svæðinu og taki tillit til stöðu okkar. Það þarf líka að gera í sameiginlegu nefndinni þannig að við séum ekki að taka upp reglur í samninginn sem eiga ekki við um okkur. Ég get tekið dæmi. Í öðrum orkupakka tókum við upp reglur um gas, gastilskipanirnar, en ekki í þriðja orkupakkanum. Hvernig stendur á því? Við þurfum að gæta hagsmuna okkar þar, hafa stjórnskipulega fyrirvara og líka varðandi gullhúðun.

Ég get ekki annað en minnst á bókun 35. Um hvað fjallar bókun 35? Hún fjallar um það að lög sem eiga uppruna sinn í Brussel gangi framar íslenskum lögum þegar kemur að lagatúlkun; það er forgangsreglan sem er í bókun 35. Ég vil meina að þetta hafi verið afgreitt fyrir 30 árum síðan með 3. gr. EES-laganna. Hér erum við hins vegar að fjalla um það þegar íslensk lög ganga lengra en tilskipanirnar. Af hverju setjum við þá ekki bara reglur um það, löggjöf, að þegar íslensk lög ganga lengra en tilskipanir ESB þá hafi þau lög ekki gildi, þau ákvæði? Öfugt er farið með bókun 35. Það er hin hliðin á peningnum, þegar við göngum skemmra og einstaklingar missa rétt. Þeir geta þá farið í skaðabótamál, eins og kom fram í nýlegum hæstaréttardómi, en það sýnir að við eigum ekki að löggilda bókun 35.

Það er vandfarið með innleiðinguna á EES-reglunum. Það er vandlifað í þessum heimi en það er ekki svo vandlifað að við eigum ekki að geta staðið í lappirnar gagnvart EES-samningnum og séð til þess að þegar við samþykkjum löggjöf á Íslandi gangi það ekki gegn EES-samningnum. Við eigum líka að sjá til þess að við séum ekki að ganga lengra án þess að vita það a.m.k. Það er grundvallaratriði. Reglurnar eru þannig að það þarf að tilgreina og rökstyðja. Það hefur ekki verið gert nægilega eins og hér hefur margoft komið fram. Þessi umræða sýnir líka öðrum þræði að það að setja bókun 35 í lög, þegar við göngum skemmra en EES-reglurnar ganga lengra — í fyrsta lagi brýtur það gegn stjórnarskránni og sýnir að það er engin patentlausn á þessum málum. Við þurfum að standa í lappirnar í hverju máli fyrir sig, sjá til þess að við göngum ekki gegn EES-samningnum í löggjöf og við eigum líka að sjá til þess að við göngum ekki lengra. Við eigum að virða samninginn hvað okkur varðar þegar kemur að hagsmunum okkar og staðsetningu í heiminum, svo einfalt er það. Og við eigum að horfa heildstætt á þetta, frá upphafi reglnanna til innleiðingar á Íslandi. Það verður að vera heildarstefna frá sérfræðinganefndinni, frá tilvist laganna og þangað til þau eru lögfest algerlega. Þetta aga- og stefnuleysi sem hefur verið við framkvæmd EES-samningsins mun á endanum leiða til þess að EES-samningurinn siglir í strand. Það er alveg kristaltært, af því að hann verður að taka tillit til íslenskra hagsmuna, hvort sem það eru loftslagsmálin, raforkumálin, umhverfismálin eða önnur. Við þurfum sjálf að sjá til þess að við uppfyllum skyldur samningsins og að við gerum það rétt, göngum ekki of langt og ekki of skammt. Það er það sem við þurfum að gera í hverju einasta máli fyrir sig. Ekki á að láta bókun 35 vera einhverja svona patentlausn fyrir okkur. Við hefðum aldrei nokkurn tíma samþykkt EES-samninginn ef bókun 35 hefði verið í lögunum, það hefði ekki verið þingmeirihluti fyrir því.

Þetta er mál sem við þurfum að vera vakandi fyrir. Ég veit ósköp vel að það er ekki hægt að setja einhverjar reglur sem eru eiginlega hin hliðin á peningnum hvað lýtur að bókun 35, að þegar við göngum lengra þá gildi þau ákvæði ekki. Að sjálfsögðu er það ekki hægt. Ég vildi bara koma því að að við verðum að taka aðild okkar að samningnum föstum tökum og lagaframkvæmd sem henni fylgir og vanda til verka. Íslensk stjórnsýsla er veikburða en þetta er málaflokkur sem við verðum að taka á ef við ætlum ekki að vera í endalausri ólgu þegar kemur að umræðu um EES-samninginn.


Ræðumaður: Eyjólfur Ármannsson

Virðulegi forseti. Hér er um mikilvægt mál að ræða. Ég vil byrja á að þakka hæstv. ráðherra fyrir ræðu sína og ekki síst hv. þm. Diljá Mist Einarsdóttur fyrir að vekja máls á þessu upphaflega. Þegar maður skoðar þetta mál þá er skýrslan sjálf mjög áhugaverð og líka blaðið sem fylgir með. Það er mjög áhugaverð lesning.

Mig langar að byrja aðeins á almennari nótum. Það eru 30 ár síðan EES-samningurinn tók gildi á Íslandi 1. janúar 1994 og mér finnst að þetta mál sé hluti af ákveðnu andvara- og agaleysi þegar kemur að reglum frá Brussel sem eru leiddar inn í íslenskan rétt. Þetta er náttúrlega mjög óvanaleg leið hjá fullvalda ríki, að við séum að taka upp í íslenskan rétt ákvæði, tilskipanir sem er búið að samþykkja í sameiginlegu EES-nefndinni svokallaðri. Ég vil taka fram að við höfum aldrei beitt hinum stjórnskipulega fyrirvara, þeirri neitunarlöggjöf sem sameiginlega nefndin hefur samþykkt að setja í samninginn. Ef við förum aðeins lengra þá þurfum við klárlega að efla hagsmunagæslu okkar í Brussel. Ég veit að það hefur verið gert en við þurfum að fara alla leið inn í sérfræðinganefndirnar þar sem er verið að semja þessi frumvörp og gera jafnvel kröfu til þess að þeir sem semja um þetta hjá EES taki tillit til íslenskra hagsmuna, eyju í Norður-Atlantshafi. Þar hefur ESB líka samningsskyldum að gegna. Þegar reglur ESB eiga við um EES-svæðið í heild þá þarf að taka tillit til okkar og landfræðilegrar stöðu okkar. Það er ekki hægt að segja við okkur: Þið fáið sömu reglur og Malta og Kýpur. Þetta fer inn í íslenskan rétt og við höfum aldrei sent mál til baka til EES-nefndarinnar og sagt að það eigi ekki við, við gerðum það t.d. ekki þegar reglur um raforkuviðskipti yfir landamæri voru innleiddar með þriðja orkupakkanum og orkupökkunum. Það eru engin raforkuviðskipti yfir landamæri hér og þá eigum við ekki að vera að innleiða lög og reglur um raforkuviðskipti yfir landamæri.

Hér er hins vegar komið að því sem lýtur að gullhúðun í íslenskum rétti, þegar stjórnvöld ganga lengra, setja íþyngjandi ákvæði umfram þær lágmarkskröfur sem eru gerðar í EES-gerðum, í EES-lögum. Þar virðist vera að það hafi ekki einu sinni verið farið að þeim reglum sem settar voru, að mér skilst 2018, um að tilgreina og rökstyðja það þegar farin er sú leið að hafa reglurnar meira íþyngjandi en lágmarkskröfurnar sem eru í EES-reglunum. Ég skora á ráðherra  að skerpa á þessum reglum, hafa þær ítarlegri, það sé ekki einungis tilgreint og rökstutt heldur sé vakin sérstök athygli á þessu í framsöguræðum hjá ráðherrum og þeim sem mæla fyrir frumvörpum hér um EES-reglur og það sé sérstaklega tekið fyrir á nefndafundum sem fjalla um þau mál þannig að þingmenn séu alveg fullkomlega meðvitaðir um að verið sé að gera meira en lágmarkskröfur. Það virðist ekki hafa verið gert, þessum reglum hefur ekki verið fylgt og þessi rannsókn sem HR gerði sýnir að það virðist vera mikill misbrestur á að þessum kröfum sé framfylgt, þ.e. að þetta sé tilgreint og rökstutt. Það er alveg með ólíkindum að það sé misbrestur á þessu og framangreindum kröfum sé framfylgt í aðeins helmingi þeirra frumvarpa sem skoðuð voru og þess getið með skýrum hætti en í helmingnum, 50%, er erfitt að átta sig á því hvort verið sé að gera ríkari kröfur en nauðsynlegt er. Það er síðan farið í umfangsmikla rannsókn, tímafreka greiningarvinnu til að átta sig á því hvort verið sé að beita gullhúðun og þá að hvaða leyti. Hérna er greinilega ekki farið eftir þeim reglum sem búið er að setja. Það þarf að skerpa á þeim og við þurfum eiginlega að skoða þetta líka nákvæmlega, þótt reyndar sé hér farið lengra aftur í tímann, en við þurfum að skoða nákvæmlega hvar verið  er að beita gullhúðun og hvar rökstuðningur er og hvar ekki.

Ég held að þetta ætti að vekja okkur til umhugsunar um það að við erum að taka inn reglur sem við semjum ekki algjörlega sjálf. Það eigum við að hafa algjörlega á hreinu þegar við erum að bæta við, í fyrsta lagi hvort við eigum að innleiða reglur eins og lög um raforkuviðskipti yfir landamæri eða aðrar reglur. Við eigum ekki að lögfesta reglur hér um járnbrautir af því að hér eru ekki járnbrautir. Við eigum ekki að gera það. Við eigum líka að sjá til þess að það sé ekki verið að gera eins og gert var og er fjallað ágætlega um hér í skýrslunni, vegna tilskipunar um löggjöf um burðarpoka. Þar er tilskipunin sjálf þannig, ef ég skil hana rétt, að það er verið að undanskilja. Í skýrslunni segir, með leyfi forseta: „Samkvæmt tilskipuninni eru það einungis þunnir plastpokar (15-50 míkrón) sem óheimilt er að afhenda án endurgjalds.“ Samkvæmt okkar lögum er hins vegar óheimilt að afhenda burðarpoka úr plasti, hvort sem er með eða án endurgjalds, á sölustöðum vara. Það er ekki kveðið á um slíkt bann í tilskipuninni. Við erum klárlega að ganga lengra þarna. Ég skil ekki af hverju við eigum að ganga lengra. Af hverju eigum við að ganga lengra og hafa þetta meira íþyngjandi fyrir okkar atvinnugreinar og verslun hvað þetta varðar? Ef við ætlum að hafa samræmdar reglur á fótboltavellinum sem er innri markaðurinn þá eigum við að hafa þær. Þetta „best í heimi“ heilkenni sem einkennir Íslendinga, við ætlum alltaf að ganga lengra, einhvers staðar úti í heimi taki menn eftir því að á Íslandi sé gengið lengra, við séum svo sniðug þar — það er enginn að spá í það. Við eigum að fylgja reglum ESB hvað varðar lágmarkskröfur. Og það að banna plastpoka út frá heildarumhverfisáhrifum, ef Evrópa gerir það ekki, af hverju eigum við að gera það? Ég tel að þetta sé gott dæmi um það að við eigum að stíga mjög varlega til jarðar varðandi gullhúðun.

En svo er annað líka sem kemur fram í skýrslunni varðandi þessa gullhúðun á plastpokunum, að rökstuðningur fyrir því að gera þessar auknu kröfur er ekki ítarlegur. Það er enginn sérstakur rökstuðningur fyrir því, það er bara gert.

Hæstv. umhverfis-, orku- og loftslagsráðherra fjallaði um dæmið á bls. 28, um rörin, 10 km langar leiðslur og 50 cm þvermál sem fara í umhverfismat þar sem tilskipunin segir að leiðslur sem eru stærri en 40 km og 80 cm í þvermál fyrir flutning á gasi og olíu o.s.frv., eigi að fara í umhverfismat. En við erum hins vegar í lögum nr. 11/2021, með viðmið um 10 km og 50 cm þvermál. Við erum að ganga enn þá lengra. Rökstuðningurinn er mjög áhugaverður hér á bls. 29, hann er hvorki fugl né fiskur. Maður getur ekki lesið neitt út úr þessu af hverju við eigum að hafa strangari reglur hérna. Það virðist vera að embættismenn hafi sennilega tekið sér þetta vald, ákveðið að hafa þetta svona án þess að spyrja þá sem bera endanlega ábyrgð á þessu, sem er þá ráðherra sem ber hina pólitísku ábyrgð. Mér finnst þetta vera mjög ámælisverð vinnubrögð, svo ég segi nú ekki annað.

Annað dæmi er varðandi víðerni og jarðmyndanir, tilskipun er lýtur að landi, um framkvæmd eða áætlun og bein eða óbein umtalsverð áhrif á land, landslag, víðerni, jarðmyndanir, jarðveg, vatn, loft og loftslag. Það er ekkert fjallað um jarðmyndanir í tilskipuninni. Við setjum hins vegar inn jarðmyndanir, þær eru tilgreindar í íslenskri löggjöf sem endurspegli sérstöðu jarðfræði Íslands, það má jú rökstyðja það þannig. Sama er með víðerni, umhverfisáhrif á víðerni. Það er ekki tilgreint í tilskipuninni. Ég tel mikilvægt að við förum ofan í þessi mál með sama hætti og hér er gert og gerum það á enn þá víðtækari hátt. Vonandi verður það gert.

Svo er þriðja dæmið um uppgræðslu lands á verndarsvæðum, framkvæmdir sem kunna að hafa í för með sér umtalsverð umhverfisáhrif. Þar er talað um uppgræðslu lands á verndarsvæði. Þessi framkvæmdaflokkur er ekki í tilskipuninni frá 2011.

Svona virðist þetta vera aftur og aftur. Það er verið að smokra inn atriðum sem eiga ekki við, sem eru ekki í Evrópulöggjöfinni. Við verðum að vekja athygli á þessu með réttum hætti. Ég sé það bara á þessari vinnu hérna að það verður mjög mikið að gera. Við fáum tilskipanir og jú, þetta er EES-löggjöf, við verðum að samþykkja hana ef við ætlum ekki að valda straumhvörfum í EES-samstarfinu. Ég er þá ekki að tala t.d. um stóru málin en í svona málum sem almennt er litið á sem svona tæknilega löggjöf þá virðist vera að það sé verið að bæta inn í. Þetta er mjög ámælisvert og ég vona að hæstv. ráðherra og við hér á Alþingi tökum þetta til nánari skoðunar.

Það kemur fram á bls. 2 í skjalinu sem lagt er hér fram, skýrslu ráðherra en ekki skýrslunni sjálfri, með leyfi forseta:

„Niðurstaða skýrslunnar er sú að þörf er á að endurskoða og bæta verklag að því er varðar meðferð innleiðingarfrumvarpa.“

Það er klárt mál að þetta verður að gera. Það verður að endurskoða og bæta þetta verklag.

Svo heldur áfram, með leyfi forseta:

„Að því er varðar gullhúðun skiptir höfuðmáli að vekja athygli alþingismanna og hagsmunaaðila á því ef ætlunin er að gera meiri kröfur í innleiðingarlöggjöfinni en leiðir af lágmarkskröfum viðkomandi EES-gerðar.“

Þetta er grundvallaratriði. Það verður að vekja athygli okkar hér á Alþingi á því ef verið er að gera meiri kröfur. Það hefur ekki verið gert. Ég vonast til þess að þessi vinna haldi áfram sem hér hefur verið hafin við þessa skýrslu, prýðileg skýrsla að mörgu leyti eftir því sem ég hef náð að fara yfir.

Mig langar að fjalla hérna um hringrásarhagkerfið. Ég hef tekið eftir því að undanförnu að það er kominn mýgrútur af tunnum, ruslatunnum og öðru slíku. Þar erum við að ganga lengra en er gert í tilskipuninni. Af hverju? Ég man þegar ég var í námi í Belgíu 1998, þá var verið að flokka rusl. Það var ekki að vera flokka hér. Það er flokkað rusl í Skandinavíu. Þar er matarúrgangur settur í græna poka og svo er plastið sett í fjólubláa poka en þetta fer í sömu tunnuna úti í garði þegar þú hendir því. Það er af því að plastið er miklu eðlisléttara og það er mjög auðvelt að aðgreina úrganginn í endurvinnslustöðinni, í sorpstöðinni. Þess vegna þurfa íbúar ekki annað en að setja þetta í einhverja poka, setja þá svo í sömu tunnuna. Við erum hins vegar komin með plasttunnu, pappatunnu, matarúrgangstunnu og við erum komin með blandað sorp. Ég fer að halda að þessar sorpstöðvar hér geti ekki aðgreint plast frá matarúrgangi með sama hætti og gert er erlendis. Þetta leiðir til vandræða í bakgörðum og görðum hjá fólki af því að það eru komnar svo margar tunnur og allt verður að setja í sitthvora tunnuna. Það þarf ekki að gera það í Evrópu. Þannig virðist vera að við séum búin að ganga lengra hvað þetta varðar með lögum nr. 103/2021. Við erum að ganga lengra en fólst í lágmarkskröfum tilskipunar Evrópusambandsins um úrgang. Til hvers?

Þetta er bara gott dæmi um það að við virðumst ekki hafa fært rök fyrir því af hverju við erum að ganga enn þá lengra. Ég hélt að þetta væri einmitt þannig málaflokkur þar sem er mikilvægt að við gerum þetta rétt og vel og gerum þetta sem hagkvæmast, bæði fyrir okkur sjálf, borgarana, og líka sorpstöðvarnar. Ég vil bara taka þetta sem dæmi um það þegar ekki er farið nægilega vel ofan í málin og við erum að búa til okkar eigin reglur sem eru hreinlega íþyngjandi og virðast vera, þegar grannt er skoðað og farið dýpra í málið, óþarfar.

Ég tel ekki ástæðu til að hafa þetta lengra en þakka fyrir þessa skýrslu og tel að þessi umræða sé mjög mikilvæg og mikilvægt að við séum vakandi á öllum stigum EES-samstarfsins. Við þurfum að vera vakandi vegna þess að uppruni löggjafarinnar er ekki hjá okkur sjálfum. Þegar fullvalda ríki er að taka inn reglur annars staðar frá þá eigum við að vera á varðbergi. Ekki vera að taka inn óþarfareglur, ekki setja reglur á innri markaðnum sem eru meira íþyngjandi fyrir okkar fyrirtæki. Við eigum heldur að reyna að fara hina leiðina og sjá til þess að við í litlu samfélagi hér undir heimskautsbaug, sem er ekki í Mið-Evrópu, séum ekki að innleiða löggjöf þar sem á t.d. að færa flutninga fólks yfir í járnbrautirnar, við erum ekki með járnbrautir. Þá á ég að sjálfsögðu við flugið.

Ég tel ekki ástæðu til að fjalla  nánar um þessa skýrslu en vonast til að þetta mál verði áfram vakandi á næstu misserum hér á Alþingi sem og annars staðar.


Ræðumaður: Jakob Frímann Magnússon

Ég ætla bara að ítreka það sem ég hef áður sagt: Göngum að þessu markvisst og vel. Ég sé ekki í sjálfu sér ástæðu til að vera sérstaklega á varðbergi gagnvart því að ríkið skipti sér af þessu eða opinberir aðilar. Ríkið og við skattgreiðendur ábyrgðumst Landsvirkjun á sínum tíma með fyrirheitum um að þegar hún væri búin að rísa og standa undir sér þá skyldum við fá rafmagnið á kostnaðarverði, ágætt að minna okkur á þetta því að það hefur auðvitað ekki alveg gengið eftir sem skyldi þótt við séum með hagfelldara verð hér en víðast. Við erum með vatnið, við erum með orkuna og við erum með aðstöðu til að gera þetta og við getum gert þetta í stórum stíl, held ég, tiltölulega fljótlega. Flugvélaeldsneyti er aðeins annar pakki þannig að við skulum einbeita okkur bara að bílum og jafnvel skipum. Ammoníak, vetni, þetta er tiltölulega einföld tækni, tiltölulega einföld framleiðsla og gæti hnykkt á þjóðarbúskapnum og afkomu ríkissjóðs með þeim hætti að við gætum losnað við þann blygðunarblett sem er að hafa 10% landsmanna við fátæktarmörk. Enn og aftur: Það er okkar stærsta skömm og ef rafeldsneyti getur gefið okkur tekjur til að eyða þeim bletti af okkur þá er ég fagnandi þeim áformum.

Af því að ég á hér örfáar sekúndur eftir þá ætla ég að nota þær til þess að votta samúð og virðingu aðstandendum Matthíasar Johannessens sem ég tel einhvern allra besta fjölmiðlamann sem við höfum átt  og ritstjóra á Íslandi, skáldmæltur, velviljaður menningarmaður. Slíkir mega gjarnan stýra fleiri fjölmiðlum.


Ræðumaður: Jakob Frímann Magnússon

Forseti. Okkur sem sitjum í umhverfis- og samgöngunefnd eru í fersku minni hinar glaðbeittu viðtökur kollega okkar í Skotlandi þegar við fórum þangað í fyrra. Þeir komu valhoppandi á móti okkur og buðu okkur hjartanlega velkomna sem hluta af nýju grænu orkuríkjunum. Nýja græna Arabía, sögðu þeir við okkur. Hafandi verið í sveit í Skotlandi sem unglingur verð ég að viðurkenna að mér var nokkuð brugðið yfir því að sjá mína gömlu sveit jafn þakta 200 metra háum súlum með Mercedes Benz-merkinu að snúast hvert sem litið var. Ég segi það enn og aftur hér úr þessum stóli að ég er hlynntur því að við nýtum orkuna okkar og gerum úr henni sem mest verðmæti fyrir okkur og aðra sem vilja eiga við okkur viðskipti. En ég vil ekki fórna okkar dýrmætu víðernum sem eru eitt aðalaðdráttarafl okkar Íslendinga sem ferðamannaþjóðar. Við þurfum að velja af kostgæfni þá staði sem verða settir í þetta vegna þess að þetta er allt annað en fallegt að mínu viti. Og þar sem við skyldum slysast til að gera þetta þar sem umferð verður myndi ég vilja leitast við að gera það að einhvers konar viðburði í litum og hljóðum þannig að þessir hreyflar myndu verða fallegir og eftirsóknarverðir að horfa á og heimsækja, þ.e. ef þessu skyldi verða fyrir komið annars staðar en á jöðrum. Svo eru auðvitað straumarnir og annað slíkt sem verið er að nýta í Orkneyjum og víðar og meðfram eylöndum. Ég er sum sé jákvæður gagnvart hugmyndinni en vil bara að við göngum skynsamlega inn um gleðinnar dyr.  Þetta gæti fært okkur gríðarleg verðmæti til langrar framtíðar en við skulum gæta okkar að gera þetta allt rétt.


Ræðumaður: Eyjólfur Ármannsson

Virðulegur forseti. Flokkur fólksins hefur lagt fram frumvarp um breytingu á lögum um umgengni um nytjastofna sjávar, um samræmda vigtun sjávarafla. Í frumvarpinu eru lagðar til breytingar til að tryggja að vigtun sjávarafla verði framkvæmd af óháðum aðilum á sem nákvæmastan hátt. Lagt er til að heimild Fiskistofu til að veita leyfi til endurvigtunar og heimavigtunar verði felld brott og  allar nauðsynlegar undanþágur frá meginreglunni um að allur afli skuli veginn á hafnarvog í löndunarhöfn þegar við löndun. Þetta eru grundvallaratriði sem þarf að ræða þegar kemur að lögum um sjávarútveg.

Lagt er til í frumvarpinu að myndavélaeftirlit verði með vigtun afla en ör tækniþróun hefur verið undanfarin ár sem leiðir til þess að hægt er að stunda þannig eftirlit án mikillar fyrirhafnar. Það skiptir gríðarlega miklu máli að rétt sé staðið að vigtun sjávarafla. Vigtun sjávarafla skiptir sköpum þegar tryggja á að skipverjar fái sanngjarnt kaup og að réttar upplýsingar um veiðar skili sér til stjórnvalda sem  sinna rannsóknum og eftirliti með fiskstofnum þjóðarinnar. Í dag eru 84 aðilar með svokallað endurvigtunarleyfi. 17 aðilar fá leyfi til heimavigtunar. Ein algengasta aðferð við undanskot afla er þegar íshlutfall er skráð hærra en það er í raun.  Í skýrslu Ríkisendurskoðunar um eftirlit Fiskistofu kom m.a. fram að dæmi væru um að verulegt misræmi væri milli íshlutfalls í afla þegar eftirlitsmenn Fiskistofu hefðu sinnt eftirliti með hlutfalli íss og borið saman við vegið   meðalhlutfall. Það er grundvallaratriði að hafnarvog stjórni varðandi  magn  þess sjávarafla sem kemur að landi. Það eru margar sögur  og mörg dæmi um það að ísprósenta hafi rokið  upp úr öllu valdi við endurvigtun sjávarafla. Það þarf að stoppa sem allra fyrst. Það minnkar algjörlega tiltrú á kerfinu að svo sé. Þess vegna á hafnarvog að ráða þegar kemur að vigtun sjávarafla en ekki endurvigtun í heimahúsi. Hún getur vissulega komið til en hún á ekki að hafa áhrif á það aflamagn sem kemur að landi hverju sinni.


Ræðumaður: Inga Sæland

Herra forseti. Hér hefur þingmönnum verið tíðrætt um það hvernig á að fjármagna aðkomu ríkisstjórnarinnar að kjarasamningum breiðfylkingar og Samtaka atvinnulífsins, tímamótakjarasamningum. Það hefur verið nefnt af alls konar sérfræðingum, hagfræðingum og fulltrúum hvaðanæva að að það sé bara þrennt í stöðunni; þ.e. annaðhvort að hækka skatta, draga úr framleiðni eða þenslu eða jafnvel taka erlend lán. Engum einasta einstaklingi hefur dottið í hug það augljósa; það sem Flokkur fólksins hefur hér sex sinnum mælt fyrir þingsályktunartillögu um þar sem við förum fram á það að lífeyrissjóðir fái ekki lengur undanþágu frá staðgreiðslu skatta. Bara  það að afnema undanþágureglu lífeyrissjóðanna um staðgreiðslu skatta við innborgun í sjóðina gæfi ríkissjóði hátt í 70 milljarða kr. á ári. Það er enginn með okkur á svona tillögu, ekki nokkur einasti aðili vegna þess að svarið sem kemur er: Ætlið þið virkilega að fara að taka jafnvel 34%  í staðgreiðslu við innborgun þegar einstaklingurinn gæti verið að ávaxta þetta alla sína starfsævi? Ég segi á móti: Fussum svei. Ég veit ekki betur en að þeir sem hafa í sveita síns andlitis  stritað á meðallaunum og lægstu launum alla sína starfsævi fái í rauninni baun í bala. Og það litla sem kemur frá lífeyrissjóðunum í greiðslu í fyllingu tímans er skert frá almannatryggingum. Viðkomandi er í rauninni nánast undir lágmarkslaunum eftir alla sína starfsævi ef hann hefur ekki verið svo heppinn að komast á spenann hjá hinu opinbera og fengið að maka krókinn þar í enn þá betri og virðulegri lífeyrissjóði heldur en hinn almenni launþegi í landinu. Þannig að ég segi: Það er löngu, löngu tímabært að afnema þessa sérreglu sem er utan um lífeyrissjóðina og gefa okkur kost á því að koma þessum tæplega 70 milljörðum kr. í okkar sameiginlegu sjóði á hverju einasta, einasta ári.


Ræðumaður: Guðmundur Ingi Kristinsson

Virðulegur forseti. Við erum heppin að hafa þann rétt hér á Íslandi að mótmæla friðsamlega. Ég mótmælti hér friðsamlega með baráttusamtökunum Bót sem voru baráttusamtök gegn fátækt og félagslegu óréttlæti sem voru stofnuð eftir bankahrunið á sínum tíma. Ofbeldi í mótmælum á ekki að eiga sér stað. Það að ég hafi sagt frá því að tjaldbúðir sem voru hér við Austurvöll vikum eða jafnvel mánuðum saman, í boði Reykjavíkurborgar, væru fordæmisgefandi fyrir aðra til að geta tjaldað ef þeir vildu mótmæla varð til þess að ég var kallaður barnamorðingi, rasisti, fasisti og fleira sem er ekki einu sinni hafandi eftir, bara fyrir það eitt að benda á þetta. Og hvað segir það okkur þá um þá umræðu sem er í gangi í þjóðfélaginu í dag? Henni er varla viðbjargandi. Ég segi eins og Hera, sem ætlar að fara í Eurovision, að það sem hún hafi fengið yfir sig hafi verið svo skelfilegt að það sé ekki hafandi eftir;  að það þurfi að faðma þetta fólk, að það sé eitthvað meira en lítið að þegar fólki líður svo illa að það þurfi að hrauna yfir náungann með alveg fáránlegum ásökunum. Barnamorðingi, fasisti, rasisti — það erum við ekki. En við erum með fólk sem býr í iðnaðarhúsnæði, hjólhýsum og heilsuspillandi húsnæði og því ber að mótmæla. En þegar gengið er að einhverjum ráðamanni og skvett á hann dufti, hvort sem það er glimmer eða annað, veit viðkomandi ekki hverju verið er að skvetta á hann. Það er ofbeldi. Að brjóta rúður í húsi er ofbeldi. Að reyna að skemma í nafni mótmæla er ofbeldi og það eigum við ekki að líða. Við erum frjáls til að mótmæla en gerum það friðsamlega.


Ræðumaður: Eyjólfur Ármannsson

Virðulegur forseti. Það er gott að heyra að hæstv. heilbrigðisráðherra er með hugann við  þennan mikilvæga málaflokk og að það hafi verið lagt fram svokallað viðbótarsmæðarálag. Rekstur hjúkrunarheimila er  mismunandi. En varðandi fyrstu spurninguna, þ.e. líti maður á fjárheimildir í fjárlögum þá virðist vera svo að um undirfjármögnun sé að ræða á hjúkrunarheimilum á landsbyggðinni og sérstaklega á hinum minni hjúkrunarheimilum, ef maður horfir á tölur um hallarekstur eins og t.d. á Skagaströnd. Smæðarálagið er hugsað þannig að reksturinn nái utan um hin minni hjúkrunarheimili í landinu. Svo virðist ekki vera í öllum tilvikum. Það er margt að skoða í þessu samhengi og líka það að hjúkrunarheimili á hinum minni stöðum í landinu eru mikilvægir vinnustaðir og eru nánast einn af grundvöllum fyrir byggð í allra minnstu sveitarfélögunum. Ég get tekið sem dæmi að deyi einn vistmaður og það losnar rými en það kemur ekki strax nýr  vistmaður inn og það þarf að bíða í nokkra mánuði eftir nýjum vistmanni, þá getur þetta haft mikil áhrif á rekstrargrundvöll hjúkrunarheimilisins, t.d. bið í þrjá, fjóra mánuði. Þetta er kannski níu   eða tíu rýma hjúkrunarheimili og þá skiptir máli ef tvö, þrjú rými eru ekki fyllt, komi ekki annar vistmaður inn strax í staðinn. Það þarf jafnvel líka að huga að svokallaðri brúarfjármögnun á meðan  hjúkrunarheimilin eru að fá nýjan vistmann inn, þannig að það ríði ekki rekstrinum að fullu takist það ekki strax.

Ég tel líka mjög mikilvægt að halda utan um  fjölbreytileikann í þessum rekstri, að þetta safnist ekki allt saman í eina verksmiðju hérna á höfuðborgarsvæðinu og að tekið sé tillit til íbúa  héraða úti á landi,  fólks sem vill dvelja síðasta hluta ævinnar í byggðarlagi sínu, í sinni sveit, í sínu héraði og þá með sínu heimafólki. Þá er mikilvægt að standa á bak við þennan rekstur    því að það er algerlega óásættanlegt að sveitarfélögin óttist það að skili þau rekstrinum til ríkisins  verði reksturinn lagður niður  og fluttur og sameinaður stærri rekstri.   Þetta er því mikið hagsmunamál fyrir hin minni sveitarfélög í landinu.


Ræðumaður: Eyjólfur Ármannsson

Virðulegi forseti. Hæstv. heilbrigðisráðherra. Fyrirspurn mín er um hjúkrunarheimili á landsbyggðinni. Fyrsta spurningin er þessi: Telur ráðherra að fjármögnun hjúkrunarheimila á landsbyggðinni sé viðunandi? Í öðru lagi: Hefur ráðherra athugað hvort tilefni sé til að hækka svokallað smæðarálag til minni hjúkrunarheimila? Og í þriðja lagi: Telur ráðherra að breyta eigi fjármögnun minni hjúkrunarheimila til að auka sveigjanleika í greiðsluþátttöku hins opinbera?

Rekstur margra minni hjúkrunarheimila á landsbyggðinni er erfiður og sveitarfélög sem skila rekstri hjúkrunarheimila til ríkisins óttast það mörg hver að hjúkrunarheimilið í sveitarfélaginu, sem er oft mikilvægur vinnustaður í hinum minni byggðum í kringum landið, verði lagt niður og sameinað stærra hjúkrunarheimili á sama svæði og að fólk  verði jafnvel flutt hreppaflutningum. Það er ljóst að það er þörf á gríðarlegri fjölgun hjúkrunarrýma í landinu miðað  við aldurssamsetningu þjóðarinnar  og heyrir maður það   ósjaldan í fjárlaganefnd.

Spurningin er líka þessi: Þarf ekki að auka þetta fjármagn? Mig langar að vitna hér til umsagnar  Samtaka fyrirtækja í velferðarþjónustu þar sem þau lögðu til  í afgreiðslu fjárlagafrumvarps þessa árs að bæta við 150 millj. kr. í smæðarálagið. Það  nær núna til heimila sem eru með allt að 61 rými. Þau smæstu fá hlutfallslega meira greitt en hin stærri vegna smæðarálags. Þessi hækkun myndi þá geta verið þannig að það yrði meira til allra minnstu hjúkrunarheimilanna. Hér er um réttindamál að ræða hvað það varðar að aldrað fólk á rétt á að eyða síðasta hluta ævi sinnar í heimabyggð og líka það að hér erum við að tala um hreina og klára byggðastefnu. Við getum ekki horft fram hjá  því að verið er að leggja niður hjúkrunarheimili í landinu þegar gríðarleg þörf er á fjölgun hjúkrunarheimila í landinu. Minni hjúkrunarheimili og hjúkrunarheimili á landsbyggðinni eiga að vera hluti af þessari flóru hjúkrunarheimila og líka að styðja við mismunandi rekstur og þau séu fjölbreytt.

Mér þætti vænt um að heyra skoðanir á þessum fyrirspurnum sem ég hef lagt hér fyrir og líka varðandi það að smæðarálagið verði aukið, verði hækkað og jafnvel litið enn þá meira til hinna allra minnstu sveitarfélaga,  en í dag  nær það til þeirra sem eru með allt að 61 rými, sem er að sjálfsögðu líka mikilvægt. En það er ekki hægt að horfa eingöngu á hagkvæmni stærðarinnar þegar litið er til hjúkrunarheimila í landinu. Málaflokkurinn er einfaldlega þess eðlis.


Ræðumaður: Eyjólfur Ármannsson

Virðulegur forseti. Frjósemisaðgerðir eru gríðarlega mikilvægt mál hér á Íslandi. Eins og kom fram í máli málshefjanda þá  á hver kona  1,6 barn að meðaltali og það er augljóst mál að okkur fer fækkandi og mun fara fækkandi á næstu árum. Við erum fámenn þjóð og það er gríðarlega mikilvægt að við stöndum vörð um mannfjölda okkar eins og hann er í dag, 400.000 manns, og helst að okkur fari fjölgandi.

Íslendingar hafa alltaf verið taldir mjög  ung þjóð og ég hef heyrt oftar en einu sinni í fjárlaganefnd að við séum ung þjóð, að það sé skýringin fyrir því að við setjum ekki meira til heilbrigðismála af þjóðarframleiðslu. En það er gríðarlega mikilvægt að við styðjum við bakið á þeim konum og pörum sem vilja fara í frjósemisaðgerðir og hér er bara um hreina fjárfestingu að ræða hreinlega. Ég tel að ríkið eigi að horfa til þess að hér sé um fjárfestingu að ræða   til framtíðar, að koma í veg fyrir að okkur fjölgi ekki. En þetta tengist stærra samhengi sem lýtur að því að konur eignast börn seinna á lífsleiðinni og þá er mikilvægt að styðja við að konur sem það vilja geti eignast börn enn þá fyrr á lífsleiðinni. En þetta er þróun sem er alls staðar á Vesturlöndum.


Ræðumaður: Eyjólfur Ármannsson

Virðulegur forseti. Ég vil þakka málshefjanda fyrir þetta umræðuefni, hér er um gríðarlega mikilvægt umræðuefni að ræða. Ég tel að það megi hagnýta gervigreind í lögbundnum verkefnum í heilbrigðisþjónustu, það er ekki spurning. Þar kemur fyrst og fremst inn túlkun mynda, röntgen- og sneiðmynda t.d., einnig sjúkdómsgreiningar og þá sérstaklega varðandi sjaldgæfa sjúkdóma sem læknar oft missa af og svo í þriðja lagi er það forspá eða „prognosis“, t.d. um dementíu, krabba og heilablóðfall. En ég get ekki séð annað en að við þurfum að fylgja alþjóðlegri þróun hvað þetta varðar. Við erum svo heppin að eiga lækna sem eru bæði menntaðir í Evrópu og í Bandaríkjunum og við eigum að geta verið í fremstu röð við að tileinka okkur tæknina sem er að koma hraðar en við gerum okkur grein fyrir. Ég tel að þessi þróun sem ég var tala um, í forspá, sjúkdómsgreiningu og túlkun mynda, sé gríðarlega mikilvæg. En ég vil jafnframt minna á það að við höfum ekki náð að fylgja þróun í fjarheilbrigðisþjónustu í sama mæli og er gert t.d. í Norður-Noregi þannig að við þurfum líka að huga að tækninni á öðrum sviðum.


Ræðumaður: Inga Sæland

Frú forseti. Ég vil þakka hæstv. heilbrigðisráðherra og öllum þeim hv. þingmönnum sem hafa tekið þátt í þessari þörfu umræðu. Samantekið í mínum huga þá liggur það náttúrlega enn þá ljóst fyrir að hér er um gríðarlega fordóma að ræða gagnvart fíknisjúkdómnum sem slíkum. Ef hann væri viðurkenndur að fullu inni í heilbrigðiskerfinu væru ekki 700 einstaklingar að bíða á biðlista eftir nauðsynlegri hjálp inn á Sjúkrahúsið Vog. Þá væri Sjúkrahúsið Vogur rekið á öllum þeim dampi sem mögulegur væri. Þá værum við að forgangsraða fjármunum mun meira fyrir sjúklingana sem glíma við þennan dauðans alvöru sjúkdóm. Þá værum við að taka utan um einstaklingana þegar þau væru að koma út úr meðferð og við fyndum þeim viðhlítandi úrræði og aðstoð. Við værum í rauninni á allt öðrum stað. Við skulum átta okkur á því að sú þróun sem hefur orðið í samfélaginu í dag er mannanna verk. Það er í höndum stjórnvalda hverju sinni að taka utan um samfélagið eins og best er og best verður á kosið. Þessi þróun sem hefur orðið hér og nú, þar sem fjöldi einstaklinga er að deyja á bið eftir heilbrigðisþjónustu, er í rauninni — ég á varla eitt einasta orð yfir það að ég skuli vera að segja þetta. Þetta er sárara en tárum taki. Og að ætla að halda því fram eins og einn ákveðinn hv. þingmaður að það sé kannski einhver ákveðinn hópur í samfélaginu sem sérstaklega verður fyrir vanda, vanda sem viðkomandi hv. þingmaður, Halldóra Mogensen, segir að sé ekki sjúkdómur. Þá vil ég bara segja það hér og nú: Fíknisjúkdómurinn spyr hvorki um stétt né stöðu frekar en ástin sem hv. þm. Halldóra Mogensen vísaði til. Það þarf ekki að hafa orðið fyrir einhverjum áföllum eða vanda eða vera fátækur til að sitja uppi með fíknisjúkdóminn. Fíknisjúkdómurinn er einn erfiðasti og alvarlegasti sjúkdómurinn sem íslenskt samfélag býr við í dag. Af hans völdum eru að deyja um 100 einstaklingar árlega og þar af ríflega helmingurinn algerlega ótímabærum dauða.


Ræðumaður: Tómas A. Tómasson

Virðulegi forseti. Inga Sæland spyr: Telur heilbrigðisráðherra að fíknisjúkdómurinn sé viðurkenndur sem sjúkdómur? Og ráðherra segir: Já, þetta er flókinn sjúkdómur. Ég þakka ráðherra fyrir þessa afstöðu sína vegna þess að þetta er alvörusjúkdómur. Sá sem hér stendur þekkir þennan sjúkdóm ágætlega. Ég fór sjálfur í meðferð á sínum tíma og hef kynnt mér þessi mál til hins ýtrasta, farið nokkrum sinnum á Hazelden sem er nú Mekka, ef ég má svo að orði komast, í meðferðarstöðvum og fleiri meðferðarstöðvar, Edgehill sem dæmi, og hef verið í stöðugu sambandi við þá sem eru að kljást við þennan sjúkdóm. Vandinn er að munurinn á fíknisjúkdómum og öðrum sjúkdómum er sá að sá sem er haldið þessum sjúkdómi hefur sterka tilhneigingu til þess að vilja ekki viðurkenna að hann sé veikur. Það stendur einhvers staðar í inngangsorðum AA-samtakanna: Enginn getur hætt drykkjuskap nema hann vilji það sjálfur. Það er nú vandamálið, að það þarf að fá viðkomandi sjúkling til að átta sig á því að hann sé veikur.

Síðan segir Inga: Hvaða úrræði eru til staðar fyrir einstaklinga sem hafa farið í meðferð? Þeir staðir sem eru viðurkenndir í dag eru m.a. SÁÁ, Hlaðgerðarkot og Krýsuvík og síðan er það deild 32 eða 33 á Landspítalanum. Þetta eru þessir algengu staðir og einhverjir hafa farið erlendis, ég m.a. hef gert það. En þegar fólk kemur úr meðferðinni, hvað þá? Sjáið þið, maður kemur út úr meðferðinni eftir 28 daga og tíu daga í afvötnun og þá veit maður allt um þetta og maður er alveg með það á hreinu. En svo fennir í sporin og fólk gleymir og allt í einu var þetta ekki eins slæmt og það var. Ég upplifði það á sínum tíma í fyrra skiptið sem rann af mér að ég var farinn að sakna þess að vera timbraður. Svo loksins þegar ég byrjaði aftur að drekka mundi ég að ég saknaði þess ekki. En svona er nú sjúkdómurinn hættulegur.


Ræðumaður: Inga Sæland

Herra forseti. Ég vil byrja á því að þakka hæstv. heilbrigðisráðherra fyrir að taka vel í ósk mína um þessa sérstöku umræðu um fíknisjúkdóminn. Ég var hér með fimm  punkta sem ég lagði út frá sem ég sendi ráðherranum.

Í fyrsta lagi: Hvaða úrræði, ef einhver, standa einstaklingum til boða af hendi íslenska heilbrigðiskerfisins eftir að þeir hafa lokið meðferð, hvort heldur sem um skammtíma- eða langtímameðferð er að ræða? Telur heilbrigðisráðherra að  fíknisjúkdómurinn sé viðurkenndur sem sjúkdómur sem skilyrðislaust skuli heyra undir íslenska heilbrigðiskerfið? Hefur heilbrigðisráðherra gripið til einhverra aðgerða til að koma í veg fyrir að einstaklingar með fíknisjúkdóma deyi ótímabærum dauða á meðan þeir eru á biðlista eftir viðeigandi heilbrigðisþjónustu? Megum við búast við nauðsynlegum aðgerðum frá heilbrigðisráðherra sem óefað munu draga úr dauðsföllum vegna fíknisjúkdómsins? Ef já, hverjar eru þá þær aðgerðir? Og síðast en ekki síst: Hvaða forvarnir, ef einhverjar, eru á borði heilbrigðisráðherra þar sem markmiðið er að koma í veg fyrir ótímabæran dauða ungmenna?

Allir þessir punktar sem ég hef talið upp hér snúa  í rauninni að þeirri sorg og því ófremdarástandi sem ríkir  í heilbrigðiskerfinu vegna fíknisjúkdómsins. Við vitum um hátt í 100 einstaklinga sem deyja árlega af völdum þessa sjúkdóms. Við vitum um orsakasamhengi, orsakatengsl við mýmörg önnur dauðsföll þar sem einstaklingurinn er skráður látinn af einhverjum öðrum orsökum en af völdum neyslu, en samt sem áður eru líkurnar miklum mun meiri að raunverulega hafi það verið orsökin fyrir dauðsfallinu.

Við veltum fyrir okkur ítrekað ef t.d. 100 einstaklingar létust á ári í bílslysum, í hvaða neyðarhemla ríkisvaldið myndi grípa til þess að sporna gegn slíkum dauðsföllum. Hvað er það sem verður þess valdandi að yfir 700 einstaklingar eru á biðlista eftir hjálp inni á sjúkrahúsum vegna veikinda sinna? Hvað er það sem verður þess valdandi að fárveikt fólk sem er búið að leggja það á sig mánuðum saman að leita sér hjálpar — það hefur komist í meðferð, það   lagt það á sig að fara í langtímameðferð, það er gjörsamlega að bugast, það leggur það á sig að vera burtu mánuðum saman í meðferð. Það kemur bjartsýnt og brosandi út í samfélag sem því miður virðist vera þannig úr garði gert að það er ekkert utanumhald nema utan um örfáa. Það eru til úrræði en bara allt, allt of fá úrræði fyrir svo allt of marga. Hver eru fórnarlömbin? Allt niður í 17 ára ungmenni sem hafa dáið hér af eitruðum efnum sem þau hafa fengið hér á markaðnum. Það er einhvern veginn eins og það sé allt flæðandi hér í eitri. Nú fer kókaínfaraldur vaxandi. Það er varla nokkur maður með mönnum niður í 14 ára aldur, heyri ég norðan af landi og hvar sem er — bjór og svoleiðis sull er bara farið að heyra sögunni til. Það sem mér liggur líka svo mikið á hjarta  að athuga er: Hvaða forvarnir erum við raunverulega með fyrir þessa einstaklinga? Við höfum verið með forvarnir gegn reykingum, okkur hefur gengið vel þar, en hvaða forvarnir erum við með núna inni í skólunum og alls staðar gegn dauðans alvöru fíknisjúkdóminum og fíkniefnunum sem hér flæða út um allt?

Ég óska þess og ég veit og ég trúi, ég hef heyrt það á hæstv. heilbrigðisráðherra að hann hefur miklar áhyggjur af málinu og ég treysti á hann    að taka utan um þennan vanda með okkur hér á Alþingi sem erum svo virkilega miklu meira en boðin og búin til að leggja okkur í líma fyrir fólkið okkar sem er að deyja hér ótímabærum dauða vegna dauðans alvöru sjúkdóms.


Ræðumaður: Inga Sæland

Herra forseti. Ég þakka hæstv. ráðherra fyrir svarið. Ég vil líka þakka lögreglunni fyrir sín störf og viðurkenni það að þeir eru allt of fáliðaðir og þeir vildu gera svo miklu mun betur. Það sem varð þess valdandi að það skyldi vera farið að skoða þetta meinta mansalsmál sem um er rætt, var úldinn matarlager sem við vorum að éta á veitingastöðunum hans, það er nú frekar óhugnanlegt.

Þegar hæstv. ráðherra segist ekki vilja ræða einstök mál þá erum við ekki að tala um nein nöfn á einum eða neinum heldur erum við að tala um það sem almennt er þekkt og vitað og um skrifað í samfélaginu og eitthvað sem er á hvers manns tungu og á hvers manns vörum. Það er í rauninni ekkert sem maður á að vera feiminn við þegar maður er að tjá sig um slíkt.

Það er líka annað. Hvað ætlar hæstv. ráðherra að gera í sambandi við innri landamærin? Erum við eitthvað að fara að gera til að koma í veg fyrir að fólk komi hér ítrekað þrátt fyrir nálgunarbann og þrátt fyrir að það sé jafnvel með bann inni á sjálfu Schengen-svæðinu?  Erum við að fara að gera eitthvað í sambandi við innri landamærin? Er hæstv. dómsmálaráðherra tilbúinn í að við tökum utan um innri landamærin okkar sjálf, fram hjá öllu sem heitir Schengen og verðum með undanþágu gagnvart því eins og mörg önnur lönd í Evrópu er nú þegar að gera?


Ræðumaður: Inga Sæland

Herra forseti. Karlmaður um þrítugt var úrskurðaður í fjögurra vikna gæsluvarðhald í Héraðsdómi Reykjaness fyrir stunguárás sem framin var í Hlíðarendahverfi í Reykjavík þann 7. mars síðastliðinn. Maðurinn er af erlendu bergi brotinn og kom hingað til lands árið 2017. Á árunum 2017–2021 hafði lögreglan til meðferðar 91 tilvik þar sem maðurinn var grunaður um refsiverða háttsemi, m.a. hótanir, líkamsárásir, húsbrot, eignaspjöll og brot gegn nálgunarbanni. Þessi sami einstaklingur hefur einnig verið að hóta vararíkissaksóknara lífláti og allri hans fjölskyldu.

Hér er nýbúið að dæma mann fyrir að nauðga 17 ára gamalli stúlku í leigubíl. Hann er af erlendu bergi brotinn. Við erum að glíma við tvo aðra sem eru með mál í meðförum. Við horfðum á skelfilegan Kveiksþátt á fimmtudagskvöldið var þar sem við horfðumst í augu við gífurlegt mansal, peningaþvætti og skipulagða glæpastarfsemi sem er búin að vera undir augum lögreglu og lögregluyfirvalda í allnokkur ár.

Ég velti fyrir mér, herra forseti, og spyr hæstv. dómsmálaráðherra: Hvað í veröldinni er hér um að vera? Nú nýverið kemur einhver einstaklingur til landsins ítrekað, í komubanni. Hann er meira að segja í tvöföldu komubanni inn á Schengen-svæðið og hann hefur komið hér undir þremur nöfnum. Hvað, er engin löggæsla í landinu, hæstv. dómsmálaráðherra? Hvert erum við að stefna? Hvernig eigum við sem samfélag að geta treyst því að við séum ekki hér í lífshættu alla daga? Og hvað er um að vera? Hvað er hæstv. dómsmálaráðherra að gera til að stoppa í öll þessi göt? Eigum við virkilega að fara að horfa upp á fleiri svona uppákomur til framtíðar?


Ræðumaður: Eyjólfur Ármannsson

Virðulegur forseti. Samkeppnisreglur ESB og EES-svæðisins eru gríðarlega mikilvægar í þessu samhengi þegar við horfum til íslensks samkeppnismarkaðar. Mikilvægt er að skaðabótatilskipun ESB verði innleidd sem allra fyrst og vonandi verður hún afgreidd í sameiginlegu EES-nefndinni sem allra fyrst. En ég veit þó að dómstólar líta til meginreglna þeirra tilskipunar. En það breytir því ekki að það er mikilvægt að hún komi inn í íslenska löggjöf sem allra fyrst. Lítill markaður, örlítill markaður kallar á strangari reglur en í öðrum ríkjum vegna þess að lítill markaður getur í eðli sínu verið fákeppnismarkaður og einokunarmarkaður. Við getum horft á vöruflutninga til landsins, vöruflutninga innan lands, íslenskan bankamarkað, tryggingamarkað, leigumarkað og matvörumarkaði. Það er gríðarlega mikilvægt núna á þessum tíma að við horfum á íslenskan bankamarkað og vöruflutninga til landsins. Þetta samráð sem hefur átt sér stað á undanförnum árum og hefur leitt til gríðarlegra sekta á hendur Samskipum er algerlega óásættanlegt. Við þurfum að taka til á þessum markaði og gefa tækifæri þannig að nýir aðilar geti komið inn á markaðinn. Það sama á við fjölmiðlamarkað. Nýjungar á íslenskum fjölmiðlamarkaði munu einungis koma fram með jafnræði og með því að íslenskir aðilar, íslenskt einkaframtak, geti komist inn á íslenskan fjölmiðlamarkað. Það er þannig sem það verður framþróun á markaðnum. Það verður ekki í gegnum ríkisstofnunina RÚV, svo mikið er víst.

Ég get tekið dæmi frá Bandaríkjunum. Hver man ekki eftir fyrirtækinu IBM, sem var algjör risi fyrr á tímum? Það var þannig að bandarísk stjórnvöld fóru í mál við IBM. Þá var ungur maður sem hét Bill Gates sem var verktaki fyrir hugbúnað hjá IBM, hann fékk leyfi til að selja þennan hugbúnað til þriðja aðila og við þekkjum öll Microsoft og hvar hann Bill Gates stendur í heiminum. Heimurinn er ekki hinn skilgreindi markaður á Íslandi. Það er Ísland sem er hinn skilgreindi markaður þegar við horfum á samkeppnislögin. Það á líka við um íslenskan sjávarútveg. Það er markaðurinn hérna á Íslandi, að Íslendingar, íslenskir sjómenn, geti tekið þátt í því að veiða við gjöfulustu fiskimið landsins. Það er þannig sem við eigum að horfa á þetta. Grundvallaratriðið er aðgengi að markaðnum, aðgengi að hinum íslenska markaði og að einstaklingar og fyrirtæki geti komið með nýjar hugmyndir inn á markaðinn og nýjar vörur.

Forseti minnir hv. þingmenn á að virða ræðutímann.


Ræðumaður: Eyjólfur Ármannsson

Virðulegur forseti. Ég vil þakka málshefjanda fyrir að vekja máls á þessu mikilvæga máli. Samkeppnislög og samkeppnisréttur og framkvæmd samkeppnislaga eru gríðarlega mikilvæg í öllum markaðshagkerfum og segja má að þar séu lýðræðisandinn og mannréttindi hins kapítalíska hagkerfis samankomin. Málshefjandi minntist á  Bandaríkin og samkeppnislögin þar, sem komu 1894 með Sherman-lögunum, en þeim var hins vegar ekki beitt fyrr en eftir 1900. Framkvæmd samkeppnislöggjafar í Bandaríkjunum hefur alltaf verið háð pólitískum vindum þar í landi. Það er gríðarlega mikilvægt að það sé ekki svo hér á landi og mikilvægt að við stöndum þétt á bak við Samkeppniseftirlitið og að það sé nægjanlega fjármagnað.

Við stöndum nú á ákveðnum tímamótum, tel ég, hvað þetta varðar þegar við horfum til samkeppnislaga. Ef við horfum t.d. á hina gríðarlega háu sekt upp á 4,2 milljarða sem Eimskip og Samskip fengu vegna brota á ákvæðum samkeppnislaga — í frummati á tjóni sem gert hefur verið á samkeppnislagabrotum Samskipa og Eimskipa þá hefur kostnaðurinn verið metinn tæplega 62 milljarðar kr. á árunum 2008–2013. Lántakendur verðtryggðra lána greiddu um 17,4 milljarða aukalega vegna hækkunar vísitölu sem  er til komin vegna þessa samráðs. Hér er um gríðarlega stórt mál að ræða og við þurfum eiginlega að skoða í heild hvernig við högum skipaflutningum og vöruflutningum hingað til landsins. Það má benda á að t.d. Eimskip hefur líka tögl og hagldir í að stjórna helstu innflutningshöfn landsins. Ég tel gríðarlega mikilvægt að þetta sé aðskilið. Við þurfum líka að horfa á það,  ef við förum aftur til Bandaríkjanna, að þá hefur framþróun átt sér stað  í gegnum samkeppnislöggjöfina. Ég mun koma betur að því í seinni ræðu minni.


Ræðumaður: Ásthildur Lóa Þórsdóttir

Virðulegur forseti. Þó að verðbólgan hér hafi ekki verið drifin áfram af orku- og matarverði þá var hún drifin áfram af húsnæðiskrísu og fákeppni og það er í raun alveg sambærilegt. Það er óhætt að segja að Joseph Stiglitz  hafi staðfest allan málflutning minn og þeirra sem hafa mótmælt þessu vaxtabrjálæði Seðlabankans frá því að hækkunarferlið hófst. Seðlabankinn var hreinlega flengdur. Ég veit ekki hversu oft ég hef bent  á að verðbólgan á Íslandi er ekki heimilum landsins að kenna og það myndi ekki skila neinu að leggja allar þessar byrðar á þau  nema að festa þau í langvarandi kreppu.

Ég hef einnig bent á hvernig þessar vaxtahækkanir frysta nær algerlega uppbyggingu á húsnæðismarkaði, en þá kom í ljós að það var sérstakt markmið Seðlabankans að draga úr uppbyggingu á húsnæði þrátt fyrir viðvarandi húsnæðisskort, svo fáránlegt sem það er. Ég hef einnig mjög oft bent á að fyrirtæki myndu að sjálfsögðu  velta þessum aukna vaxtakostnaði beint út í verðlagið og auka þannig verðbólguna. Vaxtahækkanir Seðlabankans hafa fyrir löngu snúist upp í andhverfu sína og aðgerðir hans gegn verðbólgunni eru miklu, miklu verri en verðbólgan sjálf. Spurningin er hins vegar: Hver ætlar að axla ábyrgð á gjörðum Seðlabankans   og hver ætlar og hvernig á að bæta heimilunum þetta gríðarlega tjón   sem þau hafa orðið fyrir? Og ætlar hæstv. efnahagsráðherra að sjá til þess að snúið verði af þessari villubraut strax áður en skaði heimilanna verður meiri,   enda virðist þetta byggja mest á tilfinningu?


Ræðumaður: Ásthildur Lóa Þórsdóttir

Virðulegur forseti. Í gærkvöldi var viðtal á RÚV við Joseph Stiglitz nóbelsverðlaunahafa í hagfræði. Ég ætla að rekja þetta viðtal að hluta enda er boðskapur hans eins og beint út úr mínu eigin hjarta. Stiglitz segir seðlabanka heims hafa hækkað vexti að nauðsynjalausu og að þeir hafi með því hellt olíu á verðbólgubál síðustu ára. Hann var gríðarlega gagnrýninn á þá sem fara með völdin í seðlabönkum heimsins og sagði að þar horfðu menn of mikið á hagfræðikenningar í stað þess að horfa á stóru myndina eins og hagvöxt, atvinnustig, fjármálastöðugleika og misskiptingu. Hann sagði að vegna menntunar og uppruna þessara seðlabankastjóra hefðu þeir tilhneigingu til að einbeita sér meira að verðbólgu en nokkru öðru, að það væri næstum því í genum þeirra að þegar þeir sæju verðbólgu þá hækkuðu þeir vexti, hvort sem hækkun vaxta væri lausn á vandamálum eða ekki. Hann ræddi um þetta nýjasta verðbólguskeið sem matar- og orkuverð hafði mikil áhrif á og kastaði fram þeirri spurningu hvort hækkun vaxta gæti skapað meira af orku eða meira af mat sem gæti lækkað verðið. Svarið er að sjálfsögðu nei. Þvert á móti þyrfti að auka fjárfestingar til að auka framboð og þar með lækka verðið á meðan hækkun vaxta hefði þveröfug áhrif bæði á matar- og orkuverð. Hann sagði það sama eiga við um húsnæðisskort, sem er vandi sem við þekkjum vel á Íslandi, og sagði hækkun vaxta eingöngu gera illt verra, enda sjáum við að það hefur hægt verulega á byggingu nýs íbúðarhúsnæðis eftir að vextir voru hækkaðir. Hann sagði það einnig staðreynd að fyrirtækin næðu auknum vaxtakostnaði til baka með því að velta honum beint út í vöruverð til neytenda sem aftur hækkaði verðbólguna. Að lokum sagði hann að þótt vissulega væri verðbólgan á niðurleið þá væri það ekki vegna hækkunar stýrivaxta. Því ættu seðlabankar engar þakkir skildar fyrir sitt vaxtablæti.

Til að draga saman erindi nóbelsverðlaunahafans þá hafa seðlabankar heims of þrönga sýn á verðbólguna og hafa aukið vandann með vaxtahækkunum sínum.

Ég spyr því hæstv. fjármála- og efnahagsráðherra: Er ekki kominn tími til að ríkisstjórnin axli ábyrgð sína og sjái til þess að snúið verði af þessari glötunarbraut grimmilegra vaxtahækkana áður en ástandið verður enn verra? Þarf ekki einhverja varnagla inn í lög um sjálfstæði Seðlabankans svo að fólk sem enginn hefur kjörið og er bersýnilega á rangri leið geti ekki sett tugþúsundir í jafn mikil vandræði og raun ber vitni?


Ræðumaður: Eyjólfur Ármannsson

Virðulegur forseti. Ég er nefndarmaður í allsherjar- og menntamálanefnd sem hafði þetta frumvarp til meðferðar og ég rita undir meirihlutaálitið sem hér var fjallað um og vel mælt fyrir. Ég tel að prýðileg vinna hafi verið unnin í nefndinni og að vel hafi verið farið yfir umsagnir. En það eru nokkur atriði sem ég tel rétt að árétta hér sem eru mikilvæg og brýnt að fara yfir. Það er það sem lýtur að auknu aðgengi og réttindum sjón- og heyrnarskertra, svo sem rétti til táknmáls, textunar og hljóðlýsingar á efni sem miðlað er, enda er það lykillinn að upplýsingum og menningu. Það er gríðarlega mikilvægt að fjölmiðlar þjónusti þennan hóp borgaranna sem eiga við sjón- og heyrnarskerðingu að stríða. Aukinn aðgangur sjón- og heyrnarskertra að efni fjölmiðla varðar réttindi sem eru á grundvelli samnings Sameinuðu þjóðanna um réttindi fatlaðs fólks sem Ísland hefur fullgilt. Það er mikilvægt að þessi samningur verði löggiltur sem allra fyrst og er það eitt af baráttumálum Flokks fólksins að svo verði.

Hér er mikilvægt að taka í notkun tækni sem gæti gert það kleift að nýta stafrænar lausnir sem geta skipt máli, t.d. varðandi textun og myndefni. Eins og kemur fram í nefndaráliti þá undirstrikar meiri hluti allsherjar- og menntamálanefndar í áliti sínu — og það kemur fram í greinargerð með breytingunni — að með breytingum sé fastar að orði kveðið en í fyrri hljóð- og myndmiðlunartilskipun, þ.e. tilskipun Evrópusambandsins hvað það varðar. Ekki verði lengur um tilmæli að ræða, þegar kemur að því að gera þjónustu aðgengilega sjón- og heyrnarskertum, heldur verði fjölmiðlaveitum gert skylt að endurmeta stöðugt hvort möguleiki sé á að bæta þjónustuna við sjón- og heyrnarskerta, svo sem með því að gera áætlanir þar um. Hér er reynt að ganga lengra en að hafa þetta bara sem tilmæli og gera þetta að skyldu heldur að menn endurmeti stöðugt hvort möguleiki sé á að bæta þjónustuna til þessa hóps, þ.e. sjón- og heyrnarskertra, og geri áætlanir þar um. Það er mjög mikilvægt að fjölmiðlar, sérstaklega stóru fjölmiðlarnir, Ríkisútvarpið og Sýn, þ.e. Stöð 2, taki þetta til skoðunar, geri áætlanir sem lúta að réttindum og aðgengi sjón- og heyrnarskertra og nýti til þess nýjustu tækni, stafræna tækni.

Einnig er lagt til að fjölmiðlanefnd skuli birta upplýsingar á vef sínum um kröfur sem gerðar eru til fjölmiðla um aðgengi sjón- og heyrnarskertra að fjölmiðlaefni og geri sjón- og heyrnarskertum kleift að koma kvörtunum vegna brota á lögunum á framfæri á vefgátt á einfaldan og aðgengilegan hátt. Þarna er verið að fara fram á það að fjölmiðlanefnd geri þetta aðgengilegra fyrir sjón- og heyrnarskerta svo að þau geti komið kvörtunum á framfæri sé verið að brjóta lögin. Það er mjög mikilvægt að þessi hópur, sjón- og heyrnarskertir, geti náð fram rétti sínum verði þau vör við það að verið sé að brjóta á þeim hvað varðar þessi réttindi. Og eins og ég sagði áðan þá er gríðarlega mikilvægt að þessar áætlanir séu gerðar sem kveðið er á um og orðalagið, sem gert er skylt að endurmeta stöðugt, hvort möguleiki sé á að bæta þjónustu við sjón- og heyrnarskerta — þetta mat þarf að vera stöðugt. Það eru gríðarlegar tæknibreytingar sem hafa átt sér stað á undanförnum árum hvað þetta varðar og eru líka í farvatninu, t.d. með gervigreind og öðru slíku. Í framtíðinni er ekki ólíklegt að það verði textun í samtímanum, það að textinn komi samtímis, t.d. á YouTube — hún er kannski ekki alveg nógu góð en þar er það t.d. á ensku. Það má benda á að í 29. gr. fjölmiðlalaga, tal og textun á íslensku þegar hljóð og myndefni er á erlendu máli — það var rætt í nefndinni og kom fram umsögnum að það væri eðlilegt að þetta næði líka til þess þegar efnið væri á íslensku máli. Þetta er í eðli sínu kannski matskennt, það þarf að horfa til þess . En þetta er hópur sem við þurfum klárlega að líta til og það er sérstakur kafli í nefndaráliti meiri hlutans sem lýtur að réttindum sjón- og heyrnarskertra.

Einnig er fjallað um hatursorðræðu, það er mikilvægt ákvæði sem er 27. gr. fjölmiðlalaga um að óheimilt sé að hvetja til refsiverðrar háttsemi og kynda undir hatri á grundvelli tilgreindra þátta, m.a. kynþáttar, kynferðis, trúarskoðana og fleiri þátta. Hér er gríðarlega mikilvægt  ákvæði sem ekki síst nú á tímum er mikilvægt að sé haft í hávegum  á öllum fjölmiðlum landsins og ekki síst á tímum þeirrar samfélagsumræðu sem er í gangi núna. Ég vildi bara árétta þessi atriði. Annað atriði  lýtur að því að það eru auknar skyldur til fjölmiðlaveitna og mynddeiliveitna. Það kom líka fram í umræðu í nefndinni varðandi stöðu einkarekinna fjölmiðla, þá sérstaklega að þeir séu komnir í samkeppni við erlendar fjölmiðlaveitur og mynddeiliveitur. Þá erum við líka að horfa til auglýsingatekna hvað það varðar.

Ég ætla ekki að hafa þetta lengra hvað þetta varðar en ég vildi árétta þau atriði sem ég fór yfir hér, sérstaklega varðandi réttindi sjón- og heyrnarskertra, hatursorðræðu og svo þessar auknu skyldur á fjölmiðlaveitur og mynddeiliveitur. Ég tel að þetta sé mál sem er ekki að fara frá okkur og líka í ljósi þess að á Íslandi hefur Ríkisútvarpið yfirburðastöðu, það fær bæði skattpeninga, 6 milljarða á ári, og hefur líka yfirburðastöðu á auglýsingamarkaði. Það er spurning hvort við getum, svona lítið samfélag, rekið sjálfstæða sjónvarpsstöð með fréttastöð og öllu í þannig samkeppni við ríkisvaldið. Það er klárt mál að það þarf að fara að taka á þessum málum. Það þarf að gera eitthvað róttækt til að skapa rými fyrir einkarekin fyrirtæki á þessum markaði og þá horfum við ekki síst á þessa breyttu tækni, þ.e. að við erum alveg hætt að horfa á línulegt sjónvarp. Það eru ekki allir sem horfa á sjónvarpið klukkan sjö, þetta er ekki línulegt áhorf. Og svo eru komnir hlaðvarpsþættir og fleira og það er auðvelt að taka upp myndefni og setja á netið. Ég vil meina að með Ríkisútvarpinu, eins og staðan er í dag, sé hreinlega verið að halda aftur af fólki í þessum geira, efnilegu fjölmiðlafólki sem gæti fengið að blómstra fengi það tækifæri til og tekjumódelið væri þannig að það fengi að njóta sín.


Ræðumaður: Jakob Frímann Magnússon

Samþykkjum lögreglulögin.Virðulegi forseti. Umtalsverð breyting hefur orðið á okkar samfélagsgerð á tiltölulega fáum árum, hjá okkar tiltölulega fámennu þjóð á fjarlægri eyju. Fyrir 20 árum var hér mun einfaldari og skulum við segja öðruvísi samfélagsgerð heldur en við blasir í dag. Það er ekki óeðlilegt að þeir sem hafa uppgötvað Ísland kjósi að koma hingað, þeir skipta milljónum á hverju ári sem koma og heimsækja okkur og þeir sem kjósa að koma og búa hér, starfa hér og leita atfylgis eru nú um 20% íslensku þjóðarinnar, 75.000 af þeim 400.000 sem hér búa. Við þurfum ekki að bera kinnroða fyrir það hvernig við höfum tekið á móti þeim sem eru nauðsynlegur þáttur í því að geta rekið hér öfluga ferðaþjónustu, öflugan byggingariðnað, fiskiðnað o.fl. Við höfum fagnað þessu fólki og við eigum að gera betur í að hjálpa því að aðlagast, læra tungumálið og annað slíkt. Það sem við þurfum hins vegar að horfast í augu við er að á þessum tíma, sérstaklega eftir að Schengen opnaði hér allar gáttir sem næst eftirlitslaust, hefur hér fjölgað mjög glæpahringjum; mafíum frá allmörgum þjóðlöndum, mishættulegar, misógnandi. Það þarf að gera íslenskum yfirvöldum og lögreglunni kleift að taka á þeirri brotastarfsemi sem hér grasserar og er ógn við samfélagið okkar. Við skulum sameinast um það að láta ekki dragast mikið lengur að efla þann þátt sem spornar við stórhættulegri glæpastarfsemi. Við lesum um eitt dæmi þess í blöðunum í dag. Sameinumst um það sem þarf að gera til að standa vörð um öryggi borgaranna á Íslandi.


Ræðumaður: Guðmundur Ingi Kristinsson

MorgunblaðinuVirðulegur forseti. Hvernig getur það átt sér stað að nær fjórir af hverjum tíu einstaklingum á vinnumarkaði eigi erfitt með að ná endum saman og að 11% launafólks búi við skort á efnislegum gæðum og að hlutfallið hafi hækkað milli ára? Þarna stendur barnafólk verst. Fjárhagsstaða foreldra hefur versnað mest og það glímir við þyngri byrði húsnæðiskostnaðar en barnlausir og hefur ekki efni á grunnþáttum fyrir börnin sín. Þetta er m.a. það sem kom fram í í morgun um niðurstöður könnunar Vörðu – rannsóknastofnunar vinnumarkaðarins á lífsskilyrðum launafólks innan ASÍ og BSRB, sem kynnt var í gær. Geta þessi börn beðið lengur eftir réttlætinu eða því að grunnþarfir þeirra séu virtar? Í könnuninni kom fram að tæplega tveir af hverjum tíu foreldrum hafi ekki ráð á að gefa börnum sínum afmælis- og/eða jólagjafir og lítið lægra hlutfall getur ekki greitt kostnað vegna skipulagðrar tómstunda. Einnig kom fram að staða einhleypra foreldra er mun verri en sambúðarfólks og hærra hlutfall þeirra hefur ekki efni á grunnþáttum fyrir börnin sín. Hvað um börn fólks á lífeyrislaunum frá TR sem býr ekki bara við fátækt heldur sárafátækt? Hvernig haldið þið að þeirra grunnþarfir séu í dag og það að geta gefið börnum sínum afmælis- og/eða jólagjafir eða geta greitt kostnað við skipulagðar tómstundir?

Við erum með þúsundir barna í fátækt og að bíða eftir lögbundinni þjónustu, sem er skýlaust brot á mannréttindum þeirra. Þá erum við með börn föst svo árum skiptir á ýmsum biðlistum í biðlistamenningu ríkisstjórnarinnar sem eru mjög skaðlegir líkamlega og andlega fyrir börnin og fjölskyldur þeirra. Að tala um farsæld barna á sama tíma og fjöldi þeirra er á biðlista eftir sjálfsagðri og lögbundinni þjónustu í skóla-, félags- og heilbrigðiskerfinu er gersamlega óásættanlegt. Eitt barn með foreldrum sínum í fátækt og á biðlista eftir lögbundinni þjónustu er einu barni of mikið. Um það getum við öll verið sammála.


Ræðumaður: Eyjólfur Ármannsson

BændablaðiðVirðulegi forseti. Þetta eru áhugaverðar umræður sem hér hafa átt sér stað og lúta að löggjöf sem ég hef skrifað um í og kallaði þar ein mestu ólög sem Íslendingar hefðu samþykkt og hefðu dunið yfir Ísland. Hér er hins vegar verið að fjalla um starfslok óbyggðanefndar og lokin á þessum málaferlum sem hafa átt sér stað út um allt land, á 12 svæðum samtals. Núna er ríkið búið að gera kröfur í eyjar og sker og landeigendur eyja og skerja þurfa að fara að verjast. Það sem er hér undir, sem er gríðarlega áhugavert, snýst um hvernig landið var raunverulega numið. Frumvarpið sem var lagt fram á 122. löggjafarþingi 1997–1998, sem varð að lögum um þjóðlendur og ákvörðun marka eignarlanda, þjóðlendna og afrétta, var upphaf þessara málaferla. Í frumvarpinu er t.d. vitnað í Høyfjellskommisjonen, norska fyrirmynd, og það var líka vitnað í aðra nefnd sem var norðar í Noregi. Það er rétt sem kom fram í máli hæstv. forsætisráðherra að þessi mál eiga uppruna sinn í Landmannaafréttardómi hinum síðari þar sem segir að ríkið geti í skjóli valdheimilda sinna ráðið meðferð og nýtingu þeirra verðmæta sem eru á eignarlausu landi. Hvort ríkið óttaðist nýtt landnám á eignarlausu landi skal ósagt látið. Landnámsöld lauk 930 þannig að það fer enginn í landnám núna en kannski hefur ríkið verið að óttast það.

En hver er munurinn á norsku fyrirmyndinni og Íslandi? Í Noregi, og það er elsta konungsdæmi Evrópu, var það þannig að kóngurinn afhenti fylgismönnum sínum land. Hertogar og aðrir lénsmenn fengu landið afhent frá konungi — þetta var úti um alla Evrópu — af því að þeir studdu hann í stríði, baráttu og guð má vita hvað. Ísland, sem er algerlega einstakt í sinni röð, var numið af landnámsmönnunum og konum þannig að menn stikuðu sitt land. Um það fjallar Landnámabók. Ingólfur Arnarson nam landið að Ölfusi á Suðurlandi og upp í Brynjudal. Hann nam allt suðvesturhorn landsins. En viti menn, íslenska ríkið er búið að fá þjóðlendur á þessu svæði. Þeir komust að því að það var enginn sem átti hluta af landnámi Ingólfs. Hvernig þeir fóru að því, það má guð vita.

Það sem er hér undir er ekki hægt að skilja öðruvísi en að það hafi verið fullkomið eignarnám; víkingarnir eignuðust landið og svo voru almenningar. Þetta var tvenns konar land. Þeir námu landið og svo voru almenningar. En svo fer ríkið af stað og fyrstu landamerkjalögin koma árið 1882. Þá fengu bændur fimm ár til að skrifa landamerkjalýsingar sínar, landamerkjaskrár, og það var síðan lengt í átta ár frekar en sjö ef ég man rétt. Þetta voru ónákvæm plögg að mörgu leyti. Á Vestfjörðum var það klárlega þannig að bændurnir gerðu landamerkjalýsingar milli fjalls og fjöru. Af hverju? Þeir treystu á Jónsbók, bók sem er frá 1282 og var helsta réttarheimild og lögbók Íslendinga um árhundruð. Það er fjallað um netlög í Jónsbók og það er líka fjallað um landamerki til fjalla í Jónsbók. Svoleiðis er nú það. „… merki þar er fjöll þau eru, er vatnföll deilast,“ stendur í landbrigðabálki Jónsbókar. Það er grundvallarregla í íslenskum eignarrétti á landi. Landamerkjalögin árið 1882, það tók 38 ár að fá þau samþykkt. Þeir voru að berjast við það ár eftir ár að leggja þetta fram. En þjóðlendulögin voru gerð að lögum í annarri tilraun a.m.k., það var ekki oftar, ef ekki í fyrstu tilraun.

Það eru alveg hreinar línur með það að landið var numið sem fullkomið eignarland og svo voru almenningar. Og það var réttaróvissa líka á þessum tíma af því að það var búin til regla í Jónsbók sem segir að almenningar skuli vera þar sem þeir að fornu og nýju hafa verið. Þannig átti að leysa vandamálið sem Hæstiréttur benti á í Landmannaafréttardómi hinum síðari, að finna hvar almenningar væru, fara í rannsókn á landinu; hvar voru almenningar að fornu og nýju? Ekki að fara með kröfugerð á hendur öllum landeigendum og bændum í landinu til að staðfesta það hjá óbyggðanefnd hver ætti landið.

Svo er líka það að þegar menn kunna ekki að lesa landamerkjabréfin eða lesa þau hreinlega ekki — eins og er klárt mál að lögmenn ríkisins gerðu ekki á Vestfjörðum. Þeir bara drógu fjallsbrúnarlínuna og gerðu kröfu og málið búið. Meira að segja sumir upphafspunktarnir voru í vitlausum fjöllum. Í málinu sem ég var með var frægur strengur sem var í Tóarfjalli, gömul hreppamörk milli Auðkúluhrepps og Þingeyrarhrepps til forna, hann var í vitlausu fjalli, settur á í Bæjarfjalli, ekki Tóarfjalli, og menn höfðu aldrei komið á svæðið, aldrei nokkurn tímann. Það sem hefur komið fram varðandi það hvernig við komum fram við landeigendur í þessu landi í þessum málum er algjört hneyksli. Því var m.a. lýst af hv. þm. Birgi Þórarinssyni og ég er búinn að heyra sjálfur margar sögur um það hvað fólk er gjörsamlega orðlaust yfir því þegar ríkið er að krefjast þess að það eigi hluta af landi þess.

En hvað um það, ég tel að stuðst hafi verið við vitlausa aðferðafræði og ég hef fært rök fyrir því að það hefði átt að finna hvar almenningar voru. Það var náttúrlega það sem Íslendingar á miðöldum töldu vandamálið vera; hvar ætti að finna almenninga að fornu og nýju. En nei, við förum og skoðum skjöl sem voru búin til upp úr 1882 og finnum að þá lýstu t.d. bændur á Vestfjörðum bara landi milli fjalls og fjöru af því að þeir treystu á Jónsbók. Ég get tekið dæmi um það. Það er jörðin Skógar í Mosdal á Langanesi í Arnarfirði. Þar er bréf frá 1894, minnir mig, og þar segir bara fjallsbrún. Það er til landamerkjabréf af nákvæmlega sömu jörð 1922, eftir merk landamerkjalög frá 1919. Þar segir frá Skálahlíðarfjalli og „sem vötnum hallar til Kirkjubólslands.“ Þá eru menn hættir að hafa Jónsbók í huga og setja það sem stendur í Jónsbók í landamerkjabréfið og þannig var vatnshallareglan komin þarna inn. Áður treystum við á að hún væri í Jónsbók.

Það skal því enginn halda því fram að þessi gríðarlega framsýna löggjöf sem allir halda fram, eða hæstv. forsætisráðherra virtist halda fram að væri svo merkileg — í guðs bænum farið ekki að gera meira úr þessu en efni standa til vegna þess að sagnfræðingar framtíðarinnar munu örugglega rannsaka þetta og hrista hausinn yfir því hvernig var komið fram við landeigendur í þessu landi í þessum málaferlum öllum saman sem áttu raunverulega að vera rannsókn en voru gerð að rannsóknarrétti með mál á hendur nánast öllum landeigendum í landinu. Og inn á milli eru svæði sem eru ekki þjóðlendur en búið að úrskurða sem slíkar, m.a. í landnámi Ingólfs og ég get tekið dæmi af Tröllaskaga, Dalabyggð og fleiri stöðum þar sem eru þjóðlendur sem engan veginn geta verið þjóðlendur eða almenningar. Það var raunverulega skipt um nafn, úr almenningi í þjóðlendur. Ég held að við hefðum átt að halda í gamla nafnið almenningar til að hafa sögulega tilvísun og þá m.a. til Jónsbókar.

Það er erfitt að svekkja sig á sögunni en núna er hins vegar í gangi kröfugerð fjármálaráðherra á eyjar og sker og þar var heimilt, eins og kom fram í andsvörum áðan, að krefjast þess að landeigendur gerðu grein fyrir eignarrétti sínum á landi sínu. En þeir nýta þá heimild ekki, heldur fara aðra leið og gera kröfu bara á allar eyjar og sker þannig að landeigendur verða að verjast. Hitt væri náttúrlega brot á meðalhófinu, friðhelginni og svo hefðu landeigendur bara getað sagt: Nei, ég ætla ekki að gera neinar kröfur, ég ætla bara að eiga mína eign í friði. Það sýnir vinnubrögðin sem hafa átt sér stað í þessu máli sem byrjað var á á miðhálendinu og átti að leysa úr eignarrétti á miðhálendinu. Það fór algerlega úr böndunum. Þá sögu þarf að skrifa og hvernig stóð á því að það var farið síðan út um allt land og endað á eyjum og skerjum. Það var ekki upphaflega hugsunin, eða það eru alla vega upplýsingarnar sem ég hef. Það væri mjög fróðlegt að fá þá sögu skrifaða, hvernig þetta átti sér stað allt saman.

Ég tel núna, þrátt fyrir að það sé frumvarp hér um starfslok óbyggðanefndar, að þessum málum sé ekki endanlega lokið. Ég held að málum sé þannig háttað í landinu að það séu svæði sem er búið að úrskurða sem þjóðlendur sem geta ekki verið það. Þau voru aldrei almenningar, þetta var aldrei eignarlaust land. Ég get tekið dæmi úr Húnavatnssýslu, t.d. varðandi Víðistaðaheiði, minnir mig að fjallið heiti, en hún var úrskurðuð þjóðlenda. Þar voru deilur uppi um 1700 um eignarhald á fjallinu. Hvað hefði gerst ef þær deilur hefðu verið leystar með úrskurði og dómi um að annar aðilinn ætti Víðistaðafjall? — Ég held að það heiti örugglega það, þetta  ákveðna fjall sem ég er að tala um. — Þá væri þetta að sjálfsögðu ekki þjóðlenda í dag, þetta væri fullkomið eignarland. Það er af því að það var einhver eyða þarna og það var ekki lesið í Jónsbók. Það var greinilega horft á þessar deilur þannig að þær væru bara óleystar og þá ætti enginn svæðið. Þeir voru að deila um landamörk þarna upp úr 1700 og þá kemur ríkið með krumlurnar og segir: Við eigum þetta, ekki landeigendurnir. En landeigendur hefðu kannski getað hafið deilur milli jarðanna aftur sem voru upp úr 1700. Mig minnir að Árni Magnússon hafi meira að segja verið þarna. Þetta var upp úr 1703. Ég tel að það að fara í óskýrleika í landamerkjabréfum, sem áttu sér upphaf í landamerkjalögum frá 1882, hafi bara einfaldlega ekki verið rétt aðferðafræði. Ég tel að það þurfi að leysa þetta seinna meir með einhverjum hætti.

Fyrst ég er að tala um landamerkjalög get ég ekki annað en sagt en að þetta sýnir virðinguna fyrir þessari löggjöf sem lýtur að landamerkjum. Við vorum með mjög merka löggjöf sem var samin og samþykkt á Alþingi Íslendinga 1919 og voru gildandi lög þangað til í fyrravor. Það var ákveðin málamiðlun vegna þess að lögin árið 1882, það átti að rífa þau öll upp 1917. Þau voru svo illa gerð þessi landamerkjalög að það trúði enginn á þetta og það átti bara að byrja algerlega upp á nýtt. Hins vegar kom Einar Arnórsson, sem var lagaprófessor, þingmaður og ráðherra, merkilegur prófessor, með málamiðlun — og það var ekki í fyrsta sinn, hann gerði það líka í vatnalögunum — og hann samdi landamerkjalögin 1919. Eins og ég sagði áðan byrja bændur og landeigendur þá að setja vatnshallaregluna inn í landamerkjalögin.

Hvernig var farið með þetta síðasta vor? Jú, lög um landamerki voru numin úr gildi og þeim var skutlað inn í lög um fasteignamat þannig að þar er kafli um landamerki. Þannig var nú það og það sýnir á hvaða tímum við lifum í dag. Á 19. öld var þetta lífsafkoma og undirstaða samfélagsins, varðandi samfélagsstöðu og annað. Þetta var grundvöllurinn að því að við vorum að verða sjálfstæð þjóð og það þurfti að hafa á hreinu hver ætti landið. En svona er þetta orðið, núna er eingöngu horft á þetta sem tæki til skattheimtu og svo að þurfa að „GPS“-a allt saman af því að enginn veit hvert örnefnið er. Ég get hins vegar fullyrt það að landeigendur í dag þekkja örnefnin sín og þeir þekkja landamerkin sín, skráð og óskráð. Þetta sýnir viðhorfið í dag til landeigenda og þeirrar málsmeðferðar sem hefur átt sér stað í þessum málaflokki.

Ég tel að það sé óþarfi  að við segjum það í þessu frumvarpi, sem hér liggur fyrir, að ríkið sé eigandi almenninga í stöðuvötnum. Almenningar í stöðuvötnum hafa ekki verið neitt vandamál hingað til, frá landnámi. Það vita allir að ríkið getur í krafti valdheimilda sinna ráðið meðferð og nýtingu á þeim auðæfum sem eru í almenningum stöðuvatna, komi til þess. Ég held líka að þó að þetta heiti starfslok óbyggðanefndar muni hún enn þá að vera til og þó að nafni frumvarpsins verði breytt þannig að það heiti frumvarp til laga um þjóðlendur og kaflaheitið Málsmeðferð þjóðlendumála  komi í staðinn fyrir kaflaheitið Óbyggðanefnd sem mun falla út.

Ég skora á og vona að hæstv. fjármálaráðherra endurskoði kröfugerðina í þeim málaferlum sem nú eru í gangi eða að lögmenn ríkisins muni endurskoða þá kröfugerð. Það verður fróðlegt að sjá þá breytingartillögu sem hv. þm. Teitur Björn Einarsson fjallaði um og á að leggja fyrir. Það breytir því ekki að búið er að fara með ófriði á hendur öllum landeigendum í landinu nánast. Þetta er bara síðasta svæðið. Sem lögfræðingur þá horfir maður á almenning, fólk sem hefur aldrei lent í deilum á ævi sinni og á sína jörð, að fyrsta deilan í þessu lífi skuli vera gagnvart ríkinu og gagnvart friðhelgi eignarréttar síns, það segir mikið um ríkisvaldið, svo ekki sé meira sagt.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir svarið. Það er gott að vita að það er enginn dómur sem er þarna á bak við sem réttlætir að íslenska ríkið geti lýst yfir eignarrétti sínum og líka að handhafar ríkisvalds geti í skjóli valdheimilda sinna ráðið meðferð og nýtingu eyja og skerja. Það er gott að vita það.

Við virðumst vera komnir frá miðhálendisdómnum um Landmannaafrétt, Landmannaafréttardómnum hinum síðari, og yfir í Mývatnsbotnsdóminn 1978 og komnir út um allt land og svo verður farið núna á síðasta svæðið. Ég held að þessi kröfugerð núna í eyjar og sker, sem er eiginlega kröfugerð í allar eyjar og sker í landinu og svo er eitthvað aðeins undanþegið, Heimaeyjarnar yfirleitt, að hún sé vegna þess að þeir treystu sér ekki að beita heimildunum til að krefja landeigendur um að gera kröfur og gera grein fyrir eignum sínum gagnvart ríkisvaldinu vegna þess að það er brot á meðalhófi, það er brot á friðhelginni og í þriðja lagi og ekki síst hefðu landeigendur einfaldlega ekki gert þessar kröfur. Þeir hefðu sagt: Við látum það ógert, ég á þetta og ég ætla að eiga mína eign í friði. Þá tekur ríkisvaldið það upp og gerir kröfur bara hreinlega í allt saman þannig að allir verða að verjast, svo að það liggi fyrir.

Ég verð að lýsa yfir miklum áhuga á að skoða þessa breytingartillögu sem ég tel mjög áhugaverða. Ég tel að grundvöllur hennar sé fyrir hendi ef við horfum á hæstaréttardómana og líka að hér er gott að Alþingi stígi inn í og stöðvi þessa gjörninga sem fjármálaráðherra er búinn að standa fyrir á undanförnum árum. Ég efast um að þessum málum sé lokið, ég verð að segja alveg eins og er.

Ég bara lýsi yfir áhuga á þessu máli, þessari breytingartillögu og vildi vekja máls á því hvort það væri grundvöllur þar fyrir. Ég tek algjörlega heils hugar undir það að menn eru algerlega forviða yfir þessu. Það eru samningar undir við Breiðafjörðinn varðandi þangvinnslu og annað slíkt sem eru í hættu og fólk raunverulega getur orðið fyrir stórtjóni hvað þetta varðar. Kannski hann geti frætt okkur um hvort við vitum um það í Breiðafirði  að menn þar séu uggandi og verði fyrir miklu tjóni.


Ræðumaður: Eyjólfur Ármannsson

Virðulegi forseti. Ég vil þakka hv. þm. Teiti Birni Einarssyni fyrir áhugaverða ræðu og sérstaklega áhugaverðar breytingartillögur sem hann fjallaði hér um og mælti fyrir. Hann fór ofan í löggjöfina varðandi eyjar og sker í þjóðlendulögum og það er vert að minna á að skv. 10. gr. a er heimilt að skora á þá sem kalla til eignarréttinda að lýsa réttindum sínum fyrir nefndinni innan tiltekins frests, þ.e. heimild til að snúa því við, að eigendur eyja og skerja geri grein fyrir eignum sínum. Þegar ég var með mál fyrir vestan þá var það þannig að ég sendi tölvupóst og sagði að þetta væri brot á meðalhófsreglu og líka friðhelgi eignarréttarins þar sem jarðeigendur eiga að fá að eiga eignir sínar í friði án þess að þurfa að gera stjórnvöldum grein fyrir þeim.

Hv. þingmaður las upp úr greinargerð sem var mjög áhugaverð lesning. Eins og ég sé þetta byrjaði þjóðlendumálið upphaflega út af Landmannaafréttardómnum síðari, sem er á miðhálendinu upp af Suðurlandi. Þar byrjuðu þjóðlendumálin. Svo erum við núna með frumvarp um að ríkið sé jafnframt eigandi almenninga í stöðuvötnum og þar er vitnað í Mývatnsdómsmálið frá 1978. Í þeirri umræðu kom fram að ríkið gæti ráðið meðferð og nýtingu þeirra. Nú erum við með þessa tvo dóma hérna en veit hv. þingmaður um einhverja dóma sem fjalla um almenninga eða eignarrétt ríkisins eða heimildir ríkisins varðandi meðferð og nýtingu eyja og skerja? Við erum komnir frá miðhálendinu, fórum til Vestfjarða, Snæfellsness, Tröllaskaga og svo erum við komnir í eyjar og sker og svo almenninga í vötnum. Er einhver dómur sem hann veit um sem fjallar um eyjar og sker, hæstaréttardómur sem réttlætir þessa kröfugerð?


Ræðumaður: Eyjólfur Ármannsson

MorgunblaðsinsVirðulegur forseti. Ég þakka hv. þingmanni fyrir svarið. Já, vissulega er núna að vera að fjalla um síðasta hlutann í þessari baráttu, þessum rannsóknarrétti gegn landeigendum í landinu, við getum orðað það þannig, rannsóknarréttur er svo sannarlega nafnið. Ég ætla nú ekki að tala um spænska rannsóknarréttinn en hann kemur upp í hugann. Það er farið í deilur við alla landeigendur í landinu í málum sem átti raunverulega að rannsaka, það átti að finna almenninga sem verið hafa að fornu og nýju, það var það sem átti að gera og sérstaklega á miðhálendinu. En það var ekki gert, það var farið út um allt og núna eru það eyjar og sker. Þar er það þannig, þar sem ég hef skoðað í Breiðafirðinum, að það er bara gerð krafa um allar eyjar og öll sker, sama hvað það heitir. Og þetta er víst úti um allt land. Þetta er líka í Húnavatnssýslu, Hvítserkur, og svo fyrir vestan Vík í Mýrdal, drangana þar sem er nýfallinn hæstaréttardómur  eða fyrir nokkrum árum um hver ætti. Svo er undanþegið, svo er kippt út Heimaeyjunum. Ég hef skoðað landamerkjabréf sem ná til sjávar,  miðlínan milli hólmans og lands, og allt sem er fyrir innan línuna á landamerkjabréfum er væntanlega eignarland landeigandans. Nei, ekki samkvæmt ríkinu. Þeir gera kröfu á allt saman. Þeir vilja fá úrskurð, hlusta ekki á neitt nema úrskurð óbyggðanefndar. Ritstjóri skrifaði leiðara um þetta og sagði að það héldu engin bönd óbyggðanefnd. En það er ekki þannig. Það er fjármálaráðherra sem halda engin bönd, það er lögmaður fjármálaráðherra sem er að gera þessar kröfur.

JónsbókMig langar að spyrja hv. þingmann að því hvort það sé ekki kominn tími til þess að fjármálaráðherra — ég veit nú ekki hvort hún ætli að endurskoða þessa kröfugerð á hendur eigenda eyja og skerja, hún er samflokkskona hv. þingmanns — veit hann til þess að fjármálaráðherra ætli sér að endurskoða þessa kröfugerð gagnvart eyjum og skerjum? Ég er tilbúinn í lið til þess,  með Alþingi, að sjá til þess að fjármálaráðherra endurskoði kröfuna gagnvart eigendum eyja og skerja vegna þess að hún er ekki í neinu samræmi við landamerkjabréfin  á nokkurn einasta hátt og það er meira að segja verra en á Vestfjörðum.  Þá þurfti maður að lesa samhliða en þarna virðist vera ráðist beint á beinan texta landamerkjabréfa.

Ég minni hv. þingmann á ræðutímann.


Ræðumaður: Eyjólfur Ármannsson

Virðulegi forseti. Ég vil þakka hv. þingmanni fyrir sína ræðu sem var mjög mikilvægt innlegg í þessa umræðu og tek heils hugar undir það sem þar kom fram. Ég hef sjálfur heyrt ófáar sögur svipaðs eðlis þar sem fólk er gjörsamlega orðlaust yfir hörku ríkisins eða kröfugerð ríkisins á hendur sér. Það missir gjörsamlega tiltrú á ríkisvaldið og skilur hreinlega ekki hvaðan á sig stendur veðrið. Löghlýðið fólk sem hefur kannski búið í sinni sveit alla sína tíð, átt sitt land, stundað búskap á sínu landi og síðan lendir það í því að fá kröfugerð frá fjármálaráðherra um að ríkið eigi 40% af jörð þess. Það er alveg hárrétt sem kom fram hjá hv. þingmanni að þetta var ekki vilji löggjafans á sínum tíma. Af hverju? Vegna þess að Landmannaafréttardómur síðari nær til miðhálendisins og löggjöfin átti upphaflega bara að ná til miðhálendisins. En nei, það var haldið áfram, það var farið á Snæfellsnes, það var farið austur á firði, það farið í Tröllaskagann, í Dalina og svo á Vestfirði. Það að segja það að eitthvað sem stæði ekki alveg í landamerkjabréfum — í landamerkjabréfum sem ég hef skoðað er ekkert minnst á netlög. Af hverju fer ekki ríkið og reynir að hirða netlög af öllum bændum á Vestfjörðum? Það er ekki nóg að fara bara á hálendið.

Það sem mig langar að spyrja hv. þingmann að er þetta: Veit hann dæmi þess að fólk ætli að reyna að sækja rétt sinn fyrir dómstólum í krafti þess að eignarrétturinn er friðhelgur? Það er alveg kristaltært í mínum huga að ríkisvaldið í þjóðlendumálum hefur fótumtroðið þessa friðhelgi aftur og aftur. Það væri gott að heyra álit hv. þingmanns á því hvort fólk ætli að beita einhverjum úrræðum sér til varnar.


Ræðumaður: Eyjólfur Ármannsson

Ég þakka hæstv. forsætisráðherra fyrir andsvarið. Varðandi almenninga stöðuvatna þá segir í Mývatnsdóminum að handhafar ríkisvalds geti í skjóli valdheimilda sinna ráðið meðferð og nýtingu þeirra verðmæta sem þar eru innan almenninganna. Þá getur ríkið, geta handhafar ríkisvalds að sjálfsögðu, ef þess þarf,  ráðstafað meðferðinni og nýtingunni. Það geta þeir í skjóli valdheimilda sinna. Það er enginn að tala um að menn fari að kasta eignarrétti sínum á almenninga. Almenningur er hugtak sem er búið að vera til frá miðöldum, þetta er úti um alla Evrópu. En svo kemur allt í einu hérna: Nei, við verðum að eiga þetta svo enginn annar fari að hirða þetta af okkur. Það verði allt í einu til nýtt landnám á Íslandi. En það er einfaldlega ekki þannig. Ég tel að þetta sé algjörlega óþarft ákvæði og gott dæmi um það þegar ríkið þarf að gnæfa gjörsamlega yfir öllu og þetta getur skapað vandræði fyrir bændur sem eiga kannski réttindi þarna og hafa átt áratugum saman, ef ekki árhundruðum saman. Þeir þurfa núna að fara að óttast það að krumla ríkisins ætli að fara að koma inn í almenninga stöðuvatna sem þeir raunverulega eiga, fyrir utan netlög þeirra.

Og talandi um víðsýni, ég get ekki annað en komið hér upp í andsvar við hæstv. forsætisráðherra, varðandi þessa stórkostlegu víðsýni með þessum þjóðlendulögum. Ég gætti nú hagsmuna 14 jarða á Vestfjörðum, kannski mun ég gera það með einhverjar jarðir í Breiðafirði, og ég get bara sagt að ég hef aldrei lent í öðru eins sjokki sem lögfræðingur að lesa þetta. Það eru bara dregnar línur eftir fjallsbrúnum og ríkið ætlar að hirða þetta allt saman. Það væri ágætt að byrja á námskeiði í því hvernig á að lesa landamerkjabréf Íslands, sérstaklega landamerkjabréfin fyrir 1919. Það er þannig að þú átt að lesa þetta með Jónsbókarákvæðum. Jónsbókarákvæðin sjá um netlögin og þau fjalla um vatnaskil til fjalla. Það gerðu lögmenn ríkisins ekki. Það er nákvæmlega sama núna í gangi. Ég vona að hæstv. fjármálaráðherra stöðvi þá kröfu núna á okkur sem erum núna eigendur eyja og skerja þar sem er blankó krafa á öll sker og allar eyjar í landinu nema það eru nokkrar undanþegnar. Þannig eru vinnubrögðin. Vinnubrögðin í þessum þjóðlendumálum er til háborinnar skammar og það verður rannsóknarefni fyrir sagnfræðinga framtíðarinnar að skoða þessi mál. Ég vona að ég geti fylgst með ræðuhöldunum í dag kannski.

Ég minni hv. þingmann á að ræðutíminn er tvær mínútur.


Ræðumaður: Eyjólfur Ármannsson

Virðulegur forseti. Ég þakka hæstv. forsætisráðherra fyrir framsöguna á þessu máli. Það er merkilegt að þetta skuli vera, innan sviga, starfslok óbyggðanefndar o.fl. En það virðist hins vegar ekki, ef maður rýnir í frumvarpið, eiga að leggja niður óbyggðanefnd. Vissulega á III. kaflinn að breyta um nafn og heita Málsmeðferð þjóðlendumála, en ég get ekki séð að það eigi að leggja niður nefndina. Það er t.d. ekki verið að fella brott 1. mgr. eða 2. mgr. 6. gr. o.s.frv. Það væri gott að fá að heyra álit hæstv. forsætisráðherra á því, hvort það sé ekki rétt skilið að óbyggðanefnd muni halda áfram störfum, hún muni alla vega vera til samkvæmt lögunum þó að frumvarpið heiti starfslok óbyggðanefndar. En það er eitt sem mig langar að koma hér á framfæri: Við skulum ekki vera að hefja þetta löggjafarstarf um þjóðlendulög upp til skýjanna. Þó að lögfræðingar landsins hér í 101, sem koma nú öll úr sömu skólastofunni,  hafi samið þessi lög og þau  keyrð í gegn í annarri tilraun, að mig minnir, þá tók 38 ár að fá fyrstu landamerkjalög landsins samþykkt. 38 ár, 1881 samþykkt. Hæstv. forsætisráðherra vísaði til Noregs sem fyrirmyndar. Í Noregi er konungur sem afhenti fylgismönnum sínum land. Ísland var numið af landnámsmönnum, þeir stikuðu út sitt land og námu það og fyrirmyndin í Noregi á ekki við, hvað þá í Mið-Evrópu.

Það sem mig langar að spyrja hæstv. ráðherra að lýtur að því að ríkið ætli að vera eigandi almenninga stöðuvatna. Vissulega las hún upp úr frumvarpinu frá 1998 og fór yfir Landmannaafréttardóminn síðari o.s.frv., en hér er t.d. Mývatnsbotnsdómurinn nefndur frá 1978. Það segir í dóminum að handhafi ríkisins geti í skjóli valdheimilda sinna ráðið meðferð og nýtingu þeirra verðmæta sem eru á Mývatnsbotni og í almenningum. Það er nýtingu og meðferð.  Hvernig getur ríkið kastað eignarrétti sínum á almenninga þegar Hæstiréttur hefur sagt að ríkið geti ráðið nýtingu og meðferð? Hvernig fer það saman?


Ræðumaður: Eyjólfur Ármannsson

Virðulegi forseti. Ég tel að hér sé um mjög mikilvægt frumvarp að ræða. Það hefði mátt koma til Alþingis fyrr og vera samþykkt sem lög á Alþingi fyrr. Eins og kemur fram í greinargerð með frumvarpinu er því ekki ætlað að takmarka erlendar fjárfestingar almennt heldur er markmiðið að ganga úr skugga um það að einstakar erlendar fjárfestingar á afmörkuðum samfélagssviðum leiði ekki af sér öryggisógn, að þær ógni ekki þjóðaröryggi Íslands. Hvað er þjóðaröryggi Íslands? Það er skilgreint í greinargerð. Það eru verndarhagsmunir sem varða friðhelgi yfirráðasvæðis, sjálfstæði og fullveldi Íslands sem og öryggi borgaranna, stjórnkerfisins og mikilvægra innviða samfélagsins, svo sem nánar er tilgreint í þjóðaröryggisstefnu fyrir Ísland. Þetta lýtur að fullveldi Íslands og friðhelgi yfirráðasvæðisins sem íslensk stjórnvöld ráða yfir þannig að þetta er gríðarlega mikilvægt mál þegar kemur að fullveldi þjóðarinnar og að við stjórnum málum okkar sjálf.

Það kom hérna fram í ræðu áðan efasemdir eða athugasemdir, að þetta gæti takmarkað erlendar fjárfestingar almennt, meira að segja að 3. gr. gæti hamlað erlendri fjárfestingu. Ég er algjörlega ósammála því. Ég tel að þetta sé, eins og segir í greinargerðinni, fyrst og fremst að auka gæði erlendra fjárfestinga, sem eykur traust og gæti leitt til þess að erlend fjárfesting myndi aukast á Íslandi. Ef einhver hópur fólks er viðkvæmur fyrir orðstír sínum eru það fjárfestar. Þeir vilja ekki fjárfesta á svæðum þar sem þeir geta orðið fyrir álitshnekki og villta vestrið ræður ríkjum og lögleysa er algjör. Ég tel þess vegna mjög mikilvægt að þessi löggjöf komi fram vegna þess að ef tryggjum að það sé gæðaeftirlit með erlendum fjárfestingum hvað þetta varðar þá gætu þessir erlendu fjárfestar aflað enn meira fjár og komið með það inn til Íslands í þær hugmyndir sem þeir vilja fjárfesta í. Þetta er alveg þveröfugt við það sem menn óttast, þetta mun ekki draga úr erlendum fjárfestingum heldur auka þær.

Ég held að við þurfum að horfa á fleiri svið í landinu hvað þetta varðar til að auka erlendar fjárfestingar. Ég get tekið dæmi sem er áhugamál úr mínu kjördæmi sem er þang og þari. Þá er í lögum um stjórn fiskveiða eitt ákvæði, 15. gr. a, sem er um sjávargróður. Annað er það ekki. Ég var á ráðstefnu hérna um daginn í haust sem einn fjárfestir, sem er búinn að færa sig úr fiskeldi yfir í þara, stóð fyrir, Arctic Algae. Ég hitti þar fjárfesti frá Bandaríkjunum og hann var hissa yfir því hversu veikur lagaramminn væri á því sviði sem lýtur að þangi og þara, þessi eina lagagrein, 15. gr. a, annað var það ekki. Það kæmi í veg fyrir það að a.m.k. bandarískir fjárfestar kæmu og fjárfestu í þessum gríðarlega mikilvæga iðnaði sem gæti orðið næsta útflutningsævintýri Íslands, eins og Norðmenn kalla það. Þeir vilja meina að næsta útflutningsævintýri Noregs verði á sviði þangs og þara. Þeir eru þegar komnir með löggjöf á sviðinu og auka menntunarstig og kynna þetta hjá sér. En hvað erum við með? Jú, við erum með 15. gr. a eða b í lögum um stjórn fiskveiða. Annað er það ekki. Það er einmitt mjög mikilvægt að hafa lög og reglur á þeim sviðum sem lúta að fjárfestingum og hér er undir rýni erlendra fjárfesta. Frumvarpið heitir, með leyfi forseta: „Frumvarp til laga um rýni á fjárfestingum erlendra aðila vegna þjóðaröryggis og allsherjarreglu.“

Ef maður skoðar frumvarpið þá hefði það líka jafnvel mátt heita tilkynningarskylda erlendra aðila vegna fjárfestinga vegna þjóðaröryggis og allsherjarreglu, vegna þess að meginkaflar frumvarpsins lúta að tilkynningarskyldu til stjórnvalda er lýtur að viðkvæmum sviðum. Til dæmis lýtur allur II. kafli að viðeigandi ráðstöfunum innlendra rekstraraðila eða sem sagt skyldu til lengri tilkynningar vegna tiltekinna fjárfestinga og svo er talað um skyldu til styttri tilkynningar vegna tiltekinna fjárfestinga o.s.frv., en svo er það undir stjórnvöldum komið hvernig rýnin verður. Þar liggur vinna stjórnvalda og það liggur ekki alveg fyrir hvernig, finnst mér, stjórnvöld ætla að haga þeirri vinnu. Það getur orðið vinna að fara í þessa rýni þegar tilkynningarskyldur aðili, við getum kallað það svo, erlendur aðili sem ætlar að fara í fjárfestingar, er búinn að tilkynna inn, þá byrjar að vinna stjórnvalda. Ég tel að þessi skylda til að tilkynna  ráðherra um viðskiptasamninga milli erlends aðila og innlends rekstraraðila sé ekki of íþyngjandi fyrir erlenda fjárfesta, að upplýsa um það hvort fjárfesting sem er á viðkvæmu sviði, sem talið er upp í 3. gr. frumvarpsins, ógni þjóðaröryggi eða sé öryggisógn. Þá er málið hér hvort það geti ógnað friðhelgi yfirráðasvæðis, sjálfstæði og fullveldi Íslands.

Ég tel að 3. gr. sé að mörgu leyti ófullkomin og ég fór í andsvör við hæstv. forsætisráðherra varðandi 3. töluliðinn þar sem segir að það eigi að tilgreina í reglugerð þá starfsemi og svið sem falla undir eftirfarandi liði og þar stendur í 3. tölulið, með leyfi forseta:

„Nýtingu vatnsorku, jarðvarma, vindorku, náma og annarra jarðefna í þjóðlendum.“

Það var að heyra á hæstv. forsætisráðherra að þessu hafi verið breytt, hefði verið ákveðið að þetta næði einungis til þjóðlendna með vísan til þess sem kom fram á samráðsstigi frumvarpsins. Ég tel að þetta ákvæði, um að það sé einungis tilkynningarskylda ef nýting vatnsorku og jarðvarma og vindorku og náma og annarra jarðefna er á þjóðlendum en ekki á fullkomnu eignarlandi, missi algerlega marks. Það er algjörlega verið að draga tennurnar úr þessu og raunverulega er ákvæðið nánast marklaust ef við horfum á þjóðlendur í landinu. Vatnsréttindi og jarðvarmaréttindi eru helstu verðmæti á landi, fullkomnu eignarlandi. Auðvitað á þetta að ná til alls landsins. Það er ekki bara ógn ef erlendur aðili ætlar að fara að kaupa og hefja nýtingu vatnsorku og jarðvarma o.s.frv. á þjóðlendum en ekki annars staðar í landinu. Það sjá allir þannig að þetta virðist vera hálfútvatnað ákvæði hvað það varðar og mikilvægt að það verði lagað.

Einnig er gríðarlega mikilvægt að þetta nái til kaupa og sölu á jörðum. Við getum ekki horft upp á það að fjársterkir aðilar úti í heimi séu að sölsa undir sig stóra landshluta. Erlendur fjárfestir frá Englandi, einn ríkasti maður Englands, er búinn að kaupa milli 40 og 50 jarðir. Hann safnar þessu eins og frímerkjum. Við verðum að muna að við erum 400.000 manna samfélag og verðum að standa vörð um fullveldi okkar og sjálfstæði gagnvart fjársterkum aðilum sem vilja kaupa hérna land eins og enginn væri morgundagurinn til að auka virðingu sína erlendis. Ég get tekið dæmi að á Englandi er landeignaaðall enn þá og það er mikill virðingarvottur og mikill status að eiga land og menn sem geta ekki keypt sér land í heimalandi sínu geta komið til Íslands og keypt það, gengið hér um sveitir og keypt land af fátækum bændum. Það er mjög mikilvægt að við stöndum vörð um þá friðhelgi yfirráðasvæðis hvað lýtur að því að Íslendingar eigi Ísland en ekki einhverjir aðrir. Ég hef ekki áhuga á að búa í landi þar sem við erum nýlenduþjóð í eigin landi og erlendir aðilar eiga allt Það er minnsta mál í heimi að búa til útibúið Ísland, hvort sem er í fjármálakerfinu eða annars staðar og ef við ráðum ekki okkar eigin innviðum þá er ekki mikið eftir af okkar sjálfstæði. Ég get tekið sem dæmi löggjöf um bann við erlendri fjárfestingu í sjávarútvegi. Sömu rök og þau lög byggjast á eiga líka við um aðrar greinar, eins og varðandi eignarhald á landi og aðra mikilvæga innviði. Það var ekki út af neinu að við settum lög um það að eignarhald í sjávarútvegi ætti að vera í höndum Íslendinga en ekki einhverra annarra. Þau sjónarmið eigum við alltaf að hafa að hafa í huga þegar við horfum á þessi mál er lúta að erlendri fjárfestingu — eða þá skulum við bara fella þau lög úr gildi, selja kvótann, hann fer bara í eigu erlendra aðila. Þeir geta komið með kínverska verktaka eða einhverja til að veiða hérna fyrir okkur, það væri minnsta mál í heimi. Það kæmu verksmiðjuskip hér frá Rússlandi eða Kína og fiskuðu þetta upp og lönduðu, settu síðan pakkana á flutningaskip eins og er gert fyrir utan strendur Afríku, eins og er gert fyrir utan strendur Namibíu t.d. Hér er að miklu að huga og miklir hagsmunir hér á bak við sem er mjög mikilvægt að við horfum á.

Það kom fram hér áðan að í 23. gr. kemur fram reglugerðarheimild. Þar segir, með leyfi forseta:

„Áður en reglugerð er sett um nánari útlistun viðkvæmra sviða skv. 3. gr. skal ráðherra óska eftir sjónarmiðum frá ráðherrum …“

Hér er talað um nánari útlistun viðkvæmra sviða í reglugerð, viðkvæmra sviða sem fjallað er um í 3. gr. Ég gat ekki heyrt betur í ræðu hér áðan en að í því fælist reglugerðarheimild til þess að bæta við þá upptalningu sem er í 3. gr. Ráðherra hefur ekki heimild til þess. Hann hefur hins vegar heimild til að koma með nánari útlistun á því sem stendur í 3. gr., skýra nánar, þannig að þetta er ekki heimild til að auka við viðkvæm svið. Það er ekki hægt að segja að ráðherrann hafi heimild til að bæta einhverju við sem væru þá ný efnisatriði.

Það er endurskoðunarákvæði í þessu frumvarpi sem mun líklega verða nýtt, það er ákvæði til bráðabirgða og innan tveggja ára, eins og hæstv. forsætisráðherra kom inn á, frá gildistöku laganna, verði frumvarpið að lögum, skal ráðherra afhenda Alþingi skýrslu um framkvæmd laganna og jafnvel koma fram afstaða til þess hvort rök standi til þess að þrengja lögin eða rýmka það sem lýtur að því hvað teljist viðkvæm svið þegar kemur að þjóðaröryggi, einnig varðandi reynslu af framkvæmdinni. Ég tel að þetta sé bara fyrsta skref sem við erum að fara í hvað þetta varðar og mikilvægt að frumvarpið verði að lögum og líka það að við stöndum vel að þessu núna í byrjun og höfum skýrar reglur og að við séum síðan ekki að íþyngja stjórnsýslunni um of. En ég er algerlega sammála því sem stendur í greinargerðinni að löggjöfinni er ekki ætlað að takmarka erlendar fjárfestingar, síður en svo. Ég held að það gæti verið til bóta fyrir erlendar fjárfestingar og þær myndu jafnvel aukast verði frumvarpið að lögum og þá getum við horft til annarra ríkja. Við erum að setja svipaða löggjöf og er í öðrum ríkjum og mikilvægt að við horfum til þeirra. En það er líka mikilvægt að við sníðum okkur lög og semjum lög sem snúa að íslenskum sérhagsmunum og sérstökum aðstæðum hér á landi og líta til þess að við eigum gríðarlega mikið land sem er óbyggt. Við erum fámenn í stóru landi og við eigum að sjá til þess að það sé í eigu Íslendinga, að það sé ekki verið að kaupa upp allar jarðir í landinu svo við endum á og sitjum kannski uppi með það að eiga minni hluta í okkar eigin landi. Önnur ríki gera það líka, þau gæta hagsmuna síns lands. Það virðist vera orðið hálfgert skammaryrði að gera það hérna á Íslandi, hvort sem það er í orkumálum eins og þriðja orkupakkanum eða öðrum málum sem lúta að fullveldi og sjálfstæði þjóðarinnar.

Eins og kemur fram í frumvarpinu á bls. 54 þá er ekki fyrir að fara gögnum eða erlendum rannsóknum, t.d. frá Efnahags og framfarastofnuninni, OECD, sem sýna fram á að löggjöf um rýni erlendra fjárfestinga hafi neikvæð áhrif á erlenda fjárfestingu í viðkomandi ríkjum. Það er mikilvægt að hafa þetta hugfast í þessu sambandi. Hér er verið að skoða tilvik sem varða þjóðaröryggi og allsherjarreglu þannig að það eru engar sannanir fyrir því eða ekkert sem bendir til þess að þetta hafi neikvæð áhrif á erlenda fjárfestingu. Ég efast ekki um það að sérstaklega erlendir fjárfestingarsjóðir vilji hafa reglufestu, vilji hafa svona rýni og að umhverfið sé skynsamlegt og þetta sé ekki villta vestrið og það séu alls konar einstaklingar að koma hér jafnvel til að þvætta peninginn sinn. Það er það sem þeir vilja ekki koma nálægt. Þeir vilja ekki skaða orðstír sinn með því að fjárfesta á Íslandi í svoleiðis umhverfi. Þetta tengist kannski að því leyti lögum um aðgerðir gegn peningaþvætti og fjármögnun hryðjuverka.

Eins og kom fram áðan er nafn frumvarpsins frumvarp til laga um rýni á fjárfestingum erlendra aðila vegna þjóðaröryggis og allsherjarreglu og eins og kemur fram í frumvarpinu um hugtakið allsherjarreglu þá segir, með leyfi forseta, að allsherjarregla sé:

„Aðstæður sem eru nauðsynlegur þáttur í sjálfstæðu, lýðræðislegu og öruggu samfélagi, þar á meðal almannaöryggi, almannaheilbrigði og friðhelgi borgaranna.“

Hér er verið að tala um nauðsynlegan þátt í sjálfstæðu, lýðræðislegu og öruggu samfélagi.  Það tengist fyrri atriðum sem lúta að þjóðaröryggi og friðhelgi yfirráðasvæðis Íslands.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir svarið. Hér er stjórnarfrumvarp á ferðinni sem er búið að samþykkja í ríkisstjórn og þá vonandi í þingflokkum stjórnarflokkanna. Þannig að það er stjórnarmeirihluti fyrir frumvarpinu en ég get ekki annað séð — ég er farinn að efast um það sé stjórnarmeirihluti fyrir frumvarpinu vegna þess að hv. þingmaður sagði í ræðu sinni að þingflokkur Sjálfstæðisflokksins gerði almennan fyrirvara við þetta frumvarp. Ég bara spyr hv. þingmann: Styður Sjálfstæðisflokkurinn þetta frumvarp eða ekki? Er hann andsnúinn þessu frumvarpi eða telur hann að gera þurfi veigamiklar breytingar á þessum greinum sem hann taldi upp, eins og 12. gr., að hún sé of matskennd? Hver er afstaða hv. þingmanns, og eftir atvikum þingflokksins, til þessa frumvarps eins og það liggur hér fyrir og forsætisráðherra er búin að mæla fyrir? Ég er farinn að efast um að stjórnarflokkarnir styðji þetta frumvarp. Ég er ósammála því að það takmarki erlendar fjárfestingar. Ég held að það gæti einmitt aukið erlendar fjárfestingar og ég held að Íslendingar ættu að fara að spyrja sig hvernig stendur á því að við erum með eins litlar erlendar fjárfestingar og raun ber vitni. Ég get komið að því líka í ræðu minni hér á eftir. En það væri mjög fróðlegt að fá að vita hver afstaða hv. þingmanns er til frumvarpsins óbreytts og hvernig breytingar hann vilji þá sjá.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir ræðuna. Ég hlustaði á ræðuna af athygli og ég var ekki með það alveg á hreinu hvort hv. þingmaður telji þessa löggjöf takmarka erlendar fjárfestingar eða ekki, hvort þær takmarki þær almennt eða með einstökum hætti. Ég tók eftir því að hv. þingmaður nefndi það varðandi 3. gr. að hún hamlaði erlendum fjárfestingum. Ég skil þessa löggjöf þannig að við séum að tala hérna um viðkvæm svið, starf á viðkvæmum sviðum, það er talið upp, en það er ekkert sem bannar það að íslensk stjórnvöld heimili fjárfestingar á viðkvæmum sviðum. Það er hins vegar tilkynningarskylda og ákveðið mat sem fer fram sem lýtur að þjóðaröryggi og þá er það ákvörðun ráðherra hvort hann heimili þá fjárfestingu. Varðandi eignarréttinn er það almenningsþörf sem er þar undir og almannahagsmunir í atvinnufrelsinu og svo að sjálfsögðu samningsfrelsi.

En spurning mín til hv. þingmanns er þessi: Telur hann þessa löggjöf takmarka erlendar fjárfestingar með einhverjum hætti? Og ég vísa til þess sem stendur í greinargerðinni, með leyfi forseta:

„Fjárfestingarýni er þannig ekki ætlað að takmarka erlendar fjárfestingar almennt heldur er markmiðið að ganga úr skugga um að einstakar erlendar fjárfestingar á afmörkuðum samfélagssviðum leiði ekki af sér öryggisógn.“

Ég er bara að hugsa þetta því að ég skil frumvarpið greinilega allt öðruvísi en hv. þingmaður, vegna þess að ég lít svo á að þetta séu gæði erlendra fjárfestinga. Við höfum jú þjóðaröryggi hérna; verndarhagsmunir sem varða friðhelgi yfirráðasvæðis o.s.frv. Við vonandi seljum ekki alla sjoppuna til erlendra aðila og sitjum hér eftir sem leiguliðar. En spurningin er þessi: Telur hv. þingmaður og þingflokkur Sjálfstæðisflokksins, ef hann treystir sér til að svara fyrir flokkinn, hann gerði athugasemdir fyrir hönd flokksins, þetta takmarka erlendar fjárfestingar að einhverju leyti?


Ræðumaður: Eyjólfur Ármannsson

Virðulegur forseti. Ég heyrði ekki betur en hæstv. forsætisráðherra hafi talað um einkavæðingu varðandi viðkvæm svið og mikilvæga innviði og ég veit ekki betur en að fjármálakerfið sé samansett af bönkum. En allt í lagi, þetta er ekki aðalatriði  spurningar minnar. Það  lýtur að landi. Ég get ekki séð annað en að búið sé að útvatna 3. tölulið 1. mgr. 3. gr.  þannig að hann missir algjörlega marks þar sem  verið er að binda þetta við þjóðlendur. Það er ekki þannig. Það verður að ná yfir allt land, að sjálfsögðu. Það að það séu einhverjar samningaviðræður bak við tjöldin um að reyna að sætta einhver öfl í samfélaginu og inni á þingi um að þetta nái bara til þjóðlendna, það er náttúrlega út í hött. Þetta er bara sýndarmennska ef það á að vera þannig. Það er alveg klárt mál að ef við horfum á skilgreininguna á þjóðaröryggi þá eru það verndarhagsmunir sem varða friðhelgi yfirráðasvæðis. Það er landið sem við ráðum yfir og öll efnahagslögsagan að sjálfsögðu. Það er okkar yfirráðasvæði. Þess vegna er mikilvægt að vernda það. Og ef einhver heldur því fram að þetta sé að takmarka erlendar fjárfestingar þá er hann algjörlega að misskilja þetta frumvarp, eins og kemur fram í greinargerð, með leyfi forseta:

„Fjárfestingarýni er þannig ekki ætlað að takmarka erlendar fjárfestingar almennt heldur er markmiðið að ganga úr skugga um að einstakar erlendar fjárfestingar á afmörkuðum samfélagssviðum leiði ekki af sér öryggisógn.“

Ef einhver getur ekki lesið þetta sér til gagns þá er  erfitt að lifa í þessum heimi og að lesa þetta frumvarp. Það er alveg klárt mál að binda innviði við þjóðlendur, þó svo að ríkið hafi reynt með klærnar hérna út um allar koppagrundir, og nú síðast í eyjum og skerjum, sem er fáránleg kröfugerð — að það er verið að binda þetta frumvarp sem lýtur að gæðum erlendra fjárfestinga, sem eykur traust, eins og hæstv. forsætisráðherra talaði um. Þetta mun auka traust og líklega auka erlendar fjárfestingar, af því að erlendir fjárfestingarsjóðir, stórir sjóðir eins og olíusjóðurinn, nenna ekki að komi til ríkja sem hafa regluverk sem ekki er treystandi. Það á ekki að  hafa svona ákvæði eins og hér með þjóðlendurnar. Ég  skil bara ekki að þetta sé vandamál. Ég held að við vildum öll auka erlendar fjárfestingar og það kæmu þá gæðafjárfestar inn í landið, ekki einhverjir rússneskir ólígarkar eða hvað þeir heita. Ég skora bara á hæstv. forsætisráðherra að endurskoða þetta ákvæði.


Ræðumaður: Eyjólfur Ármannsson

Virðulegi forseti. Ég þakka hæstv. forsætisráðherra fyrir framsöguna. Það er vert að benda á varðandi 3. gr. um mikilvæga innviði að   hún telur að þar séu mikilvægir innviðir  sem eigi að vera í almannaeigu. Þar undir er fjármálakerfið og ég veit ekki betur en að hæstv. forsætisráðherra styðji sölu á Íslandsbanka sem eru mikilvægir innviðir samkvæmt þessari grein.

Það sem mig langar að spyrja hæstv. forsætisráðherra um er að þjóðaröryggi er skilgreint sem verndarhagsmunir sem varða friðhelgi, yfirráðasvæði, sjálfstæði og fullveldi Íslands. Í greinargerðinni er talað um fjárfestingarréttindi hér á landi. Þegar ég skoða  3. tölulið 3. gr. er talað um, með leyfi forseta: „Nýtingu vatnsorku, jarðvarma, vindorku, náma og annarra jarðefna í þjóðlendum.“ Ég get ekki séð að fjárfesting í vatnsorku, jarðvarma, vindorku, námum o.s.frv. í þjóðlendum  ógni þjóðaröryggi en ekki fjárfestingar í öðru landi. Ég get ekki séð annað en að  þessi  töluliður missi algjörlega marks með því að binda ákvæðið við þjóðlendur þó að ríkið hafi  staðið að  mestu eignaupptöku þjóðarinnar í Íslandssögunni með þjóðlendumálunum. Ég get ekki séð hvernig það verði bundið við þjóðlendur en ekki bara allt land á Íslandi, fjárfestingar á þessu sviði, vegna þess að þú getur keypt vatnsréttindi í fullkomnu eignarlandi. Væri ekki rétt að þetta næði yfir allt land í landinu? Og einnig: Væri ekki   rétt að í 3. gr. væri tekið fram að land sé viðkvæmt svið sem ætti þá að bætast við tölulið sem lyti að landi? Ég get tekið dæmi um það að  Finnar  líta svo á — eru  með nýja lagabreytingu sem kemur fram í frumvarpinu þar sem fjallað er um land og það er óþarfi að minna hæstv. forsætisráðherra á að varðandi fasteignir í Danmörku þarf leyfi dómsmálaráðuneytisins til að kaupa sumarhúsalóð, kaupa sumarhús, til að kaupa íbúð í Kaupmannahöfn o.s.frv. Er ekki mikilvægt að fella land hérna undir?

Ég er með margar fleiri spurningar sem ég vildi koma að en mér finnst þetta sérstaklega mikilvægt varðandi þjóðlendur og eignarland.


Ræðumaður: Eyjólfur Ármannsson

Háttvirtur þingmaður.Virðulegi forseti. Ég er kominn hingað í og með til að bera af mér sakir. Það var í hádegisfréttum Ríkisútvarpsins að ég og kollegi minn, hv. þm. Ásmundur Friðriksson, hefðum verið að taka myndir í þingsal. Það er ekki rétt. Það eina sem ég hef fundið um slíkt er í bókinni Þar stendur: „Ekki má taka myndir í þingsal.“ Það stendur ekki í þingsköpum né annars staðar, ekki mér vitanlega. Í fyrsta lagi hvað mig varðar þá stóð ég ekki í þingsalnum. Ég stóð fyrir utan þingsalinn og það sést á ljósmyndinni sem ég tók enda er líka mynd af myndavélinni þarna í horninu fyrir ofan, en ég var ekki inni í þingsalnum ef menn hafa áhuga á að skoða þessar myndir. Ég tel að þetta hafi ekki verið brot þar sem fundarstjóri hafði slitið þingfundi þegar ég tók myndina, og það er þá líka mikilvægt að standa í þingsalnum. Ég tel líka að þetta hafi verið mikilvæg heimild um það brot sem átti sér stað sem var stórfellt, það var brot gegn friðhelgi Alþingis og brot á 100. gr. almennra hegningarlaga. Það eru þungar refsingar við þessu broti, fangelsi ekki skemur en eitt ár og allt að ævilangt fangelsi ef sakir eru miklar. Ég tel því að þessi frétt hafi ekki átt við nein rök að styðjast og hvorki ég né hv. þm. Ásmundur Friðriksson höfum á nokkurn hátt brotið reglur þingsins með þessum myndatökum. Ég hef hins vegar hrósað hv. þm. Ásmundi Friðrikssyni fyrir myndatökuna og fyrir það líka að hafa tekið myndband af þessu alvarlega broti gegn friðhelgi Alþingis sem er mikilvægt að sé virt.


Ræðumaður: Inga Sæland

Herra forseti. Við biðlum til ykkar, kæru aðstandendur, að aðstoða okkur við að halda íbúðunum hreinum og fínum, segir í tölvupósti frá Sóltúni, öldrunarþjónustu, til aðstandenda íbúa á hjúkrunarheimilinu Sólvangi í Hafnarfirði núna rétt fyrir tveimur árum síðan. Með tölvupóstinum tilkynnti Sóltún aðstandendum íbúa að búið væri að útvista þrifum á hjúkrunarheimilinu til ræstingafyrirtækisins Sóla, sem þeir sennilega eiga sjálfir, ég veit það ekki, og var óskað eftir aðstoð þeirra við þrifin til framtíðar. Áfram heldur í bréfinu til aðstandenda: Það getur verið góð dægrastytting að þurrka af og laga til með sínum ástvinum. Tölvupósturinn var sendur eftir að eigendur Sóltúns höfðu tekið 2.000 millj. kr. út úr fyrirtækinu sem á og rekur hjúkrunarheimilin Sóltún og Sólvang í kjölfar þess að þeir seldu fasteignina í Sóltúni til fasteignafélagsins Regins, sem ég hef hins vegar alltaf kallað græðgisvætt leigufélag, fyrir 3,8 milljarða kr. árið 2020. Fasteignina leigðu þau síðan af kaupandanum og réðust í niðurskurð í rekstrinum til að mæta leigukostnaði — að sjálfsögðu.

Hversu lágt er hægt að leggjast, herra forseti, til að níðast á fullorðnu fólki sem er að ganga sitt síðasta æviskeið? Það eru engin takmörk fyrir því. Þarna var t.d. sagt upp 12 starfsmönnum, undir eins, þjónustan stórlega skert, jafnvel hlandblettir á gólfum og látnir liggja þar dögum saman, enginn til að þrífa og skilaboðin voru: Þú ert ekki á neinum sérsamningi hér þó að það hafi orðið einhver slys, blettir í rúmfötum, blettir í fötum og óhreinindi. Það á hreinlega að taka allt svona af svona einstaklingum. Það er ekki hægt að láta koma svona fram við fullorðið fólk. En núna stefnir í frekari einkavæðingu nákvæmlega í þessa átt og ég held að hæstv. heilbrigðisráðherra muni sjá það ef hann skoðar grundigt það sem ég er að vitna í hér að það er óðs manns æði að ætla að græðgisvæða öldrunarheimili og hjúkrunarheimili landsins.


Ræðumaður: Guðmundur Ingi Kristinsson

Virðulegur forseti. Það lifir enginn lengi á hrísgrjónum og núðlusúpu einni saman. Hvað á maður að segja við fólk sem lendir í þeirri aðstöðu vegna stökkbreyttrar leigu á almennum leigumarkaði að það er á bið eftir félagslegu húsnæði og ræður ekki lengur við leigu á almennum markaði, hefur ekki efni á henni og heilsu farið að hraka, en sami einstaklingur hefur ekki einu sinni efni á því að fara til sjúkraþjálfara vegna þess að ríkisstjórnin og heilbrigðisráðherra draga lappirnar í að semja við sjúkraþjálfara, hafa dregið þær núna í mörg ár? Hvað er að þessu kerfi okkar sem er svo mannfjandsamlegt að það er að valda fólki óbætanlegu heilsutjóni?

Á sama tíma var umræða í Silfrinu í gær um stöðu heilbrigðiskerfisins, um það hvort fólk kæmist til heimilislæknis. Þeir sem voru þar virtust allir vera á því að þeir gætu fengið heimilislækni ef þeir þyrftu á því að halda. En ég er búinn að vera að hitta fólk sem fór til heimilislæknis og ætlaði að reyna að fá tíma. Það tók ekki vikur, það tók mánuði að fá tíma hjá heimilislækni og þegar viðkomandi loksins komst til heimilislæknisins þá sagði heimilislæknirinn: Þú þarft að fara til sérfræðings, þú ert alvarlega veikur. Hvað tók þá við? Jú, þrisvar til fjórum sinnum lengri bið eftir sérfræðingnum heldur en var beðið eftir heimilislækni. Þegar viðkomandi fékk loksins tíma hjá sérfræðingnum, hvað skeði þá? Sérfræðingurinn horfði á viðkomandi og sagði: Heyrðu, af hverju komstu ekki fyrir löngu síðan? Þú ert á síðasta snúning til að fá lækningu. Viðkomandi var að verða fyrir tjóni, líkamlegu og heilsufarslegu tjóni, vegna þess kerfis sem við höfum byggt upp, sem ríkisstjórnin ber ábyrgð á. Er ekki kominn tími til þess að ríkisstjórnin hysji upp um sig buxurnar og sjái til þess að þeir sem þurfa heilbrigðisþjónustu á Íslandi fái hana?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir seinna andsvarið. Varðandi fjölda umsókna tel ég að Ísland uppfylli alþjóðlegar skuldbindingar sínar með því að taka á móti 80 umsóknum á ári, jafnvel 60 umsóknum á ári. Okkur ber engin skylda að taka á móti 582 umsóknum og ég er að tala um það út frá 100.000 manns. Við eigum ekki að vera að taka á móti 6.000 umsóknum á ári eða 4.500 eða 4.200 umsóknum á ári. 4.000–5.000 umsóknir á ári er bara alltof mikið. Ísland er uppselt. Við eigum bara að segja: Við tökum ekki á móti fleiri umsóknum. Hingað og ekki lengra.

Við erum ekki að brjóta alþjóðlegar skuldbindingar með því að gera það. Við erum ekki að gera það á nokkurn einasta hátt. Það er bara þannig. Heldur einhver að Flóttamannastofnun Sameinuðu þjóðanna fari að koma til Íslands og segja: Nei, heyrðu, þið tókuð ekki á móti 4.000–5.000 umsóknum eins og þið hafið gert undanfarin ár, þið eruð að brjóta alþjóðlegar skuldbindingar? Það myndi aldrei nokkurn tímann ganga upp að halda því fram að við værum að brjóta alþjóðaskuldbindingar okkar með því að taka á móti svipðum fjölda og hin Norðurlöndin og með því að segja: Ísland er uppselt, Ísland er fullt, við getum ekki tekið á móti fleirum, svo einfalt er það, með innra eftirliti og landamæraeftirliti.

Varðandi síðari úrskurð kærunefndar: Já, ég tel að það hafi verið undir pólitískum þrýstingi. Ég tel líka að það að við skyldum hafa þurft að bíða mánuðum saman eftir því að kærunefnd útlendingamála skipti um skoðun sé  algjört hneyksli og sýni vanmátt þessarar stofnunar í sínu versta ljósi. Við þurftum að bíða eftir því að hv. kærunefnd útlendingamála skipti um skoðun af því að við hér á Alþingi Íslendinga höfum ekki manndóm í það að spyrna við fæti og stoppa áhrifin af fyrri úrskurðinum, alveg eins og við gerðum í úrskurðinum varðandi skotvopnin þegar Alþingi steig fram og sagði: Við ætlum að breyta lögunum af því að úrskurðurinn um safnvopnin var vitlaus, það var rangur úrskurður. Ég tel að þetta hafi verið stórkostleg mistök. Af hverju segi ég það? Það eru 1.600 Venesúelabúar sem þarf að flytja sennilega til Venesúela núna með flugi og tilheyrandi kostnaði og vinnu vegna þess að Alþingi steig ekki niður fæti á sínum tíma. Við þurftum að bíða og það mun kosta hundruð milljóna króna.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið. Ég er ekki á því að við eigum að loka landamærunum á Íslandi. Umræðan snýst ekki um það. Hún snýst um það að taka upp innra landamæraeftirlit, þ.e. að við tökum upp innra landamæraeftirlit á Schengen-svæðinu. Þetta snýst alls ekki um að loka landamærum á nokkurn einasta hátt heldur að taka upp innra landamæraeftirlit. Í dag er það Schengen, það eru ytri landamærin og það er ekkert innra eftirlit á landamærunum. Ég get ekki annað gert en að vitna í þingmann Samfylkingarinnar tala hér um fullveldisrétt Íslands sem er mikilvægur í þessu mál eins og hv. þm. Jóhann Páll Jóhannsson kom inn á. Það er fullveldisréttur Íslands að ráða því hver er á íslensku yfirráðasvæði á hverjum tíma.

Við erum reyndar með skuldbindingar samkvæmt Schengen-samkomulaginu og það eru heimildir þar sem ríkin sem ég taldi upp í ræðu minni, m.a. Danmörk, Noregur og Svíþjóð, nota í dag, þ.e. þau taka upp innra landamæraeftirlit. Ég er eiginlega handviss um að við þurfum að gera það á einhverjum tímapunkti, kannski ekki núna í vor en við munum þurfa að gera á næsta ári eða í haust.

Ég er ekki að tala um að takmarka komu annarra Evrópuríkja. Við myndum haga þessum fullveldisrétti eins og okkur hentar best. Þjóðverjar hafa gert þetta á grundvelli álags á hælismóttökukerfi sitt og önnur ríki líka, þar á meðal Slóvenía, Ítalía, Frakkland og Þýskaland, eins og ég hef talið hér upp. Það er mikilvægt að við gerum það sama, vegna þess að það frumvarp sem hér er til umræðu mun ekki breyta aðdráttarafli Íslands, það mun ekki gera það. Við þurfum að ganga lengra og senda þau skilaboð að Ísland sé uppselt. Ísland er fullt. Við getum ekki tekið á móti 6.000 umsóknum á ári, við getum það ekki. Það búa 4.200 manns í Vestmannaeyjum. Í hittiðfyrra tókum við á móti 4.500 umsóknum, það eru 300 fleiri en búa í Vestmannaeyjum, í fyrra 4.200. Við getum ekki rekið heilt bæjarfélag fólks sem er að bíða eftir afgreiðslu umsókna sinna. Við getum það ekki, sama hvernig við reynum. Þetta hefur áhrif á skólakerfið, heilbrigðiskerfið og öll okkar kerfi sem við erum að reyna að halda utan um í þessu litla samfélagi.


Ræðumaður: Eyjólfur Ármannsson

Virðulegi forseti. Hér er um mikilvægt mál að ræða en ég get ekki annað sagt en að þetta var rætt fyrir ári síðan. Þá var Jón Gunnarsson dómsmálaráðherra og hann var að leggja fram sitt alræmda frumvarp um breytingu á lögum um útlendinga í fimmta sinn. Ég á sæti í allsherjar- og menntamálanefnd og tók þátt í umfjöllun nefndarinnar um það frumvarp og það var alveg augljóst mál að þetta væri ekki lokapunkturinn á umræðum um alþjóðlega vernd og hælisleitendur. Það var ekkert í því frumvarpi sem skipti máli varðandi fjölda þeirra umsækjenda sem hingað koma til landsins og sækja um alþjóðlega vernd á hverju ári, svo augljóst er það. Nú erum við aftur komin hér saman í byrjun mars 2024 þar sem markmiðið er að fækka umsækjendum um alþjóðlega vernd á Íslandi. Þetta sýnir algjört stefnuleysi og stjórnleysi núverandi ríkisstjórnar í málaflokknum, svo ekki sé meira sagt.

En ég fagna þeirri umræðu sem hér á sér stað og sérstaklega að Samfylkingin virðist vera búin að breyta um skoðun, heldur betur. Hún mun líklega styðja þetta frumvarp og ég mun fjalla um það síðar í minni ræðu hvernig Samfylkingin réðst á formann Flokks fólksins þegar við komum með einfalda breytingartillögu til að stöðva strauminn frá Venesúela. En nóg um það núna. Umræðan er mikil og ég get skipt henni í þrjá þætti. Það er hér í þingsal, það er hjá almenningi og í fjölmiðlum. Ég get sagt það að ég er stoltur af þessari stofnun þegar kemur að umræðunni að mörgu leyti, hún er miklu nær því sem almenningur ræðir heldur en því sem kemur fram í fjölmiðlum, svo mikið er víst. Alþingismenn eru í betri tengingu við íslenskt samfélag heldur en nokkurn tímann fjölmiðlamenn sem geta ekki einu sinni séð austur fyrir Snorrabraut þegar þeir skoða þessi mál. Allt tal um pólun og skautun er bara ekki rétt. Það er bara ekki rétt og ég efast ekki um að það mun koma í ljós þegar við greiðum atkvæði um þetta mál, svo mikið er víst.

Hæstv. dómsmálaráðherra sagði að landamærin væru ekki vandamálið heldur útlendingalöggjöfin, sagði það þegar ég var í andsvörum við hæstv. ráðherra. Útlendingalöggjöfin er vandamálið. Nú hefur Sjálfstæðisflokkurinn farið með dómsmálaráðuneytið síðastliðin tíu ár og þá er augljóst mál hver ber ábyrgð á þessu vandamáli sem er útlendingalöggjöfin. Ekki var það leyst í hinu alræmda frumvarpi Jóns Gunnarssonar, svo mikið er víst, enda vita allir sem geta lesið sér til gagns að það frumvarp breytti nákvæmlega engu.

Stefnuleysið í þessum málaflokki er algjört. Árið 2022 var Ísland í þriðja sæti í Evrópu yfir hlutfallslegan fjölda umsókna um alþjóðlega vernd. Við vorum í þriðja sæti þegar kom að fjölda umsókna um alþjóðlega vernd í allri Evrópu, einangruð eyja undir heimskautsbaug, þriðja sæti í Evrópu. Kýpur var í efsta sæti og það er eyja rétt vestur af Miðausturlöndum. Svo kom Austurríki og síðan Ísland. Hvernig stendur á því? Af hverju ætti Ísland, 400.000 manna samfélag sem er rétt undir heimskautsbaug, einangraðasta land Evrópu, að vera í þriðja sæti þegar kemur að fjölda umsókna um alþjóðlega vernd í Evrópu, í 500 milljóna manna heimsálfu, eitt einasta ríki með hlutfallslega flestar umsóknir um alþjóðlega vernd? Hvernig stendur á því? Af hverju ættum við að vera með þennan gríðarlega fjölda umsókna í þessum málaflokki?

Þegar kemur að samanburði við Norðurlöndin erum við með áttfalt fleiri umsóknir en hin Norðurlöndin hlutfallslega. Árið 2022 tókum við á móti umsóknum sem námu 582 á 100.000 íbúa. Svíþjóð var með 133 umsóknir á 100.000 íbúa, hin Skandinavíuríkin voru með í kringum 80 umsóknir á 100.000 íbúa. En nei, við vorum með 582 umsóknir á 100.000 íbúa. Við erum allra minnsta ríkið, við erum algjört örríki. Það er verið að þrasa um þetta ár eftir ár, það má ekki taka á þessu máli því það er svo mikil mannvonska hérna, það er svo mikill rasismi og það eru yfirlýsingar hægri vinstri frá fjölmiðlamönnum um að þeir séu nú örugglega ekki í hópi rasistanna. Þeir hafa áhyggjur af pólun, áhyggjur af rasisma í íslensku samfélagi á meðan við erum að taka á móti því allra mesta í allri Evrópu hlutfallslega. Er þá rasismi í Skandinavíu? Ég hef búið í Skandinavíu og ég hef ekki orðið mikið var við hann. Er það rasismi að taka á móti 80 umsóknum á 100.000 íbúa á meðan við tökum við 582? Við hljótum að dæma meginland Evrópu ansi hart. Ég get ekki séð annað.

Þessi umræða, þegar lýtur að fjölmiðlum, er búin að vera algjörlega út úr kortinu. Núna er kominn tími til þess að taka á þessum málum og afnema sérreglurnar. Af hverju í ósköpunum eigum við að vera með reglu um það að einstaklingur sem er kominn með alþjóðlega vernd í öðru ríki geti sótt aftur um alþjóðlega vernd á Íslandi? Til hvers? Hann er kominn í skjól. Þú þarft ekki tvær regnhlífar. Svona má halda áfram aftur og aftur, t.d. varðandi fjölskyldusameiningar. Sem betur fer á að breyta þeim reglum núna og vera með sömu reglur og á Norðurlöndunum og í danskri framkvæmd um að þær séu heimilar eftir tvö ár sem er eðlilegt af því að þá er fólk búið að koma sér fyrir. Svo er líka lagt til að horfið verði frá þeirri framkvæmd að umsóknir einstaklinga um alþjóðlega vernd séu teknar til efnismeðferðar þegar ekki hefur náðst að afgreiða þær innan 12 mánaða. Við höfum verið með reglu um að það eigi að íþyngja íslenskri stjórnsýslu, ef íslensk stjórnsýsla nær ekki að afgreiða þær innan 12 mánaða þá verði þær að fara í efnismeðferð. Það er eins gott að þeir flýti sér. Svo er það gildistími dvalarleyfa, það á að breyta honum í þrjú ár í staðinn fyrir fjögur ár og einnig varðandi bráðabirgðaleyfin. Það er kominn tími til þess að við höfum sömu reglur og eru á öðrum Norðurlöndum. Þannig er það.

En málið er það og það er stóra vandamálið í þessu að það er þegar komið í algjört óefni. Í fyrra voru umsóknir um alþjóðlega vernd 4.057, árið á undan, í hittiðfyrra, 4.519 umsóknir. Árið 2016 voru þær rúmlega 1.100. Það var þegar gerð var hin fræga sátt hér á Alþingi. Ég fylgdist með þeirri umræðu sem almennur borgari. Alþingi var dásamað fram og til baka, hvað það var mikil samstaða og góð vinnubrögð og guð má vita hvað. En þessi vitleysissátt er búin að koma okkur í algjört óefni, algjört. Ég get tekið dæmi um það að árið á undan fyrir þetta mikla sáttaár hér á Alþingi, þegar reisn Alþingis stóð hvað hæst í fjölmiðlum, þá voru umsóknir um alþjóðlega vernd 356. Þær fóru í 1.135 árið eftir. Núna sitjum við uppi með svartapétur og það er gert ráð fyrir því, og ég vitna hér í texta frumvarpsins, að áætlað sé að allt að 6.000 manns sæki um vernd árið 2024, þ.e. í ár og á næsta ári. Það er gert ráð fyrir þessu í fjármálaáætlun fyrir árin 2024–2028. Það eru gríðarlegir fjármunir sem fara í þennan málaflokk.

Ég tel að þetta frumvarp, sem er að mörgu leyti mjög gott, gangi einfaldlega ekki nógu langt. Ég tel að við eigum að gera það sama og önnur ríki hafa gert í Evrópu, þar á meðal Danmörk, Svíþjóð og Noregur og önnur átta ríki Evrópu; að taka upp innra eftirlit á landamærum Schengen. Við verðum einfaldlega að gera það. Svo einfalt er málið. Markaðssetning á Íslandi sem land fyrir hælisumsóknir og alþjóðlega vernd hefur tekist svo vel frá 2016 að við ráðum ekki við málaflokkinn. Þetta mun ekki breyta fjöldanum, ég er sannfærður um það,  umsóknirnar munu ekkert breytast þótt það verði búið að taka út sérreglurnar. Umsækjendur vita það ekkert endilega að það séu ekki sérreglur og það geti gert þeim erfiðara fyrir. Það verður bara ekki þannig.

Ég get tekið dæmi um það sérstaklega að flest þau ríki sem eru með innra eftirlit, þar á meðal Skandinavíuríkin þrjú, hafa öll framlengt innra landamæraeftirlit til 11. maí. Þýskaland hefur sérstaklega vísað til þess að það sé vegna áhrifa á öryggi og fólksflutninga á Schengen-svæðinu og smygls á innflytjendum og m.a. vegna álags á hælismóttökukerfið í Þýskalandi. Langstærsta ríki Evrópusambandsins, langöflugasta ríki Evrópusambandsins hefur ákveðið að taka upp innra eftirlit á landamærum. Ég er handviss um að við munum lenda í þessari umræðu næsta haust. Ráðherra mun þurfa að beita þessu ákvæði. Það er þegar kominn dómur í Evrópusambandinu sem hefur sagt að þetta sé ekki alveg rétt gert. Þeir sögðu ekki að þetta væri alveg ólöglegt hjá þessum ríkjum, að framlengja innra eftirlit, en það var gefið í skyn að þau ættu að fella það niður. Ekkert af þessum ríkjum ætlar að hlusta á þann dóm, ekki neitt, hvorki Frakkland, Þýskaland né Skandinavíuríkin. Þau munu framlengja innra eftirlit á landamærum til 11. maí. Það getur vel verið að einhver haldi að ég sé að tala um eitthvað sem er alveg út í bláinn en þá ætti fólk að kynna sér málið, kynna sér dóminn og kynna sér hvað þessi tíu ríki hafa gert, þar á meðal Danmörk, Noregur og Svíþjóð. Þetta mál er ekki að fara frá okkur eftir að við höfum samþykkt þetta frumvarp sem vonandi verður gert.

Ég tel að þetta mál sé að vissu leyti til bóta og það er mjög mikilvægt að við samræmum reglur, þ.e. að við höfum ekki lengur þessar sérreglur, höfum samræmi við önnur Norðurlöndin. En það eru líka ákvæði núna í dag í lögum um útlendinga sem eru hreint og beint til algjörrar skammar. Ég geri ráð fyrir því að dómsmálaráðherra muni koma fram með frumvarp um lokuð búsetuúrræði líkt og eru á hinum Norðurlöndunum. En hvernig er þetta í dag? Jú, við setjum fólk í gæsluvarðhald. Í þvingaðri brottför setjum við fólk í einangrunarfangelsi á Hólmsheiði. Það talar enginn um þetta, ekki sála. Ég hef verið með skriflega fyrirspurn hvað þetta varðar og fengið svar við henni og sá sem hefur verið lengst í einangrun var í 18 daga. Þetta er víst opinbert leyndarmál á Íslandi. Það má ekki tala um það að við erum sennilega með allra versta og ómannúðlegasta kerfi þegar kemur að þvingaðri brottför og höfum verið að brjóta á rétti fólks þegar við stingum því í Hólmsheiðarfangelsi, sem er gæsluvarðhaldsfangelsi Íslands, þegar við ætlum að reyna að koma því úr landi. Ég sé ekki breytingu hvað þetta varðar.

Það var ánægjulegt og að mörgu leyti fróðlegt að heyra ræðu Jóhanns Páls Jóhannssonar, hv. þingmanns Samfylkingarinnar, þar sem hann fjallaði um söguna um meðferð umsókna frá Venesúela. Hann sagði líka að ráðherra gæti ekki gripið inn í starf kærunefndar útlendingamála. Ein af breytingartillögum okkar í Flokki fólksins tók á þeim fræga úrskurði kærunefndar útlendingamála sem gaf fólki frá Venesúela almennan rétt til að sækja um alþjóðlega vernd á Íslandi. Upphaflega byrjaði þetta með því að Sjálfstæðisflokkurinn ætlaði að stuðla að því að það yrðu forsetaskipti í Venesúela. Útlendingastofnun byrjaði að veita venesúelskum ríkisborgurum sem sóttu um alþjóðlega vernd viðbótarvernd hér á landi vegna almennra aðstæðna í ríkinu. Þetta var á árunum 2018–2020. Þetta má lesa í svari dómsmálaráðherra við fyrirspurn frá hv. þingmanni Pírata, Halldóri Auðar Svanssyni, um flóttafólk frá Venesúela. Svo skipti Útlendingastofnun um skoðun og sagði: Nei, hingað og ekki lengra. Sú ákvörðun var kærð til kærunefndar útlendingamála. Þar vitnaði nefndin til efnahagsástands. Við vildum taka þennan úrskurð kærunefndar úr sambandi með því að vísa til þess að ekki mætti vísa til efnahagsástands í viðkomandi ríki þegar metið væri hvort einstaklingur ætti á hættu að sæta ómannúðlegri eða vanvirðandi meðferð. Það var til að bregðast við þessum úrskurði. Það er ekki rétt sem hv. þm. Jóhann Páll Jóhannsson kom inn á að það sé dómsmálaráðherra að bregðast við. Það er þingið sem á að bregðast við þegar stjórnsýsluúrskurður kemur með svona stefnumótandi úrskurð sem er í ósamræmi við það sem þingið vill. Það var t.d. gert í úrskurði innanríkisráðherra þegar kom að skotvopnum, safnvopnum svokölluðum. Þar var úrskurður hjá stjórnsýslunefnd sem heimilaði eða opnaði fyrir safnvopn inn í landið og þau eru nú orðin 1.500–1.600 talsins í landinu. Þá kom dómsmálaráðherra með frumvarp um að það þyrfti að taka þennan úrskurð ráðuneytisins úr sambandi. Það gekk vel. Það var gert. En þegar kom að þessu máli þá mátti ekki gera neitt enda ekki pólitískur kjarkur til þess.

Þegar við lögðum þetta fram, þegar formaður flokksins lagði þessa tillögu fram við 3. umræðu, hvað fengum við að heyra? Jú, að þetta væri tillaga sem byggðist ekki á staðreyndum, væri popúlismi og væri útlendingaandúð. Breytingartillagan byggði á handbók um málsmeðferð og kríteríur sem varða skilgreiningu á status flóttamanna undir flóttamannasamningi Sameinuðu þjóðanna frá 1951. Við þýddum þrjár, fjórar málsgreinar beint úr þeirri handbók og lögðum það fram. Svo fengum við að heyra í þessum þingsal að þetta byggði ekki á staðreyndum, væri popúlismi og útlendingaandúð. En það er gott að heyra það að Samfylkingin sé búin að breyta um skoðun og hætt að tala á þessum nótum, farin að tala af skynsemi. Ég ætla rétt að vona að þingheimur allur fari að tala af skynsemi og á þessum nótum og fari að stíga fæti niður vegna þess að við getum ekki tekið á móti 6.000 umsóknum á ári eins og kemur fram í greinargerð frumvarpsins að gert sé ráð fyrir á næstu árum.


Ræðumaður: Eyjólfur Ármannsson

Virðulegur forseti. Það er rétt hjá hæstv. dómsmálaráðherra að það er ýmislegt sem laðar umsækjendur um alþjóðlega vernd til Íslands frekar en annarra landa. Hæstv. dómsmálaráðherra talaði mikið um að við þyrftum að samræma reglur við það sem gerist í löggjöf í öðrum Evrópuríkjum og sérstaklega á Norðurlöndum. Það sem er hér undir er það að hin Norðurlöndin, Danmörk, Svíþjóð og Noregur hafa öll tekið upp innra eftirliti á sínum landamærum samkvæmt Schengen og þau hafa öll framlengt það til 11. maí næstkomandi og munu gera það líklega áfram. Dómur hefur fallið í Evrópusambandinu um að þetta sé ekki rétt aðferðafræði en ekkert þessara ríkja hefur hlustað á dóminn, ekki eitt. Frakkar eru líka með eftirlit á innri landamærum, Þýskaland líka, Slóvenía líka, Ítalía, Pólland og Tékkland. Það er því ekkert alveg út í hött þegar talað er um að taka upp innra eftirliti á landamærum.

Spurningin til hæstv. ráðherra er þessi: Ætlar hann að beita sér fyrir því að taka upp innra eftirliti á landamærum Schengen líkt og hin Skandinavíuríkin? Það er í samræmi við það sem öll önnur Skandinavíuríki eru að gera. Ef ráðherrann er heill í þeirri skoðun sinni  að við eigum að hafa þetta eins og á Norðurlöndunum þá get ég ekki séð að það sé önnur leið til að minnka gríðarlega straum umsækjenda sem er núna kominn. Það er búið að markaðssetja Ísland síðustu sjö ár sem fyrirheitna landið í umsóknum.


Ræðumaður: Eyjólfur Ármannsson

Virðulegur forseti. Ég þakka hæstv. dómsmálaráðherra fyrir framsöguna á þessu mikilvæga máli. Þegar markmið þessa frumvarps er skoðað þá er augljóst mál að ætlunin er að fækka umsækjendum, eins og segir í greinargerðinni, með leyfi forseta:

„Að teknu tilliti til fjölda umsækjenda um alþjóðlega vernd, húsnæðiseklu og vaxandi álags á innviði landsins er ekki raunhæft að taka á móti rúmlega 4.000 umsóknum um alþjóðlega vernd á ári á næstu árum.“

Síðan er fjallað um það í greinargerðinni að áætlað sé að allt að 6.000 manns sæki um vernd á árunum 2024 og 2025. Í hittiðfyrra, árið 2022, tókum við á móti 582 umsóknum á hverja 100.000. Skandinavía var með 80. Spurning mín til ráðherra er þessi: Hvað ef þetta frumvarp verður að lögum og markmiðinu um fækkun verður ekki náð? Hvað ef við munum taka á móti 6.000 manns í ár og á næstu tveimur árum? Hvað ætlar ráðherrann að gera? Er ekki kominn tími til þess að við förum að beita heimild í Schengen-samkomulaginu um að taka upp innra eftirlit á landamærum okkar líkt og Danmörk, Svíþjóð og Noregur?


Ræðumaður: Guðmundur Ingi Kristinsson

Virðulegur forseti. Ég þakka hæstv. forsætisráðherra fyrir ekki-svarið, vegna þess að þetta var eiginlega ekkert svar, af því að ég myndi vilja segja, eins og segir í kvæðinu: Já eða nei, af eða á. Ætlar hæstv. forsætisráðherra að bjóða sig fram til forseta eða er hún að íhuga það?


Ræðumaður: Guðmundur Ingi Kristinsson

[Hlátur í þingsal.]Virðulegur forseti. Í kjördæmavikunni, sem var vel heppnuð, dundi á mér spurning sem ég gat alls ekki svarað. Það var alveg ótrúlegur fjöldi sem spurði mig alltaf þessarar sömu spurningar og því hef ég ákveðið að spyrja hæstv. forsætisráðherra um það, vegna þess að ég held að hún sé sú eina sem getur svarað þessari spurningu. Þessi spurning varðar framboð til forseta Íslands. Það liggur í augum uppi að ef hæstv. forsætisráðherra myndi fara í framboð til forseta Íslands hefði það veruleg áhrif á sitjandi ríkisstjórn og framtíð hennar. Ég spyr því hæstv. forsætisráðherra: Ætlar þú í framboð til forseta Íslands? Nei eða já, af eða á.


Ræðumaður: Inga Sæland

Herra forseti. Hér erum við að óska eftir því að fella brott a-lið 1. gr. sem felur það í sér að þá er ekki lengur heimild til frekari erlendrar lántöku. Við erum þegar búin að samþykkja í fjárlögum hér í desember 200 milljarða kr. lántöku. Við erum að greiða hér árlega um 117 milljarða kr. í vexti. Við í Flokki fólksins ásamt vonandi fleirum og sennilega bara öllum, held ég, af því að það eru allir svo glaðir og kominn svefngalsi í alla hér í kvöld, við hljótum öll að sjá að þetta er alveg afskaplega skynsamleg breytingartillaga. Mér sýnist þið bara öll, miðað við að ég sé litblind, ætla að vera með á þessu.


Ræðumaður: Inga Sæland

[Kliður í þingsal.]Herra forseti. Ég er að verða svo syfjuð að ég man ekki eiginlega af hverju ég kom hingað en er að hugsa um að láta það flakka. Ég er með breytingartillögu við fjáraukann um að við fellum brott a-lið 1. gr. sem felur í rauninni í sér að þá um leið munum við ekki veita heimild til aukinnar erlendrar lántöku upp á 30 milljarða kr., enda hefur Flokkur fólksins ásamt fleirum talað vel og rækilega um það og skýrt þau sjónarmið undir rekstri málsins. Við höfum meira að segja komið með tillögur um það hvernig í rauninni væri hægt að afla þessa fjár án þess að vera með erlendar lántökur og okkur þykir eiginlega alveg nóg um að við skulum nú þegar vera að greiða um 117 milljarða á ári í vaxtagreiðslur. Við höfum t.d. talað um að hækka bankaskatt og okkur hefur fundist bankarnir vera aflögufærir svo ekki sé meira sagt til að taka þátt í þeim verkefnum sem fyrir okkur liggja, sem eru ærin. Þannig að ég hvet ykkur náttúrlega öll, eins og ég veit, þið eruð öll mjög glöð og ánægð í kvöld og ég veit að þið munuð alveg hiklaust styðja þessa breytingartillögu því að hún er alveg til fyrirmyndar.


Ræðumaður: Eyjólfur Ármannsson

Virðulegur forseti. Á stýrivaxtaákvörðunardegi Seðlabanka Íslands, 7. febrúar, kom fram að verðbólga væri áfram þrálát. Það væri óvissa um niðurstöðu kjarasamninga og mögulegar aðgerðir í ríkisfjármálum tengdar þeim og vegna jarðhræringanna á Reykjanesskaga. Við erum hér að bregðast við jarðhræringunum á Reykjanesskaga og það er alveg klárt mál að við erum ekki að minnka óvissuna með því að veita heimild fyrir 30 milljarða láni til að minnka verðbólguna. Ef við komum með 30 milljarða inn í hagkerfið og engar mótvægisaðgerðir mun það auka verðbólguna. Munum það að stýrivextir í dag eru 9,25% í landinu. Það eru hæstu stýrivextir á Vesturlöndum. Það er allt botnfrosið í íslensku samfélagi vegna þess og við ætlum svo að veita heimildir fyrir 30 milljörðum, til hvers? Til að setja inn í íslenskt samfélag, kannski, ef þörf er á. Ég skora á að hafna þessari beiðni og óska eftir því að fjármálaráðherra komi með beiðnina ef virkilega er þörf á því. Við eigum ekki að stuðla að aukinni verðbólgu í þessu samfélagi.


Ræðumaður: Eyjólfur Ármannsson

Virðulegi forseti. Í frumvarpi til fjáraukalaga er verið að veita heimild til að taka lán, allt að 30 milljarða kr. eða jafngildi þeirrar í erlendri mynt. Í frumvarpinu segir, með leyfi forseta:

„Til að hægt sé að framkvæma það sem kemur fram í áðurnefndu frumvarpi“ — þ.e. frumvarpinu sem fór í efnahags- og viðskiptanefnd“ — er þörf á þessum viðbótarheimildum í 5. gr. vegna lántöku og endurlána …“

Í minnisblaði frá fjármálaráðuneytinu, sem fjárlaganefnd óskaði eftir og fékk, segir hins vegar, með leyfi forseta:

„Enn er óvíst að hversu miklu leyti þörf verði fyrir að nýta viðbótarheimildina og þá hvernig þeirri fjármögnun yrði háttað.“

Það er víst hvort það sé þörf á þessari heimild og það að ríkisstjórnin og hæstv. fjármálaráðherra sé hér að óska eftir heimild sem hann veit ekki hvort hann ætlar að nota eða ekki — þingið á ekki að veita þannig heimild. Hann getur bara komið seinna og óskað eftir heimild ef þörf verður á henni. Það er hægt að fjármagna þetta öðruvísi. Það vita allir. Þannig að við erum að fara að veita heimild núna fyrir einhverju sem er óvíst hvort þurfi. Höfum það alveg á hreinu.


Ræðumaður: Inga Sæland

Herra forseti. Við í Flokki fólksins munum vera á gula takkanum í þessu ákvæði. Við höfum gert mjög ítarlega grein fyrir afstöðu okkar til aukinnar lántöku undir meðferð málsins og þar tek ég undir með hv. þm. Þórhildi Sunnu Ævarsdóttur. Það er í rauninni furðulegt að það skuli vera eina úrræðið alltaf hreint að taka frekari lán. Við vorum þegar búin að samþykkja 200 milljarða kr. lántöku með fjárlögunum í desember síðastliðnum og hér er verið að bæta þessum 30 milljörðum við. Við í Flokki fólksins getum ekki samþykkt það þannig að ég mun leggja til breytingartillögu þar sem við munum óska eftir að felldur verði brott a-liður 1. gr. og mun ég flytja hana núna við 3. umræðu.


Ræðumaður: Tómas A. Tómasson

Virðulegur forseti. Hv. þingheimur. Sem gamall Grindvíkingur þá rennur mér blóðið til skyldunnar. Ég er stoltur yfir því að þetta skuli vera komið á þetta stig og vonast endilega til þess að það verði haldið áfram og það verði öllum hjálpað sem hægt er að hjálpa í Grindavík. Ég er með kveðju til Grindvíkinga frá Ásmundi Einarssyni og hann óskar ykkur velfarnaðar. Takk.


Ræðumaður: Guðmundur Ingi Kristinsson

Virðulegur forseti. Í þessari breytingartillögu minni felst að áður en ákvörðun verði tekin um sölu fasteignar skuldara sem er jafnframt heimili hans þurfi að veita skuldara eðlilegt svigrúm til að útvega sér annað viðunandi húsnæði. Við erum hér í kvöld að fjalla um erfiðleika Grindvíkinga með húsnæði. Við vitum hvernig bankahrunið var. Eruð þið ekki að læra neitt? Fólk getur lent í veikindum og verið í ömurlegri aðstöðu, en að henda því á götuna bara vegna þess að það er hægt get ég ekki skilið. Af hverju getum við ekki hjálpað öllum fyrst við erum að þessu á annað borð? Ég sé að það er enginn vilji hjá ríkisstjórninni til þess. Hún vill alltaf skilja einhverja út undan.


Ræðumaður: Guðmundur Ingi Kristinsson

Virðulegur forseti. Við erum hér að greiða atkvæði um breytingartillögu. Þetta er gott frumvarp en ég vil þó leggja til að gengið verði lengra og séð til þess að allar kröfur vegna námslána og meðlagsskulda við opinbera aðila geti fallið undir greiðsluaðlögun til að auka líkur á því að það markmið náist að leysa greiðsluerfiðleika umsækjenda um greiðsluaðlögun. Þetta er mjög einfalt. Tökum alla hlekkina, skiljum ekki tækifæri eftir til þess að hlekkja einhvern í skuldaklafa það sem eftir er. Við erum að gera mjög góða hluti og þetta er alveg frábært, en ekki fullkomið. Með því að samþykkja þetta er þetta fullkomið en ég sé að hæstv. ríkisstjórn vill ekki hafa þetta fullkomið. Hún vill skilja einhverja eftir sem verður hægt að hlekkja í skuldaklafa, og það er leitt.


Ræðumaður: Ásthildur Lóa Þórsdóttir

Virðulegi forseti. Ég er algerlega andvíg fjáraukalagafrumvarpi fjármálaráðherra um 30 milljarða lántöku í erlendri mynt. Ég geri mér að sjálfsögðu grein fyrir að uppkaup á heilu bæjarfélagi kosta sitt og að sjálfsögðu þarf að fjármagna þau með einhverjum hætti, en það er ekki sama hvernig það er gert og ég tel enga þörf á lántöku vegna þess. Það er allt flæðandi í peningum á þessu landi en þeir eru bara ekki aðgengilegir fyrir almenning eða þegar kemur að hagsmunum hans. Núna þurfum við að sækja þann afgang. Forðast þarf með öllum ráðum að nauðsynleg fjármögnun þessa mikilvæga verkefnis auki byrðar heimilanna í landinu í gegnum aukna verðbólgu og þá auknu vaxtabyrði sem alltaf virðast fylgja í kjölfarið sem eina úrræðið í baráttu gegn henni.

Heimilin sem mest skulda og minnst eiga hafa borið allar byrðarnar í baráttunni gegn verðbólgunni á meðan aðrir hafa hagnast stórlega á henni. Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Í frumvarpi fjármálaráðherra er því ekki slegið föstu hversu mikið þurfi að draga á þessa lánalínu en reynslan kennir manni að það sé líklegra en ella að gengið verði á hana að fullu. Það er hægt að vinna þetta með öðrum hætti, t.d. með því að skattleggja þann gríðarlega hagnað sem stórfyrirtæki hafa sýnt á undanförnum árum með einhverjum hætti. Það er hreinlega óeðlilegt að skattleggja ekki þann gríðarlega hagnað sem bankarnir hafa fengið á undanförnum árum beint frá heimilum landsins.

Ég kom með nokkrar tillögur um betri leiðir til fjármögnunar en lántöku í ræðu minni við 1. umræðu um þessi fjáraukalög og nefndi þar m.a. hvalrekaskatt, eins og t.d. bankaskatt og auðlindaskatt, sem valkost. Þar fjallaði ég ítarlega um þessa valkosti og mun ekki endurtaka það allt hér. En til að leggja á bankaskatt þarf bara einfalda lagabreytingu til. Hins vegar skortir á viljann hjá ríkisstjórnarflokkunum og þar stendur hnífurinn í kúnni. Sé ríkisstjórninni einhver alvara með því að hennar forgangsmál sé að sigrast á verðbólgunni og slá á þenslu hlýtur hún að þurfa að skoða aðrar leiðir en lántöku og þær eru vissulega margar til eins og ég hef þegar bent á.

Það eru til gríðarlega miklir fjármunir í þessu þjóðfélagi og mikið af þessu fé er í höndum aðila sem hafa hagnast gríðarlega á verðbólgunni, ekki af því að þeir séu svo svakalega klárir heldur hafa þeir fengið fjármuni heimilanna til sín í bílförmum. Tugþúsundir heimila á Íslandi eru komin fram á ystu nöf. Það að tafir verði á lækkun vaxta getur nægt til að ýta þeim fram af brúninni því að þau hafa einfaldlega ekki úthald í meira. Ef ekki verður bara um tafir á lækkun vaxta að ræða heldur enn meiri hækkanir þarf ekki að spyrja að leikslokum.

Eitt af því sem þarf að huga að, hvort sem farið verður í lántökur eða aðrir möguleikar nýttir, sem ég vona svo sannarlega, eru áhrif alls þess á húsnæðisverð. Eins og við vitum er hækkun húsnæðisverðs einn stærsti þátturinn í vísitölumælingum Seðlabankans og án húsnæðisliðar í vísitölunni væri verðbólgan komin undir 5% og væru vextir þar með mun lægri. Burt séð frá öllu öðru mun aukin eftirspurn um kannski 1.000 heimili hafa veruleg áhrif á eftirspurn á fasteignamarkaði og þar með fasteignaverð. Hægt er að fyrirbyggja slík áhrif með því að taka húsnæðisliðinn út úr vísitölu neysluverðs. Flokkur fólksins hefur lengi mælt fyrir því en um það eru ekki allir á Alþingi sammála. Hins vegar má færa rök fyrir því að innflæði Grindvíkinga á húsnæðismarkaðinn sé þess eðlis að það eigi ekki að hafa áhrif á vísitöluna almennt, enda einstakur viðburður sem mætti kalla einskiptisaðgerð vegna utanaðkomandi óvæntra atburða. Hækkun húsnæðisverðs vegna þessa innflæðis og aðgerða ríkisstjórnarinnar til að auðvelda Grindvíkingum fasteignakaup ætti því alls ekki að hafa áhrif á vísitölu neysluverðs. Sú hækkun sem kann að verða vegna þessara atburða hefur lítið sem ekkert að gera með kostnaðinn við það að byggja nýtt húsnæði eða viðhalda gömlu. Sem fyrirbyggjandi aðgerð þarf því að taka húsnæðisliðinn úr vísitölunni, a.m.k. aftengja hann á meðan áhrif þeirra aðgerða sem varða Grindavík eru sem mest.

Ég trúi því ekki fyrr en það verður að staðfestum veruleika og samþykkt hér á hinu háa Alþingi að ekki sé hægt að gera betur en að fara beint í lántökur, með tilheyrandi afleiðingum fyrir þjóðina alla en þó sérstaklega þau sem verst standa. Eins mikill og stuðningur minn við Grindvíkinga er mun ég því segja nei við lántökuheimildinni í fjáraukalögunum af fyrrgreindum ástæðum.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir seinna andsvar. Ég tel að ástæðan fyrir því að erlendir bankar séu ekki að koma til Íslands vera mikið til vegna þess að þeir treysti ekki þessu umhverfi sem er hér í gangi, þessu stjórnsýsluumhverfi. Það sem er vandamál á Íslandi er samkeppnisleysi. Rökin gegn bankaskatti geta verið þau að jú, þetta eru bankar að hluta til í ríkiseigu og ríkið geti fengið þetta með arðgreiðslum frá Landsbankanum og að hluta til frá Íslandsbanka. Það er ekki samkeppni, þeir eru með sjálftökuhagnað og ríkið getur tekið þetta þar. Þá er það hinn helmingurinn sem greiðir sjálfum sér, sem eru einkaaðilarnir. Það eru rökin fyrir bankaskatti. Vissulega er nýkominn nýr banki sem heitir Indó sem er frábær stofnun og ég vona að það komi fleiri svona smábankar í samfélagið, það er mjög mikilvægt. Ég tel að við þurfum að stokka upp íslenskt fjármálakerfi, verðtryggðu lánin, samkeppnisleysið og aðgengi fjármálastofnana inn á markaðinn. Það þarf að skoða þetta allt saman svo það liggi fyrir. Ég er talsmaður þess að það komi erlendir bankar hingað. Það er ekki út af krónunni, það er ekki krónan sem stendur í vegi fyrir því vegna þess að a.m.k. þessir bankar sem starfa í Skandinavíu eru vanir að starfa á mismunandi gjaldmiðilssvæðum og minnsta mál í heimi að taka afleiður til að taka þá áhættu burtu.

Þar sem ég er með orðið núna þá tel ég mikilvægt að nefna að miðað við upphaflega frumvarpið til fjáraukalaga sem hér er til umræðu þá höfum við farið frá því, til að hægt sé að framkvæma það sem fram kemur í frumvarpinu sem liggur fyrir efnahags- og viðskiptanefnd um uppkaupin þar sem segir að það hafi verið þörf á þessum viðbótarheimildum, en svo í minnisblaðinu stendur: „Enn er óvíst að hversu miklu leyti þörf verði fyrir að nýta viðbótarheimildina“, sem Alþingi mun líklega veita hér seinna í vikunni eða í byrjun næstu viku. Þannig að þar sem var þörf er núna óvíst. Við skulum vona að það verði ekki þörf á að nota þessa viðbótarheimild og við getum haldið áfram baráttunni gegn verðbólgunni. Þá getum við haft fjármálastofnanir sem starfa í samkeppni í samfélagi þar sem er ekki óðaverðbólga og það er ekki verið að taka af lántökum hrikalegar fjárhæðir með háum stýrivöxtum.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið. Ég kannski hljóp á mig með því að segja að við munum styðja þetta frumvarp. Við munum styðja við bakið á Grindvíkingum, svo sannarlega. En það er mikill galli á þessu frumvarpi hvað varðar fjármögnunina. Ég get svarað því til varðandi það að leggja á skatt að við höfum reynslu frá því í nóvember. Þá var lagt fram frumvarp vegna innviðanna í Svartsengi, varnargarða fyrir Svartsengi og Bláa lónið. Þá var keyrð í gegn skattheimta á einum degi og ekki einu sinni á einum degi, frá klukkan hálftvö eftir hádegi til kl. ellefu um kvöldið. Þá var búið að samþykkja skattheimtu sem átti að byrja 1. janúar 2024 og framkvæmdir voru í gangi strax í nóvember og desember og voru reyndar greiddar þar. Þannig að það var ekki mikið mál að setja á skattheimtu þá. En það breytir því ekki að við eigum að fara varlega, Alþingi Íslendinga, í að gefa lánsfjárheimildir. Við eigum að skoða það gaumgæfilega og líka hvers konar áhrif það hefur á efnahagslífið. Það er alveg deginum ljósara að lán sem verður tekið upp á 30 milljarða, segjum 20 milljarða, og síðan þessi 200 milljarða lánsfjárheimild, verður greitt með skattfé íslenskra borgara. Það er enginn annar sem borgar það nema íslenskt samfélag. Það er alveg klárt mál. Þar er raunverulega verið að skuldsetja, við getum sagt að það sé verið að setja á skattheimtu fram í tímann þegar það þarf að borga það lán. Það er það sem þetta snýst um. Á þessum tímum er líka mikil verðbólga. Við erum með 9,25% stýrivexti þannig að við verðum að ná verðbólgunni niður. Við verðum að fara varlega í það að dæla fé inn í samfélagið með lántökum, við verðum að fara mjög varlega í það og helst að fara í mótvægisaðgerðir. Við verðum að ná verðbólgu niður af því að það er skattur á heimilin að borga af húsnæðislánum sínum upp á fleiri hundruð þúsund. Það er snjóhengja sem bíður hérna eftir okkur sem mun falla á stóran hluta landsmanna núna í vor þegar skilmálabreytingar verða á lánunum. Það er þetta sem við þurfum að athuga, það er þetta sem við þurfum að skoða gaumgæfilega þegar við förum í lántökuheimildir.

Ég minni þingmenn á ræðutímann.


Ræðumaður: Eyjólfur Ármannsson

Virðulegur forseti. Hér er um mikilvægt mál að ræða fyrir Grindvíkinga og mikilvægt að Alþingi bregðist við þeim náttúruhamförum sem hafa orðið í Grindavík og á svæðinu í kring. Það mál sem hér er til umræðu lýtur að því að gefa heimild til að taka allt að 30 milljarða kr. lán, eða jafngildi þeirrar fjárhæðar í erlendri mynt, til viðbótar við þá lántökuheimild sem þegar er búið að veita og mun vera um 200 milljarðar kr., og einnig heimild til að endurlána allt að 12,5 milljarða til eignaumsýslufélags sem komið verður á fót um kaup á íbúðarhúsnæði í Grindavíkurbæ.

Við í Flokki fólksins vöktum athygli á því í 1. umræðu um þetta frumvarp að hér væri verið að veita heimild til lántöku vegna náttúruhamfara og að þessir 30 milljarðar  kæmu inn í íslenskt samfélag á tímum mikillar verðbólgu í samfélaginu, 6,7% verðbólgu, þegar stýrivextir væru 9,25% og Seðlabanki Íslands hefði ekki ákveðið að lækka vexti — vegna hvers? Vegna óvissunnar á Reykjanesi. Ef þessir peningar færu inn í samfélagið myndu þeir auka á verðbólgu, þeir myndu auka á eftirspurn og auka á þenslu. Við vöktum athygli á þessu og sögðum að eðlilegra hefði verið að lækka ríkisútgjöld og hækka bankaskatt, hækka veiðileyfagjald og hækka skatta á breiðu bökin í samfélaginu. Það er a.m.k. mikilvægt að við séum ekki að auka verðbólgu eða gera nokkuð sem stuðlar að aukinni verðbólgu og það er mikilvægt að ríkið fari í mótvægisaðgerðir þegar svona fé fer inn.

Í frumvarpinu segir, með leyfi forseta:

„Til að hægt sé að framkvæma það sem kemur fram í áðurnefndu frumvarpi er þörf á þessum viðbótarheimildum í 5. gr. vegna lántöku og endurlána auk heimildar í 6. gr. vegna stofnunar eignaumsýslufélags og eiginfjárframlags til félagsins til að standa undir þeim skuldbindingum sem því er ætlað.“ — Þetta kemur skýrt fram: „Til að hægt sé að framkvæma það sem kemur fram í áðurnefndu frumvarpi er þörf á þessum viðbótarheimildum í 5. gr. vegna lántöku og endurlána …“

Frumvarpið sem var í gangi áður en þetta frumvarp er lagt fram, frumvarpið sem fór fyrir efnahags- og viðskiptanefnd um kaup á íbúðarhúsnæðinu, leit þannig út við 1. umræðu að þessi peningur væri algerlega nauðsynlegur til að hægt væri að fara í þessi uppkaup. En síðan áttum við góðan fund í fjárlaganefnd um málið milli 1. og 2. umræðu og þá var svolítið annað hljóð í strokknum virðist vera.

Í minnisblaði fjármálaráðuneytisins til fjárlaganefndar, Staða lánsfjármála ríkisins í tengslum við 30 milljarða kr. beiðni í 5. gr. í fjáraukafrumvarpi, segir, með leyfi forseta:

„Enn er óvíst að hversu miklu leyti þörf verði fyrir að nýta viðbótarheimildina og þá hvernig þeirri fjármögnun yrði háttað. Áhersla er lögð á að lán ríkissjóðs í erlendum gjaldmiðlum hafa fyrst og fremst verið tekin til að styrkja gjaldeyrisforða Seðlabanka Íslands eða til að endurfjármagna útistandandi markaðsútgáfur.“

Alþingi Íslendinga veitir hér heimild til lántöku fyrir 30 milljörðum eða ígildi þess í erlendri mynt. Þegar maður les frumvarpið upphaflega þá er þörf á þessum heimildum til að hægt sé að framkvæma það sem kemur fram í áðurnefndu frumvarpi um kaup á íbúðum í Grindavík. En síðan þegar maður fer að skoða dýpra ofan í þetta mál þá er samkvæmt minnisblaði fjármálaráðherra og samkvæmt upplýsingum frá fjármálaráðuneytinu enn óvíst hvort við þurfum að nota þessa 30 milljarða  heimild. Vissulega er gott að hafa hana, það er alltaf gott að hafa lánsfjárheimild upp á 30 milljarða upp á vasann, ég tala nú ekki um þegar verið er að fara í uppkaup, en enn þá er óvíst að hversu mikið miklu leyti þörf verður fyrir að nýta viðbótarheimildina. Það er óvíst hvort það þurfi að nota hana vegna þess að ríkissjóður er með 200 milljarða kr. lántökuheimild fyrir. Hann gæti líka farið í sparnaðaraðgerðir og auðvitað líka í skattahækkanir; hækkað bankaskatt, veiðileyfagjald og hækkað skatta á ríkasta hluta þessa samfélags til að fjármagna þetta.

En hvað um það, má ég ekki benda á að þegar við samþykktum frumvarp hér á Alþingi Íslendinga um að byggja varnargarða við Svartsengi og Bláa lónið var það frumvarp keyrt í gegn á einum degi, frá klukkan hálftvö til kllukkan ellefu um kvöldið? Og það var skattheimta á íslenskt samfélag. Í 4. gr. þess frumvarps var lagt viðbótarfasteignagjald á íbúa þessa lands til að borga fyrir þá framkvæmd upp á 2,5–3 milljarða. Við mótmæltum þessu og færðum góð rök fyrir því. Í fyrsta lagi var mikið í hinum almenna varasjóði, 3,8 milljarðar, sem hefði þurft að grípa til. Nei, það átti frekar að skattleggja almenning. Svo kom hæstv. hæstv. fjármálaráðherra hér í 1. umræðu um þetta frumvarp og sagði að hún væri algjörlega á móti skattahækkunum, það væri eitthvað sem væri algjört bannorð, eftir að hafa keyrt í gegn frumvarp fyrr í haust, fyrstu löggjöfina sem var vegna viðbragða vegna eldsumbrotanna á Reykjanesi.

Við í Flokki fólksins styðjum Grindvíkinga í þeim raunum sem þeir standa nú í, að hafa ekki verið á heimilum sínum frá því um miðjan nóvember, en það er fjármögnunin sem skiptir máli hér. Það skiptir máli að við rjúkum ekki til og dælum 30 milljörðum í íslenskt samfélag og að rétt sé að þessu staðið vegna áhrif á verðbólgu. Við verðum að ná niður verðbólgunni. Við verðum að gera það. Við verðum að ná stýrivöxtunum niður. Það verður bara að gerast. Það er allt frosið hérna með þessa stýrivexti og þetta gríðarlega háa vaxtastig sem er algerlega gjörsamlega galið. Og það eru heimilin í landinu sem eru að borga hundruð þúsunda, við getum kallað það skatt, vegna verðbólgunnar og þessara fáránlega háu stýrivaxta. Meira að segja sjálfur seðlabankastjóri hefur hvatt fólk til að fara í verðtryggð lán til að losna undan þeim.

Það breytir því ekki að við erum loksins komin með betri upplýsingar. Það sem fram kemur í frumvarpinu upphaflega var að til að hægt væri að framkvæma þetta þá þyrfti þessa lánsfjárheimild. En svo kemur minnisblað frá fjármálaráðuneytinu: Það er enn óvíst hvort þessi lánsfjárheimild verði notuð. — Og við skulum vona að hún verður ekki notuð í framtíðinni.

Eins og kemur fram í nefndaráliti meiri hluta fjárlaganefndar er mikil óvissa um nær alla lykilþætti í rekstri hins væntanlega eignaumsýslufélags. Enn ríkir óvissa um hver nákvæm skuldsetning íbúða í Grindavík er. Frumvarpinu er ætlað að færa óvissuna til félagsins í stað þess að hún sé á ríkissjóði. Ég er algerlega sammála því að við eigum að færa óvissuna og áhættuna frá Grindvíkingum til samfélagsins, til ríkissjóðs, þá óvissu sem Grindvíkingar búa við varðandi húsnæði sitt og þær fjárhagslegu skuldbindingar sem þeir eiga í húsnæði sínu og lánum þar, það á að færa þá óvissu á ríkissjóð. Samfélagið á að geta tekið þá óvissu og stutt Grindvíkinga með þeim hætti á meðan þeir geta ekki búið í bænum sínum. Svo einfalt er það. En það er spurning hvernig það er fjármagnað, eins og hér hefur komið fram, en það er rökrétt að gera það á þessum tímum.

Ég get tekið dæmi: Fyrir 50 árum þegar Heimaeyjargosið varð þá var 5.000 manna bæjarfélag sem þurfti að flýja Heimaey. Þá var um tíma, í marga mánuði, sem íbúar gátu ekki farið til baka. Í dag erum við sennilega fimm eða sex sinnum ríkara samfélag en þá þannig að við getum auðveldlega stutt við bakið á Grindvíkingum í þeim raunum sem þeir eru að fara í gegnum, að geta ekki búið í bænum sínum. En það breytir því ekki að við þurfum að gera það með réttum hætti og það þarf að standa vel að málum.

Það er líka óvissa um skuldsetningu íbúðanna í Grindavík en það breytir ekki markmiðinu um að ætla að yfirtaka þær. Eins og ég skil þetta á að breyta húsnæðisskuldum íbúa í Grindavík yfir í sambankalán sem ríkið mun yfirtaka. Við getum kallað það eins konar skuldavafning. Lánin verða öll tekin saman og þeim verður breytt í sambankalán og ríkið mun greiða um leið og þeir kaupa eignirnar. Þá er spurningin hversu hátt skuldahlutfallið er og þá er spurning hversu mikið þarf að greiða fyrir hverja eign, þ.e. yfirtöku á skuldum og kaup á þeim hluta sem er eigið fé íbúans. Það er því vissulega óvissa.

Ég vona eindregið að ríkissjóður Íslands geti staðið undir þessu án þess að þurfa að taka lán í erlendri mynt. Hvað varðar 30 milljarða vona ég að þeir getið farið í fjárheimildir sem þegar eru til staðar og hagrætt í rekstri. Mér skilst að þeir ætli því miður ekki að hækka bankaskatt eða veiðileyfagjald eða aðra skatta til þess að fjármagna þetta. Vonandi nýta þeir þá þessa 200 milljarða heimild sem þeir fengu upphaflega fyrir árið í ár til að fjármagna það. Mér fannst upphafleg framsetning á frumvarpinu til fjáraukalaga þess eðlis að það lá í augum uppi að það yrði að nota þessa 30 milljarða en það er óvíst í dag eftir betri upplýsingar í fjárlaganefnd og þetta minnisblað sem við fengum.

Það er vert að minna líka á það sem hæstv. fjármálaráðherra sagði við 1. umræðu, að hún væri á móti sköttum. Ef ríkissjóður þarf að nýta þessa fjárheimild upp á 30 milljarða er alveg deginum ljósara að þetta lán verður borgað með skattheimtu, það verður borgað með skattfé. Íslenski ríkissjóðurinn er ekki að fara að vinna í lotteríi eða einhver annar aðili að greiða þetta. Það verða skattborgarar þessa samfélags sem greiða þetta lán með vöxtum og vaxtavöxtum í framtíðinni. Þess vegna er mikilvægt að við förum ekki út í stórkostlegar lántökur til að styðja við bakið á Grindvíkingum í þessu máli. Þar fyrir utan mun það auka eftirspurn og koma í veg fyrir að vextir í landinu lækki og við náum tökum á verðbólgu sem við verðum að gera. Við verðum að ná tökum á verðbólgunni. Það er algjört grundvallaratriði. Það er ekki nægjanlegt að Seðlabanki Íslands sé einn að standa í því og á meðan sé íslenska ríkið að fá aukna lánsheimildir hjá Alþingi Íslendinga til að dæla milljörðum út í samfélagið.

Hæstv. fjármálaráðherra talaði um útgjaldavanda ríkissjóðs. Ég held það sé líka tekjuvandi en það breytir því ekki að þetta eru útgjöld sem við erum að tala um hér sem íslenska ríkið er að fara út í. Ég tel að það verði mikil völd sem verða færð inn í þetta eignaumsýslufélag sem hefur heimild til að kaupa og ráðstafa og sjá um þessar eignir sem munu vera í höndum ríkissjóðs í a.m.k. þrjú ár. Grindvíkingar hafa forgangsrétt að þeim eignum vilji þeir fara aftur í bæinn sinn og ef það eru tök á því.

Það er mikilvægt að við höfum fengið þetta minnisblað sem skýrir enn frekar að það er óvíst að hversu miklu leyti væri þörf á að nýta þessa heimild en í  ljósi þeirra upplýsinga sem hér hafa komið fram tel ég ekki óeðlilegt að við styðjum það að veita þessa heimild af því að Flokkur fólksins stendur heils hugar á bak við Grindvíkinga og allur þingheimur held ég líka.


Ræðumaður: Ásthildur Lóa Þórsdóttir

Ég vil þakka aftur hv. þingmanni fyrir andsvarið. Mig langar reyndar aðeins að ræða í upphafi það sem hann sagði um að það mætti ekki hækka skatta, það væri eitt af kosningaloforðum nokkurra flokka í ríkisstjórninni. Ef það þarf að borga er enginn munur fyrir heimilin hvort peningarnir fari í skattgreiðslur eða vaxtagreiðslur, þeir eru hvort sem er farnir úr vasa heimilanna. Þess vegna hef ég aldrei skilið að það sé með nokkru móti hægt að réttlæta 200.000–300.000 kr. aukningu á greiðslubyrði í hverjum einasta mánuði á meðan við þurfum að togast á um hvern einasta skatt. Og nú er ég ekki að mæla með skattahækkunum, ég er bara að segja: Þarna fer ekki saman hljóð og mynd, sem reyndar er eiginlega orðið bannað að segja. Þetta er farið úr vasa heimilanna hvort eð er en ég ætla svo sem ekki að fara nánar út í það.

Hvað varðar fyrstu kaupendur, nei, það náðist ekki í gegn að gera eitthvað sérstakt fyrir þá. Það virðist bara almennt vera litið þannig á að ef þú lendir í einhverjum hamförum þá berirðu alltaf einhvern skaða og það var gripinn þarna stærsti hluti fólksins. Við gátum sem betur fer komið til móts við búseturéttinn og ég er mjög ánægð með það. Hvað varðar þennan hóp, hvað þyrfti að gera sérstaklega fyrir hann? Það þyrfti væntanlega að bæta honum útborgunina með einhverjum hætti vegna þess að væntanlega er það bara útborgunin og svo fá þau brunabótamatið og þá er í rauninni útborgunin farin því að brunabótamatið fer væntanlega mest í að borga upp skuldirnar. Þannig að já, það þyrfti að bæta þeim þetta upp með einhverjum hætti en við náum því miður ekki utan um það í þessu frumvarpi.


Ræðumaður: Ásthildur Lóa Þórsdóttir

Virðulegi forseti. Ég vil þakka hv. þm. Gísla Rafni Ólafssyni fyrir andsvarið. Eins og ég sagði í ræðu minni hérna áðan er allt flæðandi í peningum á Íslandi. Það er fullt af peningum og fjármagni til á Íslandi en það er einhvern veginn búið að setja það í einhver uppistöðulón sem bara fáeinir útvaldir hafa aðgang að. Og ef einhvers staðar er talað um að það eigi að skattleggja þetta eða ná í eitthvað af þessu fé til góðs fyrir almenning í landinu er eins og það sé verið að tala um einhvern fjarstæðan veruleika sem geti ekki átt sér stað. Það er náttúrlega bara ekkert þannig. Þetta er bara pólitísk ákvörðun. Ég hef t.d. mælt fyrir hækkun bankaskattsins held ég í fjórgang, að hann verði hækkaður í það sem hann var fyrir lækkun sem var 0,376%, undir 0,4%. Inga Sæland mælti fyrir því um daginn að hann yrði hreinlega settur upp í 0,838% sem er undir 1%. Bara sú hækkun á bankaskatti myndi gefa okkur 30 milljarða, sem er nákvæmlega upphæðin sem við erum að fara í lántökur núna með, nákvæmlega upphæðin. Þetta eru aðilar sem hafa fengið til sín — þeir eru ekkert svona klárir, hagnaður þeirra er ekki út af því að þeir séu svona klárir bisnessmenn heldur af því að það er búið að færa þeim fjármuni heimilanna í gegnum vaxtahækkanir í bílförmum, það má eiginlega segja á tankskipum, vegna þess að þetta er einhver stærsta eignatilfærsla sem hefur nokkurn tíma átt sér stað, alla vega frá hruni og með þeirri undantekningu kannski. Þetta er með ólíkindum. Ríkisstjórnin myndi aldrei hækka skatta um 200.000–300.000 kr. á hverjum einasta mánuði á heimilin en það er gert með vöxtum. Þau standa ekki undir þessu. Þarna liggur þetta fé inni hjá bönkunum sem hafa fengið það til sín án þess að þurfa að hafa nokkuð fyrir því, á silfurbakka, og við megum ekki koma við það.


Ræðumaður: Ásthildur Lóa Þórsdóttir

Virðulegi forseti. Það er ekki oft sem ég er með á nefndaráliti meiri hluta efnahags- og viðskiptanefndar en ég er á áliti meiri hluta nefndarinnar í þessu máli. Það er fyrst og fremst vegna þess að loksins er hægt að ganga frá þeim uppkaupum sem svo margir Grindvíkingar hafa kallað eftir þannig að þeir ráði yfir fjármagni til að geta tekið sjálfstæða ákvörðun um framtíð sína og búsetu en einnig vegna þess að jafnvel þó að verkefnið sem við stóðum frammi fyrir hafi verið risavaxið var augljóst að allir sem að því komu lögðu sig fram um að finna þá bestu og sanngjörnustu niðurstöðu sem unnt var.

Að þessu sögðu er samt ljóst að ekki verða allir á eitt sáttir því ekki var hægt að taka á öllu sem óskað var eftir og bent á enda þarfirnar gríðarlega margar og misjafnar. Ég ásamt Oddnýju G. Harðardóttur skrifa undir nefndarálitið með fyrirvara sem lýtur að hlutfalli útgreiðslu af brunabótamati til íbúðareigenda og vegna fjármögnunar eignaumsýslufélagsins. Ég kem nánar að þessum atriðum síðar í þessari ræðu.

Leiðarljósið í þessu frumvarpi er orðað svo í nefndarálitinu, með leyfi forseta:

„Árétta ber að frumvarpinu er ekki ætlað að bæta einstaklingum tjón af völdum hamfaranna sem orðið hafa í Grindavík heldur að gefa einstaklingum kost á að losna undan áhættu sem fylgir eignarhaldi íbúðarhúsnæðis í bænum og taka upp búsetu annars staðar.“

Frá upphafi snerist frumvarpið sem sagt um að hjálpa Grindvíkingum að koma sér upp nýju heimili í stað þess sem glataðist. Nú má að sjálfsögðu deila um þetta markmið og hvort markmiðið hefði átt að vera víðtækara. Persónulega myndi ég vilja bæta Grindvíkingum allt þeirra tjón án nokkurra fyrirvara, en ég tel að það hefði verið verulega erfitt að mæta öllum þörfum með þessu frumvarpi og hefði bara hugsanlega getað skapað ný vandamál. Þá verður að hafa hugfast að þó að þessi stuðningsaðgerð verði samþykkt þá er ekki þar með sagt að það komi ekki fleiri úrræði til handa Grindvíkingum í framtíðinni ef þörf krefur.

Miðað við áðurnefnda afmörkun viðfangsefnisins tel ég að vel hafi tekist til. Komið var til móts við flestar athugasemdir og ábendingar Grindvíkinga en ekki náðist samstaða um að miðað yrði við 98% brunabótamat. Helstu rökin fyrir því viðmiði voru að mínu mati þau að það er hlutfallið sem náttúruhamfaratryggingarsjóður greiðir út við altjón ef t.d. hús fer undir hraun. Vegna þessa gerði ég fyrirvara við að miðað væri við 95% af brunabótamati. Að því sögðu er vert að hafa í huga að í upphafi stóð til að miða við 90% af brunabótamati þannig að hækkun upp í 95% er bót til hins betra.

Það er ástæða til að fagna því sérstaklega að við fasteignakaup njóti allir Grindvíkinga sömu réttinda og fyrstu kaupendur þannig að veðsetningarhlutfall þeirra geti verið 85% í stað 80% og afborgun lána megi miðast við 40% af ráðstöfunartekjum í stað 35%. Einnig er ánægjulegt að tímafrestir í frumvarpinu hafi verið lengdir en margir umsagnaraðilar bentu á hvað það væri Grindvíkingum mikilvægt. Ég hef, eins og sennilega margir aðrir þingmenn, ekki síst úr þessu kjördæmi, fengið fjölda skilaboða og símtala vegna íbúða einstaklinga sem eiga ekki lögheimili í þeim. Það er t.d. vel þekkt að fyrsta eign ungs fólks sé á nafni foreldra þeirra og svo búi unga fólkið jafnvel heima hjá foreldrum og leigi út íbúðina til að auðvelda kaupin. Svo gerast alls konar hlutir í lífinu eins og þegar fólk sem á sitthvora íbúðina verður ástfangið og flytur saman í aðra íbúðina en leigir út hina sem sá eigandi á þá ekki lögheimili í lengur, eða að einstaklingur leigir öðrum fjölskyldumeðlim íbúð ódýru verði en á ekki lögheimili þar sjálfur eða að námsmenn erlendis leigja íbúðina sína meðan á námi stendur. Hvað verður um þetta fólk? Það er ekki lögaðilar. Er það þar með búið að tapa eignum sínum?

Allir sem að vinnu við frumvarpið komu höfðu mikinn skilning á stöðu þessa fólks en þó var ljóst að einhver mörk yrðu að vera og að ekki væri hægt að skrifa allar undantekningar inn í frumvarpið. Niðurstaðan varð því sú að í lögunum er haldið inni lögheimilisskilyrðinu, en engu að síður er gefinn kostur á undanþágu í 3. mgr. 1. gr. frumvarpsins þar sem stendur, með leyfi forseta:

„Heimilt er að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu.“

Gengið er út frá því að öll vafaatriði skuli túlka einstaklingi í vil svo hann njóti alltaf vafans.

Persónulega hafði ég þrennt að leiðarljósi í þessari vinnu: Í fyrsta lagi að Grindvíkingar fengju eins mikið fyrir heimili sín og mögulegt væri. Í öðru lagi að aðgerðin hefði ekki neikvæð áhrif á verðbólgu og vexti og svo í þriðja lagi að vinna við frumvarpið tæki stuttan tíma. Alveg sama hve vel er unnið og hve mikið við leggjum okkur fram þá er alltaf ljóst í svona málum að þegar línurnar eru dregnar verða ekki allir sáttir. En einhvers staðar þarf að draga línurnar og niðurstaða þessarar vinnu er frumvarpið sem lagt var fyrir þingið í dag. Vinnan við þetta frumvarp hefur í raun tekið ótrúlega stuttan tíma því að mörgu var að hyggja og sé litið til þess að markmið frumvarpsins var að gefa einstaklingum í Grindavík kost á að losna undan áhættu sem fylgir eignarhaldi íbúðarhúsnæðis í bænum og koma sér upp búsetu annars staðar, tel ég að það hafi tekist. Hvort ganga hefði átt lengra er svo önnur og flóknari umræða.

Ég gerði fyrirvara við fjármögnun frumvarpsins. Ég er algerlega andvíg fjáraukalagafrumvarpi fjármálaráðherra um 30 milljarða lántöku í erlendri mynt. Ég geri mér að sjálfsögðu grein fyrir að uppkaup á heilu bæjarfélagi kosta sitt og að sjálfsögðu þarf að fjármagna þau með einhverjum hætti en það er bara ekki sama hvernig það er gert. Ég tel enga þörf á lántökum vegna þeirra. Það er allt flæðandi í peningum í þessu landi. Þeir eru bara ekki aðgengilegir fyrir almenning eða þegar kemur að hagsmunum þeirra. En núna þurfum við að sækja þann aðgang. Forðast þarf með öllum ráðum að nauðsynleg fjármögnun þessa mikilvæga verkefnis auki byrðar heimilanna í landinu í gegnum aukna verðbólgu og aukna vaxtabyrði sem alltaf virðist fylgja í kjölfarið sem eina úrræðið í baráttunni gegn henni.

Nú er það svo að heimilin sem mest skulda og minnst eiga hafa borið allar byrðarnar af baráttunni gegn verðbólgunni á meðan aðrir hafa hagnast stórlega á henni. Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Í frumvarpi fjármálaráðherra er því ekki slegið föstu hve mikið þurfi að draga á þessa lánalínu en reynslan kennir manni að það sé líklegra en ella að gengið verði á hana að fullu. Það er hægt að vinna þetta með öðrum hætti, t.d. með því að skattleggja þann gríðarlega hagnað sem stórfyrirtæki hafa sýnt á undanförnum árum með einhverjum hætti. Það er hreinlega óeðlilegt að skattleggja ekki þann gríðarlega hagnað sem bankarnir hafa fengið á undanförnum árum beint frá heimilum landsins.

Ég kom með nokkrar tillögur um betri leiðir til fjármögnunar en lántökur í ræðu minni við 1. umræðu um fjáraukalög fjármálaráðherra til að mæta mögulegri fjárþörf vegna þeirrar óvissu sem ríkir sökum jarðhræringa á Reykjanesi. Ég nefndi þar m.a. hvalrekaskatta eins og t.d. bankaskatt og auðlindaskatt sem valkosti. Í þeirri ræðu fjallaði ég ítarlega um þessa valkosti og mun ekki endurtaka það allt hér en sé ríkisstjórninni einhver alvara með því að hennar forgangsmál sé að sigrast á verðbólgunni og slá á þenslu hlýtur hún að skoða aðrar leiðir en lántökur og þær eru vissulega margar til eins og ég hef þegar bent á. Það eru gríðarlega miklir fjármunir til í þessu þjóðfélagi og mikið af því fé er í höndum aðila sem hafa hagnast gríðarlega á verðbólgunni og fengið fjármuni heimilanna til sín í bílförmum. Tugþúsundir heimila á Íslandi eru aftur á móti komin fram á ystu nöf. Það að tafir verði á lækkun vaxta getur nægt til að ýta þeim fram af brúninni því þau hafa einfaldlega ekki úthald í meira. Þannig að verði ekki bara um tafir á lækkun vaxta að ræða heldur enn meiri hækkanir þarf ekki að spyrja að leikslokum.

Ég trúi því ekki fyrr en það verður að staðfestum veruleika og samþykkt hér á hinu háa Alþingi að það sé ekki hægt að gera betur en að fara bara beint í lántökur með tilheyrandi afleiðingum fyrir þjóðina alla en þó sérstaklega þau sem verst standa. Eins mikill og stuðningur minn er við Grindvíkinga mun ég því segja nei við lántökuheimild í fjáraukalögunum af fyrrgreindum ástæðum.

Að þessu sögðu fagna ég því að frumvarpið um uppkaup á húsnæði Grindvíkingar sé komið fram og vona að það gefi sem flestum möguleika á að koma sér upp nýju heimili og von um bjarta framtíð eftir erfiða tíma sem ekki sér enn fyrir endann á.


Ræðumaður: Eyjólfur Ármannsson

Virðulegur forseti. Ég vil þakka málshefjanda fyrir þessa umræðu sem er mjög mikilvæg. Varðandi þau atriði sem hér eru undir þá er mikilvægt að horfa til hins forna almannaréttar sem t.d. er minnst á í Jónsbók. Spurt er  hvaða viðmið sé við hæfi að   ráði því hvort hefja skuli  gjaldtöku á friðlýstu svæðum á einstaka stöðum þess og þá er mjög mikilvægt að horfa til þess hvort verið sé að selja inn á þessi friðlýstu svæði, hvort ferðaþjónustuveitandi hafi tekjur af því að selja inn á friðlýst svæði með skipulögðum ferðum og leiðsögn. Þá tel ég eðlilegt að hið friðlýsta svæði  fái þá hluta af kökunni, að það verði  inni í þeim miða gjald til hins friðlýsta svæðis ef það er fjárhagslegur ávinningur af því að selja inn á svæðið. En ég tel hins vegar að ef almenningur er að fara inn á svæðið, einstaklingur á eigin vegum, á eigin bíl, gangandi eða hjólandi, þá ætti  ekki   að rukka hann. Þá ætti almannarétturinn að koma til sögunnar og það er frjáls för um landið hvað það varðar. Það er grundvallarmunur á. Ég veit til þess að á Nýja-Sjálandi er þetta haft að leiðarljósi. Ef    einhverjir eru með  atvinnustarfsemi tengda því að fólk komi inn á hið friðlýsta svæði  þá er eðlilegt að  greitt sé að hluta til hóflegt gjald fyrir þá þjónustu sem þar er  veitt, fyrir klósett og  annað slíkt. Það er eðlilegt að skoða  komugjald en það getur verið flókið í útfærslu.

Það er rétt.Það er líka mikilvægt að við stöndum vörð um þessa mikilvægu atvinnugrein sem ferðaþjónustan er. Við getum ekki tekið endalaust á móti fólki á Íslandi, ferðamönnum hér getur ekki fjölgað  út í það óendanlega. Núna eru ferðamenn orðnir yfir 2 milljónir manna og við þurfum bráðum sennilega að fara að spyrja okkur að því hversu mikið álag landið þolir, ákveðin svæði.

Varðandi hótelgjöld og annað slíkt þá voru sett lög hér fyrir áramót sem eru skref í rétta átt en við þurfum að vera  í sífelldri skoðun hvað varðar gjaldtöku og vissulega eru þar friðlýst svæði og önnur svæði landsins undir.


Ræðumaður: Jakob Frímann Magnússon

Virðulegi forseti. Ég vil þakka fyrir þessa góðu umræðu, frummælanda og hæstv. ráðherra. Umræður af þessum toga mættu vera sýnilegri og víðtækari að mínu mati. Þetta er okkar allra að fjalla um og  mynda okkur skoðun á. Í viðskiptaheiminum er oft talað um, með leyfi forseta, „pricing is everything“; verðlagningin skiptir sköpum. Ég er á því að við höfum því miður það orðspor víða um heim að vera algerlega í efstu mörkum verðlagningar á ansi mörgum lykilþáttum sem tengjast ferðaþjónustu, þar með talið þegar kemur að bílaleigum, bjórnum eða áfengisgjöldunum öllum og nýverið erum við búin að innleiða gistináttagjald sem hefur nú verið á einhvers konar gálgafresti í nokkur ár og það tekur til skemmtiferðaskipanna líka. Ég held að við ættum ekki að hrapa að neinu í þessum efnum. Það er mjög gott að ræða þetta og að fólkið í landinu taki jafnvel þátt í því að móta stefnuna í meira mæli heldur en orðið hefur. Stefna í ferðaþjónustumálum til lengri tíma er afar mikilvægt verkefni og einhvers staðar er byrjað að vinna það. En án þess að vilja útiloka nokkuð vil ég deila þeirri skoðun minni að ég tel alls ekki rétt á þessum tímapunkti að fara að kynna hér komugjöld umfram það sem orðið er. Við erum með hundruð milljarða veltu í þessu ferðaþjónustubatteríi, nýtilkomna, og ég sagði það í störfum þingsins í gær: Göngum hægt um gleðinnar dyr í frekari gjaldtöku, förum okkur varlega og útilokum ekkert. En við skulum aðeins anda áður en við förum að kynna ný gjöld til sögunnar á Íslandi.


Ræðumaður: Eyjólfur Ármannsson

Virðulegur forseti. Í svari hæstv. utanríkisráðherra leið mér eins og ég væri komið eitt ár til baka. Þessi umræða um sérreglurnar var umræða í fyrra. Þessi umræða um allar þessar sérreglur og að geta fengið vernd í annað sinn á Íslandi var umræða í kringum frumvarp þáverandi dómsmálaráðherra, Jóns Gunnarssonar. Þá gerði ríkisstjórnin nákvæmlega ekki neitt. Sjálfstæðisflokkurinn ber ábyrgð á þessum málaflokki eins og öll ríkisstjórnin. Flokkur fólksins var með breytingartillögu þá sem var ekki hlustað á, m.a. til að taka á hinum gríðarlega fjölda sem kom frá Venesúela. Þessi dagskrárliður heitir óundirbúnar fyrirspurnir og spurningin er þessi: Í reglum Schengen-samstarfsins hefur frá upphafi verið að finna ákvæði sem heimilar tímabundna upptöku eftirlits á innri landamærum þátttökuríkjanna í ákveðnum tilvikum. Í dag nýta þessa heimild átta Schengen-ríki. Þetta eru ríki sem við berum okkur saman við. Þetta eru Svíþjóð, Danmörk, Noregur, Frakkland, Slóvenía, Ítalía, Pólland, Austurríki, og Þýskaland. Þrjú skandinavísku ríkin eru þarna og það er ekki leiðum að líkjast þar. Spurningin er þessi: Mun utanríkisráðherra íhuga og ætlar hann að beita sér fyrir því að við tökum upp innra eftirlit á okkar landamærum í ljósi þess gríðarlega fjölda sem er að koma til landsins og sækja um alþjóðlega vernd? Flest þessara ríkja gera það vegna rakanna um fyrirsjáanlega ógn og opinbera stefnu og innra öryggi. Það er alveg klárt mál að stefnu okkar í heilbrigðismálum, menntamálum og allri okkar stjórnarstefnu er ógnað vegna þess gríðarlega fjölda sem er að koma til landsins. Svo einfalt er það.


Ræðumaður: Eyjólfur Ármannsson

Virðulegi forseti. Mig langar að spyrja hæstv. utanríkisráðherra um hin opnu landamæri sem eru á Íslandi í dag. Árið 2022 voru umsóknir um alþjóðlega vernd á Íslandi, án Úkraínu, í þriðja sæti hlutfallslega þegar kemur að fjölda þeirra í Evrópu. Það var einungis Kýpur með 2.390 umsóknir á hverja 100.000 íbúa og Austurríki með 2.188 umsóknir á hverja 100.000 íbúa. Ísland var með 581 umsókn á hverja 100.000 íbúa. Undanfarin ár hefur Ísland tekið við áttfalt fleiri umsóknum um alþjóðlega vernd en Danmörk, Noregur og Finnland eftir að hin svokallaða þverpólitíska löggjöf um málefni hælisleitenda var samþykkt á Alþingi árið 2016. Þar varð stökkbreyting á fjölda þeirra sem sóttu um alþjóðlega vernd á Íslandi. Í hittiðfyrra, árið 2022, sóttu 4.520 einstaklingar um alþjóðlega vernd á Íslandi, 4.155 í fyrra, árið 2023. Ég tek fram að í Vestmannaeyjabæ búa 4.300 manns. Við getum ekki tekið á móti heilu bæjarfélagi á hverju einasta ári. Við getum ekki tekið á móti hælisleitendum, umsóknum sem eru meira en 1% af íslensku samfélagi. Árlegur kostnaður skattgreiðenda vegna þessa hefur verið um 35 milljarðar króna með tilheyrandi álagi á allt stoðkerfi samfélagsins sem stendur þegar á brauðfótum. Árlegur kostnaður málaflokksins er jafn hár og rekstrarkostnaðar allra heilsugæslustöðva á landinu. Einnig myndi það nægja til árlegra útgjalda til rekstrar allra lögregluembætta landsins eða til að fjármagna tæplega tvisvar sinnum allt viðhald gatnakerfis landsins.

Spurning mín til hæstv. utanríkisráðherra er eftirfarandi: Í reglum Schengen-samstarfsins hefur frá upphafi verið að finna ákvæði um að heimila tímabundna upptöku eftirlits á innri landamærum þátttökuríkja í ákveðnum tilvikum. Í dag nýta átta Schengen-ríki þessa heimild. Það eru Þýskaland, Austurríki, Pólland, Ítalía, Slóvenía, Svíþjóð, Danmörk, Noregur og Frakkland. Er ekki kominn tími til þess að Ísland geri það nákvæmlega það sama, að taka upp tímabundið innra eftirlit á innri landamærum vegna þess gríðarlega fjölda sem er að koma til landsins?


Ræðumaður: Ásthildur Lóa Þórsdóttir

Virðulegur forseti. Stærsti einstaki orsakavaldur verðbólgu er sífellt hækkandi húsnæðisverð. Þetta veldur keðjuverkandi áhrifum sem leiða til þess að greiðslubyrði heimilanna þyngist og lánin hækka til muna. Verðbólgan nú er 6,7% en væri komin niður í 5% ef ekki væri fyrir áhrif hárra vaxta á húsnæðislið vísitölunnar. Það væri áhugavert að reikna út hvað húsnæðisliðurinn í vísitölunni hefur kostað íslensk heimili og fyrirtæki en þar er um háar upphæðir að ræða. Og til hvers? Hverjum er það til gagns að íslensk heimili séu að borga hærra vöruverð og hærri vexti til að ná niður verðbólgu sem þarf ekki að vera 6,7%, svo að ekki sé minnst á hversu mikið hærri hún hefur verið á undanförnum rúmum tveimur árum en ef húsnæðisliðurinn hefði ekki verið í vísitölunni? Við vitum svo sem hverjum það er til gagns. Það blasir við í hagnaðartölum ýmissa stórfyrirtækja, svo að ekki sé minnst á bankana, hver er að græða á því að halda verðbólgu sem hæstri á Íslandi.

Húsnæðisliðurinn er í neysluvísitölunni en af hverju er liður í neysluvísitölunni sem ekki er neysluvara? Samkvæmt íslenskri nútímaorðabók er neysluvara skilgreind sem vara sem framleidd er til neyslu. Ef ég slægi upp ensku skilgreiningunni á „consumer product“, með leyfi forseta, þá kemur upp í lauslegri þýðingu, þar sem þingmálið er íslenska: Vara sem keypt er af einstaklingum eða heimilum til neyslu. Það er erfitt að halda því fram að húsnæði sé neysluvara. Húsnæði er nauðsyn sem fólk hefur ekki val um að kaupa. Öll þurfum við þak yfir höfuðið. Hins vegar er það neysla sem snýr að afnotum af húsnæðinu, eins og t.d. rafmagn og hiti, en ekki húsnæðið sjálft. Leiga og afborganir lána sem greiddar eru fyrir afnot af húsnæði í hverjum mánuði gætu einnig átt heima í vísitölunni en ekki vísitala húsnæðisverðs því að þar er um notkun og þar með neyslu húsnæðis að ræða.

Það eru nákvæmlega engin rök fyrir því að skilgreina húsnæðisverð sem neyslu, enda allt annað sem er í vísitölu neysluverðs, sem eru smærri hlutir sem saman mynda stóra upphæð. Í alls konar þrautum eru stundum settar fram myndir þar sem ein passar ekki. Það gæti t.d. verið mynd af osti, mjólk, húsi og rjóma og spurt hvað eigi ekki heima þar. Svarið er augljóst, húsið passar ekki inn í þessa mynd. Ef sams konar mynd væri sett upp með neysluvísitöluna blasir við að húsnæðisliðurinn passar engan veginn inn í hana. Flokkur fólksins hefur lengi barist fyrir því að húsnæðisliðurinn verði tekinn út úr vísitölunni og það er ánægjulegt að sjá að þessi skoðun er að öðlast meira fylgi. Við sem viljum taka húsnæðisliðinn úr vísitölunni erum krafin um rök en í raun ætti þetta að vera öfugt. Það þarf að færa mjög sterk rök fyrir því að hafa húsnæðisliðinn í vísitölunni en þau hef ég ekki heyrt.

Svo að talað sé inn í aðstæðurnar sem við sem þjóð stöndum frammi fyrir núna eru a.m.k. tvenn mjög sterk rök fyrir því að húsnæðisliðnum sé kippt úr vísitölunni án tafar. Í fyrsta lagi er það staðreynd að gríðarlegar vaxtahækkanir Seðlabankans hafa snúist upp í andhverfu sína. Verðbólgan væri komin niður í 5% ef ekki væri fyrir áhrif þeirra háu vaxta á húsnæðislið vísitölunnar sem eiga að vinna gegn verðbólgunni. Þetta náttúrlega nær ekki nokkurri einustu átt. Það er ekki heil brú í þessu.

Í öðru lagi er nauðsynlegt að taka húsnæðisliðinn úr vísitölunni, náttúrlega helst af öllu fyrir fullt og allt en þó ekki væri nema tímabundið, því að sú hækkun sem líklega verður vegna aukningar á eftirspurn sem innflæði Grindvíkinga á fasteignamarkaðinn mun valda, sem er einsdæmi og hefur lítið sem ekkert að gera með kostnaðinn við það að byggja nýtt húsnæði eða viðhalda gömlu, innflæði Grindvíkinga á húsnæðismarkaðinn, sem er fyrirsjáanlegt að mun valda þenslu á húsnæðismarkaði, á ekki að hafa áhrif á húsnæðislið vísitölunnar með tilheyrandi afleiðingum. Þetta innflæði má kalla einskiptisaðgerð sem á því ekki að hafa áhrif á vísitöluna, verðbólgu eða vaxtahækkanir sem allar hafa langvarandi áhrif. Þess vegna er nauðsynlegt að taka húsnæðisliðinn úr vísitölunni án tafar.Fjármögnunarúrræði fyrir Grindvíkinga má ekki hafa áhrif á afkomu heimilanna í landinu sem mörg hver eru komin á ystu nöf og það má ekki ýta þeim fram af henni.

Að því sögðu ítreka ég að náttúrlega er löngu orðið tímabært að taka húsnæðisliðinn alfarið úr vísitölunni áður en hann veldur meiri skaða en orðið er, eins og þetta frumvarp Ingu Sæland og Flokks fólksins mælir fyrir um. Svo er það í raun kaldhæðnislegt í ljósi þess hve mikil baráttan hefur verið fyrir því að taka húsnæðisliðinn úr vísitölunni að vandinn er í raun ekki vísitalan heldur það að vísitalan hafi áhrif á lánin okkar. Við búum við þau ósköp hér að vera með verðtryggð lán. Án þeirra myndum við hafa litlar sem engar áhyggjur af vísitölunni eða því hvað hefur áhrif á hana. Ef ekki væri fyrir verðtryggð lán myndi húsnæðisliðurinn í vísitölunni eiginlega ekki skipta okkur neinu máli. Við þurfum náttúrlega að útrýma verðtryggingunni en húsnæðisliðurinn í vísitölunni væri mikilvægt fyrsta skref sem við þurfum að taka strax, áður en skaðinn verður meiri en hann er þegar orðinn.


Ræðumaður: Inga Sæland

Herra forseti. Ég mæli hér fyrir frumvarpi til laga um breytingar á lögum um vísitölu neysluverðs, nr. 12/1995 (vísitala neysluverðs án húsnæðis). Með mér á frumvarpinu eru flokksfélagar mínir, þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Í upphafi þingvetrar þegar við lögðum fram okkar þingmannamál var öllum öðrum þingmönnum boðið að vera meðflytjendur á þessu máli en enginn þáði.

1. gr. frumvarpsins hljóðar svo, með leyfi forseta:

„Á eftir 2. málsl. 1. mgr. 1. gr. laganna kemur nýr málsliður, svohljóðandi: Ekki skal taka tillit til húsnæðiskostnaðar við útreikning vísitölu neysluverðs.“

2. gr. hljóðar svo:

„Lög þessi öðlast þegar gildi.“

Í greinargerð með frumvarpinu segir, með leyfi forseta:

Frumvarp þetta var lagt fram á 152. og 153. löggjafarþingi (20. mál) en náði ekki fram að ganga og er nú lagt fram að nýju efnislega óbreytt. Ég er sem sagt að mæla fyrir þessu máli í þriðja sinn en við í Flokki fólksins höfum í raun barist fyrir því á ýmsan máta frá því að við komum á Alþingi að fá þessum húsnæðislið hnekkt úr vísitölu neysluverðs.

Frá því í desember árið 2021 hefur verðbólga mælst yfir 5% á ársgrundvelli. Frá miðju síðasta ári, 2023, hefur verðbólgan verið að skaga í hátt í 10% samkvæmt vísitölu neysluverðs. Hækkandi húsnæðisverð hafði töluverð áhrif á þessa þróun, en vísitala neysluverðs án húsnæðis mældist iðulega 2–3 prósentustigum lægri á sama tímabili. Hugsið ykkur, við höfum verið að lifa hér við algjört ófremdarástand á húsnæðismarkaði þar sem í rauninni er vitað og hefur alltaf verið vitað að bara það að taka húsnæðisliðinn út úr útreikningi á neysluvísitölunni hefði hreinlega lækkað verðbólguna hér um 2–3 prósentustig. Er nema furða að maður spyrji sig hvers lags eiginlega hagstjórn er í þessu landi? Er þessari ríkisstjórn í rauninni alveg nákvæmlega sama hvernig hún kemur fram við þegnana? Skiptir það hana engu máli hvort við erum að borga 3% meira eða minna í vaxtakostnað? Þannig að ég segi að verðbólgan hefði verið 2–3 prósentustigum lægri á þessu tímabili vegna þess og við skulum átta okkur á því hversu gríðarleg áhrif það hefur í rauninni á lánakjörin, bæði hvað varðar greiðslubyrði óverðtryggðra lána og höfuðstól verðtryggðra lána. Það myndast keðjuverkandi áhrif sem leiða til enn frekari hækkana á húsnæðisverði. Þessi þróun hefur leitt til aukinnar greiðslubyrði heimilanna og verulegra höfuðstólshækkana á verðtryggðum lánum. Það verður að koma í veg fyrir þann tvíverknað sem felst í því að hækkandi húsnæðisverð hafi áhrif á vísitölu neysluverðs, eða þá keðjuverkun réttara sagt sem í kjölfarið leiðir til enn hærra húsnæðisverðs. Við erum bara hérna í naggrísahjólinu, að eltast við skottið á okkur sjálfum.

Allir muna hvaða skelfilegu afleiðingar verðbólgan hafði á verðtryggð lán fjölskyldna landsins í kjölfar efnahagshrunsins 2008. Þar tvöfölduðust skuldir heimilanna á einni nóttu og jafnvel ríflega það. Hátt í 15.000 fjölskyldur misstu heimili sín í kjölfarið. Þetta má aldrei gerast aftur, aldrei. En í hvað er að stefna akkúrat núna? Jú, verðbólgan er komin núna undir 7%. Frábært, hallelúja. Seðlabankastjóri heldur samt sem áður og þrátt fyrir það stýrivöxtunum enn í 9,25%. Það myndi skipta heimili og lítil og meðalstór fyrirtæki jafnt sem sveitarfélög og ríkissjóð sjálfan hundruðum milljarða króna samanlagt ef við næðum þessum vaxtakostnaði niður um 2,5–3 prósentustig. Ríkissjóður einn og sér er að greiða 117 milljarða á ári í vaxtagjöld.

Þetta er sárara en tárum taki. Maður eiginlega skilur ekki þessa hagstjórn. Ég get ekki skilið þetta. Ég get ekki skilið af hverju ríkisstjórn sem er í lófa lagið að laga hlutina gerir það ekki. Hvers vegna að hanga svona eins og hundar á roði á þessum húsnæðislið þegar við höfum séð að núna frá í rauninni aldamótum þá hefur einu sinni á þessu tímabili húsnæðisverð lækkað og það var í kringum hrun? Í kjölfarið á hruninu lækkaði húsnæðisverðið. En hvers vegna? Þá dældust heimili fjölskyldnanna inn í græðgisvæddu leigufélögin. Íbúðalánasjóður seldi fasteignirnar í kippum til græðgisvæddra leigufélaga þannig að í rauninni var framboðið mörgum sinnum meira en eftirspurnin. Fæstir gátu í rauninni fengið greiðslumat eða látið sig dreyma um það að fjárfesta í fasteign á næstunni enda hefur sú verið raunin.

Þess vegna er rosalega einkennilegt að standa hér núna og vera að horfa fram á það að í stað þess að bankarnir séu að hrynja innan frá þá eru þeir í rauninni að blóðmjólka heimili og lítil og meðalstór fyrirtæki landsins með okurvöxtum, algjörum okurvöxtum. Við erum að sjá stórfellda fjármagnsflutninga frá fjölskyldum og venjulegum heimilum í samfélaginu til bankakerfisins, til bankanna sem eru svo verndaðir algerlega hreint og skinhelgir að það má ekki einu sinni láta þá taka þátt í okkar sameiginlegu baráttu gegn þessum vanda sem ríkir í efnahagsmálunum með því að hækka hjá þeim bankaskattinn í 0,88%, taka þannig 30 milljarða kr. og þurfa ekki að bæta við frekari lántökum þótt við værum að takast á við áskoranir eins og það að taka utan um Grindvíkinga.

Við höfum þó samt sem áður heyrt því fleygt hér, og hefur verið rætt hér, t.d. af formanni Framsóknarflokksins, að það væri kannski ástæða til að fara að líta á þennan húsnæðislið. Það er eins og með svo margt annað sem kemur í formi svona, hvað á ég að segja, við skulum líta á þetta og við skulum skoða hitt. Það væri nú gaman ef þetta væri hinsegin en ekki svona og kannski ættum við að gera þetta hinsegin, ekki svona, e.t.v. og allt það. Ekkert af þessu kannski, hinsegin, svona og e.t.v. skiptir nokkru einasta máli þegar kemur að raunveruleikanum, þegar kemur að því að athuga hvað við erum raunverulega að gera. Hver erum við hér? Til hvers erum við kosin hér? Hvers vegna stend ég hér? Ég er kjörinn fulltrúi. Íslenska þjóðin — það eru kjósendur sem hafa valið sér valdhafana hér. Við erum löggjafi. Okkur er í lófa lagið að taka utan um samfélagið í heild sinni og færa fjármuni í átt að réttlæti og jafnræði en ekki stórkostlegri misskiptingu og auðsöfnun á fárra hendur. En það er svona.

Það er náttúrlega svona þegar pilsfaldakapítalistinn ræður hér ríkjum. Það er alveg stórmerkilegt í rauninni að þeir sem sigla skútunni og standa í brúnni skuli vera í rauninni vinstri flokkur, Vinstrihreyfingin – grænt framboð, þau sem áður boðuðu — hæstv. forsætisráðherra sagði hér í ræðustóli Alþingis í september 2017 við þáverandi forsætisráðherra, Bjarna Benediktsson, og hans stefnuræðu, hluti af hennar ræðu þá við stefnuræðu þáverandi forsætisráðherra var nákvæmlega að það að láta fátækt fólk bíða eftir réttlætinu væri það sama og að neita því um réttlæti. Hér hefur fátæku fólki verið neitað um réttlæti undir þessari stjórn þessa forsætisráðherra sem þetta mælti hér fyrir sjö árum síðan, neitað um þetta réttlæti í tæp sjö ár. Ég veit ekki hversu lengi þykir eðlilegt að láta fólk bíða eftir réttlætinu, að fátækt fólk bíði eftir réttlætinu. Ég veit bara að hefði Flokkur fólksins verið við stýrið þarna, hefði ég verið þessi hæstv. forsætisráðherra, þá væri fátækt fólk ekki enn að bíða eftir réttlætinu. Við í Flokki fólksins myndum ekki hika við að ganga í troðfullar fjárhirslur auðmagnsins til þess að þeir tækju frekari þátt í okkar sameiginlegu verkefnum og tækju frekari þátt í samfélaginu.

En við skulum átta okkur á því að til að sporna gegn hörðustu áhrifum verðbólgunnar á heimilin þá auðvitað myndi skipta alveg gífurlega miklu máli að við losuðum húsnæðisliðinn út úr neysluvísitölunni. Með slíkri breytingu má draga verulega úr mældri verðbólgu, og hver vill það ekki, núna þegar við erum að fara að eygja það að það er að koma fram lækkun, hún er að sýna sig? Við erum búin að ná verðbólgunni niður núna, niður fyrir 7%, en þá fáum við þetta aftur í andlitið, frekari lántökur og frekari þenslu, gjaldskrárhækkanir um síðustu áramót og allt þetta. Hvers lags hagstjórn er þetta eiginlega? Annan stað er verið að tala um hversu mikilvægt það er að ná verðbólgunni niður og ná utan um í rauninni þetta ófremdarástand og vaxtaokur sem ríkir á markaðnum. Það er verið að tala núna um snjóhengjuna sem mun falla yfir þúsundir heimila, snjóhengjuna þar sem lán einstaklinga og fjölskyldna sem eru með föstum breytilegum vöxtum eru núna að fara að stökkbreytast á þessu ári og hafa í rauninni gert líka á síðasta ári þar sem þó nokkuð margir eru þegar að berjast um í þessu snjóflóði og reyna að moka sig upp úr því en eina í rauninni ráðið sem lántökum hefur verið bent á að nýta sér til þess einmitt að komast upp úr snjóflóðinu og reyna að bjarga heimili sínu, hvað skyldi það nú vera annað heldur en að skipta yfir í verðtryggt lán? Og hvað þýðir það nú aftur? Jú, ef þú hefur myndað einhvern eignarhluta í eigninni þinni þá tekur það ótrúlega skamman tíma í verðbólgu- og okurvaxtasamfélagi að éta þann eignarhluta upp. Það tekur líka ótrúlega skamman tíma að breytast þannig að greiðslubyrði sem í dag er viðráðanleg af því að þú ætlar að fórna eignarhlutanum þínum með því að taka verðtryggða lánið — það tekur ekki mörg ár að þú sért í rauninni kominn í nákvæmlega sömu afborganir og þú varst þegar þú varst að reyna að bjarga þér frá þeim og síðan bara hækka þær og bara hækka meira og meira. Þú lengir bara í hengingarólinni en algerlega í lok dags ertu þarna hengdur, það eru algerlega hreinar línur. Þú getur ekki sloppið við það. Það er ekki hægt að sleppa undan því nema þú vinnir í lottóinu, sért orðinn öryrki á ofurlaunum eða aflir þér að einhverju leyti tekna sem munu geta greitt af þeirri holskeflu afborgana og erfiðis sem þú kemur til með að ganga í gegnum.

Jú, jú, það má segja: Voðalega er þetta svart allt saman, voðalega er þetta svart. En hugsið ykkur hvað það gæti verið fallega hvítt og sólin skini vel ef einhvern tíma væri gert eitthvað með það sem maður er að segja, skiptir algjörlega höfuðmáli og myndi koma í veg fyrir flest af því sem hér hefur verið sagt. En það er alveg eins með þetta og nánast allt annað sem við höfum sagt hér í Flokki fólksins þegar við byrjuðum að vara við verðbólgubrjálæðinu sem við sáum að var handan við hornið hér strax í upphafi árs 2020, ég og hv. þm. Guðmundur Ingi Kristinsson, þá vorum við tveir þingmenn í Flokki fólksins. Þá strax byrjuðum við að vara við því að hugsanlega værum við að fara að taka á okkur verðbólguskot, hugsanlega værum við virkilega að gera það vegna þess að þá vorum við að glíma við Covid-faraldur, það var að brjótast út stríð. Það voru allar forsendur fyrir því að við myndum taka á okkur verðbólguskot. Nei, nei, nei, nei, það var ekkert svoleiðis. Það var ekkert svoleiðis í kortunum, bæði hæstv. forsætisráðherra og hæstv. þáverandi fjármálaráðherra sögðu nei, nei, það væri engin ástæða til að vera með svona svartsýni. Hér værum við í lágvaxtaumhverfi og það væri ekkert sýnilegt árin fram undan um að það yrði nokkur breyting á því. Hér bara draup smjör af hverju strái og hér voru bara allir glaðir og hér var allt í blóma en þrátt fyrir það  hafði verðbólgan tvöfaldast ári seinna og árið þar á eftir hafði hún aftur tvöfaldast. Verðbólgan fór úr ríflega 2,5% upp í hvað, 8,25%.

Svo er náttúrlega líka þetta sem við spyrjum okkur að þar sem verðbólga nú er komin niður fyrir 7% og aftur á móti stýrivextir í 9,25%, eftir hverju er verið að bíða með því að lækka stýrivextina? Eftir hverju er verið að bíða með það? Er það þessi ótti við láglaunafólkið? Er það þessi ótti við starfsmennina sem núna eru í kjaraviðræðum? Er það óttinn við að þau verði svona ofboðslega kröfuhörð, svona rosalega frek, þau sem hafa í engu fylgt í launum þeim hrikalegu hækkunum sem hafa dunið yfir allt samfélagið? Við vitum það öll bara á matarkörfunni hversu stökkbreytt hún er að verða. En nei, það er nefnilega svo athyglisvert sem það er að forystumenn verkalýðshreyfingarinnar komu strax fyrir jólin með alveg ótrúlega metnaðarfulla og glæsilega samstöðu inn í allar kjaraviðræðurnar og voru tilbúin að leggja allt á sig, jafnvel núna ekki krónu í launahækkanir, en hins vegar áttu allir að taka þátt, það átti að vera þjóðarsátt, það áttu allir að taka þátt. Það áttu allir að vera með til þess að við næðum niður þessari verðbólgu, til að við myndum í rauninni sjá vextina lækka vegna þess að hagur okkar allra felst í því. Það eru bestu kjarabætur sem við nokkurn tíma gætum fengið að koma á stöðugleika og ná niður vöxtum og verðbólgu um leið eða réttara sagt verðbólgu og vöxtum um leið því að það virðist vera einhvern veginn eins og það sé alltaf tengt saman.

Við vitum að því hefur verið haldið fram að það grafi undan trúverðugleika verðbólgumælinga að taka húsnæðisliðinn út úr vísitölu neysluverðs. Það er bara ekki satt. Það er bara alrangt. Hagstofan heldur þegar til haga vísitölubreytingum án húsnæðis og því ætti stofnunin að geta breytt framkvæmdinni til samræmis við þetta frumvarp án mikillar fyrirhafnar. Það er bara þannig. Þessi húsnæðisliður hefur verið inni í vísitölu neysluverðs svona til að tryggja þá sem eiga, eins og Sjálfstæðisflokkurinn vill gjarnan gera, þeir sem eru hagsmunagæslumenn fyrir auðvaldið og þá sem eiga. Ef skyldi nú koma eitthvert áfall á fasteignamarkaðnum og fasteignaverðið myndi bara allt í einu pompa niður, sem er náttúrlega algerlega ævintýralega ruglað að láta sér detta í hug að vísu, þá er eins gott að hafa þarna þennan húsnæðislið til að tryggja í rauninni eignarhlutinn. En núna er eignarhluturinn að étast upp hvort heldur sem er.

Það verður áfram hægt að birta opinbera vísitölu neysluverðs með húsnæðislið þótt við tækjum þar út. Við getum alltaf borið það saman vegna þess að við erum með reikniformúluna, líkanið fyrir hvort tveggja. Um þetta segir t.d. í umsögn, við höfum fengið umsagnir og um þetta segir í umsögn Hagsmunasamtaka heimilanna um frumvarpið frá 152. löggjafarþingi, með leyfi forseta:

„Hagstofan birtir nefnilega vísitölu neysluverðs bæði með og án húsnæðis svo langt aftur sem mælingar ná og greiningaraðilar gætu því eftir sem áður stuðst við hvora þeirra sem þeir vilja frekar nota. Jafnframt myndi breytingin hafa þau raunverulegu áhrif að árshækkun verðtryggðra skuldbindinga myndi strax lækka … “

Takið eftir, myndi strax lækka.

Svona til gamans ætla ég aðeins að fara í smá sögu, tala um húsnæðisliðinn með því að segja ykkur svolítið eins og t.d. að vísitala neysluverðs stendur núna í 607,3 stigum, en vísitala neysluverðs á húsnæði stendur í 495,6 stigum. Vísitölurnar byrjuðu í 100 stigum árið 1988. Þá voru þær 100 stig. Vísitala neysluverðs er í dag 22,6% hærri en ef hún hefði verið án húsnæðis frá upphafi. Hugsið ykkur. Með þessum húsnæðislið hefur vísitala neysluverðs, frá því við byrjuðum þessar mælingar, hækkað í rauninni neysluna um 22,6%. Vísitala íbúðarhúsnæðis á höfuðborgarsvæðinu stóð í 988,4 stigum í október en hún nær aftur til ársins 1994. Hún hefur því hækkað úr 100 stigum í 1.000 stig á 30 árum, tífaldast. Eins og ég sagði áðan, eina tímabilið sem vísitalan lækkaði var þarna í kringum efnahagshrunið 2008 en árin 1994–1999 var mjög lítil breyting á vísitölunni og hélst hún nánast allt tímabilið í þessum 100 stigum þar til hún rauf 110 stiga múrinn í janúar 1999. Ég velti fyrir mér, af hverju ætli hún hafi getað staðið svona jöfn þarna, hvað voða stöðugleiki var þá í kortunum? Það breytir ekki þeirri staðreynd að það hafa verið uppi vangaveltur um að húsnæðisliðurinn yrði tekinn úr vísitölunni eða a.m.k. yrði þessum útreikningum Hagstofunnar breytt og þá er verið að tala um að taka einhver svona heildarmiðgildi af leigumarkaði sem er náttúrlega í algeru rugli hérna líka eins og við vitum og ég veit ekki alveg hvernig á að reikna það út. Hins vegar veit ég að sú reikniformúla sem hér er viðhöfð til þess í rauninni eins, virðist vera, að hækka neysluvísitöluna sem mest og best má — þá langar mig líka að segja eitt: Það er svolítið athyglivert hvernig okkur tekst að reikna einföldustu hluti. Þetta er í annað sinn á jafn mörgum árum sem Hagstofan hefur í rauninni gefið út villandi upplýsingar um fólksfjöldann í landinu. Núna töpuðu þeir 13.000 einstaklingum sem allt í einu voru ekki til staðar lengur en í fyrra voru þeir minnir mig 10.000. Ég verð að segja að þeir verða nú kannski bara að fara að handtelja hausana ef það er svona sem þeim gengur að hafa hlutina á hreinu.

Þess vegna segi ég: Það er kominn tími til að við tökum þennan húsnæðislið út úr neysluvísitölunni. Það er kominn tími til að við sjáum raunverulega að verðbólgan taki dýfu niður, færi núna úr þessum tæplega 7% og kannski væri einstaklega fallegt að fá að sjá hana fara allt niður í 5,5%. Ég trúi því ekki að það yrði þá hægt að halda stýrivöxtum enn í 9,25%. Ég trúi því ekki. En við hver 2–2,5% í vaxtalækkanir þá getum við alveg verið viss um að það myndi bjarga mörgum heimilum frá því að lenda undir fallhamrinum.


Ræðumaður: Ásthildur Lóa Þórsdóttir

Virðulegi forseti. Það verður að fagna því að farið sé í endurskoðun laga um greiðsluaðlögun einstaklinga, nr. 101/2010. Umrædd lög voru sett í kjölfar bankahrunsins 2008 með því yfirlýsta markmiði að leysa úr greiðsluerfiðleikum og skuldavanda sem fjöldi einstaklinga og heimila lenti í vegna afleiðinga þess. Samhliða þeim var komið á fót embætti umboðsmanns skuldara sem var falið að veita atbeina til umleitana til samninga um greiðsluaðlögun á grundvelli laganna. Þrátt fyrir þessi háleitu markmið er ljóst að þessi lög reyndust hvergi nærri nógu vel til að leysa vanda allra þeirra sem þurftu á því að halda á sínum tíma og endurskoðun þessi er því löngu tímabær.

Frá gildistöku laganna hefur fengist talsverð reynsla af framkvæmd þeirra, bæði jákvæð og neikvæð eftir atvikum. Fyrst um sinn var gríðarleg ásókn í greiðsluaðlögun vegna þeirrar örvæntingar sem þúsundir heimila stóðu frammi fyrir þá sem leiddi til mikils álags á starfsfólk umboðsmanns skuldara og þá aðila sem falið var hlutverk umsjónarmanna með greiðsluaðlögun sem í mörgum tilfellum voru ekki starfsmenn umboðsmanns skuldara heldur utanaðkomandi lögmenn sem voru fengnir til að taka slík verkefni að sér. Eftir það hefur í áranna rás dregið smám saman úr ásókn í úrræðið og á allra síðustu árum hafa umsóknir um aðstoð umboðsmanns skuldara verið mun færri en í fyrstu og jafnan vegna eðlisólíkra erfiðleika, t.d. hefur umsækjendum um húsnæðislán fækkað mikið og á síðustu árum hafa flestir þeirra verið á leigumarkaði.

Ég ætla í þessari ræðu minni að rekja ýmis sjónarmið sem Hagsmunasamtök heimilanna vildu leggja áherslu á í tengslum við endurskoðun ofangreindra laga og sendu í samráðsgátt í júlí í fyrra. Því miður var ekki tekið tillit til neinna athugasemda og ábendinga hagsmunasamtakanna nema að mjög litlu leyti og þá aðeins varðandi búsetu- og lögheimilisskilyrði. Það er verulega miður að þannig hafi farið í meðförum þessa frumvarps því að það eru fáir ef nokkrir aðilar eða samtök á Íslandi sem þekkja áhrif og afleiðingar þessara laga á einstaklinga í greiðsluvanda og vita betur en flestir hvar skórinn kreppir.

Helstu efnisatriði eftirfarandi umfjöllunar hagsmunasamtakanna voru: Búsetu- og lögheimilisskilyrði, kröfur utan greiðsluaðlögunar, synjunar- og niðurfellingarástæður, sala fasteigna umsækjenda, frestun greiðslna og meðferð krafna, réttindagæsla fyrir umsækjendur og eftirfylgni um afdrif umsækjenda.

Fyrst um búsetu- og lögheimilisskilyrði. Í gildandi lögum geta þeir einir leitað greiðsluaðlögunar sem eiga lögheimili og eru búsettir á Íslandi. Eftir bankahrunið var algengt að einstaklingar sem lentu í vanda, svo sem vegna atvinnuleysis, flyttu af landi brott og þá gjarnan til hinna Norðurlandanna til að leita sér að vinnu og reyna að hefja nýtt líf. Sumir þeirra sem það gerðu hafa þó engu að síður mátt sitja undir innheimtuaðgerðum eftir að hafa misst heimili sín og allar eigur á Íslandi því að þá hafa kröfuhafar leitað til erlendra innheimtuaðila í viðkomandi löndum og falið þeim að innheimta meintar kröfur á hendur þeim einstaklingum. Þessir einstaklingar hafa stundum reynt að leita greiðsluaðlögunar til að leysa úr þeim skuldavanda, sem þannig elti þá til hins nýja heimalands eins og gamall draugur, en án undantekninga verið synjað um greiðsluaðlögun á grundvelli laga. Þannig hafa viðkomandi einstaklingar ekki setið við sama borð og einstaklingar búsettir á Íslandi og fyrir vikið lent í lakari stöðu en ella.

Hagsmunasamtökin hafa margoft bent á að þetta feli í sér mismunun á grundvelli búsetu sem vandséð er að samræmist reglum EES-samningsins um frjálst flæði fólks og bann við slíkri mismunun. Það er því fagnaðarefni að verið sé að rýmka umrætt búsetu- og lögheimilisskilyrði þótt það sé ekki afnumið að fullu eins og samtökin óskuðu eftir. En a.m.k. er lagt til í frumvarpinu að heimilt verði að víkja frá skilyrði um lögheimili og búsetu hér á landi að vissum skilyrðum uppfylltum, þ.e. þeim að upplýsingar um fjárhagsstöðu skuldara erlendis liggi fyrir, að hann skuldi ekki eða í óverulegum mæli erlendum kröfuhöfum og eigi ekki húsnæði eða aðrar eignir með umtalsvert verðgildi utan Íslands nema ljóst sé að eignastaða valdi ekki vandkvæðum í greiðsluaðlögunarumleitunum.

Þó að þetta sé til mikilla bóta er þetta samt það matskennt í frumvarpinu að það er ekki ljóst fyrr en á það reynir í framkvæmd hvenær og hvernig þessi undanþáguheimild yrði nýtt og þá yrði að styðjast við skýringar að baki ákvæðinu í greinargerð frumvarpsins. Af þessu tilefni er rétt að benda á að sambærilegt skilyrði um lögheimili á Íslandi kemur fram í 1. mgr. 4. gr. laga nr. 21/1991, um gjaldþrotaskipti, en það hefur komið í veg fyrir að einstaklingar sem hafa flutt til annarra landa hafi getað leitað gjaldþrotaskipta eða nauðasamninga vegna atvika sem hafa orðið hér á landi. Þó að gjaldþrotalögin falli e.t.v. utan þeirrar endurskoðunar sem hér er þá er full ástæða til að hugað verði að þessu í samráði við dómsmálaráðuneytið, einkum vegna tengsla við úrræði umboðsmanns skuldara á grundvelli laga um fjárhagsaðstoð til greiðslu tryggingar fyrir kostnaði vegna gjaldþrotaskipta.

Þá komum við að kröfum utan greiðsluaðlögunar. Vissar kröfur standa utan greiðsluaðlögunar, þar á meðal kröfur vegna námslána og skuldir við opinbera aðila vegna meðlags. Þegar einstaklingar hafa leitað til Hagsmunasamtaka heimilanna vegna greiðsluerfiðleika í tengslum við skuldir af einkaréttarlegum toga, svo sem vegna húsnæðislána og neytendalána, er algengt að þeir standi einnig frammi fyrir óviðráðanlegum skuldum vegna námslána eða meðlagsskulda, enda er augljóst að þegar erfitt er að standa í skilum skiptir engu máli hvers konar skuldir er þá um að ræða. Þess vegna er mikilvægt að kröfur vegna ábyrgðarskuldbindinga af námslánum falli innan greiðsluaðlögunar eins og er áformað við umrædda endurskoðun. En það þarf að ganga lengra en það og sjá til þess að allar kröfur vegna námslána og meðlagsskuldir við opinbera aðila geti fallið undir greiðsluaðlögun til að auka líkurnar á því að það markmið náist að leysa greiðsluerfiðleika umsækjenda um greiðsluaðlögun. Í því sambandi má benda á að í lögum um Innheimtustofnun sveitarfélaga, nr. 54/1971, sbr. lög nr. 45/2023 og reglugerð á grundvelli þeirra laga, er að finna ýmis ákvæði sem heimila ívilnanir og jafnvel niðurfellingu skulda vegna fjárhagslegra erfiðleika. Þessi úrræði mætti samræma við greiðsluaðlögun með því að fella slíkar skuldir þar undir eða kveða á um samstarf á milli umboðsmanns skuldara og aðila sem hafa með höndum innheimtu þeirra til að ná fram heildstæðri úrlausn. Þótt það falli e.t.v. utan þeirrar endurskoðunar sem hér um ræðir er rétt að ítreka nauðsyn þess að fella brott undanþágu námslána frá fyrningaráhrifum gjaldþrotaskipta skv. 26. gr. laga um Menntasjóð námsmanna, nr. 60/2020. Huga mætti að þessu í samráði við háskóla-, iðnaðar- og nýsköpunarráðuneyti í tengslum við yfirstandandi endurskoðun þeirra laga.

Þá komum við að synjunar- og niðurfellingarástæðum. Það er ótrúlegt að í 6. gr. laga um greiðsluaðlögun einstaklinga eru taldar upp í 12 liðum ýmsar ástæður til að synja um heimild til greiðsluaðlögunar en hvergi í lögunum er fjallað á svipaðan hátt um ástæður til að samþykkja heimild til greiðsluaðlögunar. Þessar synjunarástæður eru víðtækar og margar þeirra opnar fyrir túlkun sem hefur leitt til þess að þeim hefur stundum verið beitt með ósanngjörnum hætti fyrir umsækjendur. Sem dæmi má nefna að umsækjandi hafi hagað fjármálum sínum á verulega ámælisverðan hátt eða tekið fjárhagslega áhættu sem ekki var í samræmi við fjárhagsstöðu hans.

Nú er það svo að það eitt að reyna að eignast húsnæði til að koma þaki yfir höfuð sér og fjölskyldu sinni hér á landi hefur nánast alltaf haft í för með sér umtalsverða áhættu. Sú sem hér stendur hefur oft lýst því sem áhættusömustu fjárfestingu í heimi að koma sér þaki yfir höfuðið á Íslandi, enda skipta dæmin sem styðja þá skoðun mína tugþúsundum. Þegar aðstæður hafa breyst til hins verra vegna aðstæðna sem almenningur ber enga ábyrgð á, eins og t.d. í kjölfar bankahrunsins og þess sem við horfum upp á núna, hafa iðulega komið fram viðhorf á þá leið að þeir sem lenda í vandanum geti sjálfum sér um kennt, að þeir hafi lifað um efni fram eða reist sér hurðarás um öxl. Því miður endurspeglast slík viðhorf í umræddri 6. gr. En hver er í raun þess umkominn að leggja mat á hvað sé óhófleg áhættutaka í landi þar sem öflun húsnæðis er næstum alltaf fjárhættuspil fyrir stóran hluta almennings? Að standa frammi fyrir því að ráða ekki við skuldbindingar sínar og eiga það jafnvel á hættu að missa heimili sitt er mikið áfall fyrir fólk sem lendir í slíku. Að viðurkenna það fyrir sjálfum sér að maður ráði ekki við slíkan vanda og svo fyrir öðrum með því að sækjast eftir hjálp til að leysa úr stöðunni er afskaplega auðmýkjandi. Að þurfa svo að gangast undir ítarlega skoðun á einkahögum sínum og reyna að uppfylla ströng skilyrði til að geta fengið einhverja aðstoð getur jafnframt verið beinlínis niðurlægjandi lífsreynsla. Það er því ljóst að enginn gerir það af léttúð að sækja um úrræði eins og greiðsluaðlögun með öllum þeim áhrifum sem því fylgja.

SyrpuSyrpurÞess vegna legg ég til að 6. gr. verði breytt þannig að heiti ákvæðisins verði Samþykkt heimildar til greiðsluaðlögunar og að meginreglan verði sú að samþykkja skuli umsókn um greiðsluaðlögun. Aftur á móti þurfi mikið að koma til svo að umsókn verði synjað og að ástæður til þess verði skilgreindar sem undantekningar. Að sama skapi eru í 12. gr. laganna taldar upp ýmsar skyldur sem umsækjandi skal undirgangast á meðan leitað er greiðsluaðlögunar, þar á meðal að leggja til hliðar af launum og öðrum tekjum sínum það fé sem er umfram það sem hann þarf til að sjá sér og fjölskyldu sinni farborða og segja upp samningum um útgjöld í framtíðinni sem ekki tengjast vöru og þjónustu sem er nauðsynleg honum eða heimili hans til lífsviðurværis eða eðlilegs heimilishalds. Bregðist umsækjandi þessum skyldum er hægt að fella niður greiðsluaðlögunarumleitanir hans. Þessi ákvæði eru einnig opin fyrir túlkun og eru dæmi um að í framkvæmd hafi þeim verið beitt með íþyngjandi og jafnvel niðurlægjandi hætti. Sem dæmi má nefna að umleitanir hafa verið felldar niður af léttvægum ástæðum á borð við að umsækjandi hafi keypt áskrift að teiknimyndasögum fyrir börnin sín. Þannig er raunverulegt dæmi um að áskrift að teiknimyndabókunum fyrir níu ára barn hafi verið nóg til þess að greiðsluaðlögun væri hafnað því að, eins og viðkomandi ráðgjafi sagði með nokkrum þjósti: Það er hægt að lifa án þess að fá. Foreldrarnir sögðu upp áskriftinni. Ég tek að sjálfsögðu undir með Hagsmunasamtökum heimilanna og legg til að þessi skilyrði verði skilgreind betur þannig að þau verði ekki til að þrengja um of að möguleikum umsækjanda og fjölskyldu hans til að lifa einhvers konar eðlilegu lífi og að allan vafa þar að lútandi skuli túlka honum í vil.

Þá er það varðandi sölu fasteigna umsækjenda. Skv. 13. gr. laganna getur umsjónarmaður ákveðið að selja skuli eignir skuldara sem hann telur af sanngirni og með hliðsjón af greiðslugetu og fjölskylduaðstæðum að skuldari geti verið án. Þetta ákvæði er opið fyrir túlkun og dæmi eru um að því hafi verið beitt á íþyngjandi og niðurlægjandi hátt, svo sem með því að fyrirskipa umsækjanda að losa sig við gæludýr. Samkvæmt upplýsingum frá umboðsmanni skuldara voru 422 fasteignir umsækjenda um greiðsluaðlögun seldar á þessum grundvelli á tímabilinu 2010–2017. Hvernig í ósköpunum getur það verið lausn á vanda fólks að gera því að selja heimili sitt?

Að undanförnu hafa verðbólga og vextir tekið miklum hækkunum á stuttu tímabili með tilheyrandi áhrifum á húsnæðiskostnað heimilanna, hvort sem um er að ræða leiguhúsnæði eða eigið húsnæði sem við fjármögnum með húsnæðislánum. Þessar hækkanir eru þegar byrjaðar að þrengja talsvert að fjárhagsstöðu margra heimila og ljóst er að þeim mun fara fjölgandi á næstunni, nú þegar vextir eru farnir að losna á lánum þeirra sem náðu að semja um að festa þá tímabundið áður en vaxtahækkanir hófust á nýjum lánum og lánum með breytilegum vöxtum. Þannig hafa mörg þúsund heimili staðið frammi fyrir stökkbreytingum á greiðslubyrði á undanförnum mánuðum og fleiri munu því miður bætast í þann hóp á næstu misserum. Það sem er þó ólíkt því ástandi sem skapaðist í kjölfar bankahrunsins, þegar þúsundir misstu húsnæði sitt, er að núna er mikill skortur á húsnæði hér á landi og má segja sem svo að það sé nú þegar nánast allt uppselt. Það er því full ástæða til að hafa áhyggjur af því að ef fram heldur sem horfir geti komið upp sú staða að þau sem ekki ráða við stökkbreytta greiðslubyrði og gætu misst húsnæði sitt myndu raunverulega hafa í engin önnur hús að venda og lendi einfaldlega á götunni. Þess vegna lögðu hagsmunasamtökin það til að við 13. gr. laganna verði bætt áskilnaði um að forðast skuli eins og frekast er kostur að knýja umsækjanda um greiðsluaðlögun til að selja húsnæði sitt nema í algerum undantekningartilfellum og þá ef hægt er að sýna fram á að hann geti keypt ódýrara eða viðunandi húsnæði í staðinn og leyst þannig úr vandanum.

Þá komum við að frestun greiðslna og meðferð krafna. Skv. 1. mgr. 11. gr. laganna hefst tímabundin frestun greiðslna þegar umboðsmaður skuldara hefur samþykkt umsókn um greiðsluaðlögun en skv. 2. mgr. falla þá vextir á skuldir meðan á frestun stendur en þeir eru þó ekki gjaldkræfir. Lengi vel túlkuðu sumir kröfuhafar þetta þannig að þeir gætu engu að síður krafðist dráttarvaxta fyrir það tímabil sem frestun greiðslna stóð yfir en það var ekki fyrr en með dómi Hæstaréttar Íslands 8. mars 2018 í máli nr. 159/2017 sem allur vafi var tekinn af um að það væri ekki heimilt, heldur mætti aðeins krefjast samningsvaxta. Skv. 3. mgr. 3. gr. laganna á greiðsluaðlögun jafnframt að leiða til brottfalls skulda sem hefðu orðið eftirstaðan við gjaldþrotaskipti en þar á meðal eru vextir, verðbætur og fleira. Allur gangur virðist hafa verið á því hvort gætt sé að þessu en sýnishorn af samningum um greiðsluaðlögun sem borist hafa Hagsmunasamtökum heimilanna benda til þess að svo hafi alls ekki alltaf verið. Þá eru fjölmörg dæmi um að einstaklingar sem hafa verið lengi í greiðsluaðlögunarferli en að lokum verið synjað eða samningar ekki náðst hafi þá setið uppi með mun hærri skuldastöðu en þegar þeir sóttu um úrræði vegna uppsafnaðra vaxta þannig að vandi þeirra versnaði aðeins fyrir vikið. Það er augljóslega engum greiði gerður með því að kveða á um frestun greiðslna á meðan umleitanir um greiðsluaðlögun standa yfir sem leiðir svo til þess eins að vextir hlaðast upp og hækka þær skuldir sem þá þegar voru orðnar óviðráðanlegar og þess valdandi að skuldarinn þurfti að leita greiðsluaðlögunar. Því lögðu hagsmunasamtökin til að umræddum ákvæðum yrði breytt og í stað frestunar á greiðslum yrði kveðið á um algjöra frystingu skulda á meðan leitað yrði greiðsluaðlögunar og allt þar til því ferli væri lokið, hvort sem það leiddi til samnings um greiðsluaðlögun eða ekki. Með því er átt við að á meðan verið sé að vinna úr umsókn um greiðsluaðlögun falli hvorki vextir né verðbætur á skuldir umsækjanda.

Þá komum við að réttindagæslu fyrir umsækjendur. Meðal þess sem hagsmunasamtökin hafa gagnrýnt við greiðsluaðlögunarúrræðið er að hvergi í ferlinu er gætt að því hvort þær kröfur sem umsækjendur eru krafðir um að greiða séu á lögmætum grunni reistar. Þetta átti ekki síst við í kjölfar bankahrunsins þegar smám saman kom í ljós að umtalsverður hluti lána sem fjármálafyrirtæki höfðu veitt voru með ólöglegum skilmálum og uppreiknuð staða skulda var í þeim tilvikum mun hærri en ef farið hefði verið að lögum. Þetta getur einnig átt við þegar ekki hefur verið gætt að reglum um fyrningu, svo sem vegna vaxta sem hafa mun styttri fyrningartíma en höfuðstóll kröfu vegna peningaláns. Fyrir vikið enduðu mörg slík álitamál á borði Hagsmunasamtaka heimilanna í stað umboðsmanns skuldara.

Greiðsluaðlögun einstaklinga hefur því miður ekki reynst vera sú töfralausn á skuldavanda sem var gefið í skyn af hálfu stjórnvalda að úrræðið yrði þegar það var kynnt í upphafi. Það skýrist að nokkru leyti af því að hvergi í löggjöfinni er gert ráð fyrir greiningu á lögmæti þeirra krafna sem kröfuhafar myndu lýsa á hendur umsækjendum. Jafnframt var embættinu, sem var komið á fót til að fara með framkvæmd úrræðisins, valin nafngift sem er beinlínis villandi, þ.e. umboðsmaður skuldara. Samkvæmt skilgreiningu hugtaksins er umboðsmaður einhver sem tekur að sér að vera staðgengill umbjóðanda síns og gæta hagsmuna hans og réttinda til hins ýtrasta, svo sem fyrir dómstólum eða í samningaviðræðum og samningagerð við gagnaðila umbjóðandans. Þessi skilgreining lýsir alls ekki vel hlutverki umboðsmanns skuldara eins og það hefur verið framkvæmt af hálfu embættisins. Þess í stað hefur það starfað eins og milligönguaðili á milli skuldara og kröfuhafa sem einbeitir sér að því að leggja mat á hversu mikið sé hægt að láta umsækjendur greiða og ganga frá samningum við kröfuhafa þar að lútandi, sem á mun meira sameiginlegt með nauðasamningum en gæslu hagsmuna og réttinda. Sú sem hér stendur hefur stundum sagt að umboðsmaður skuldara matreiði skuldara fyrir bankana. Sú lýsing hefur því miður allt of oft átt við. Til að bæta úr þessu þyrfti að fela umboðsmanni skuldara viðeigandi valdheimildir til réttindagæslu í þágu umsækjenda.

Að lokum er rétt að fjalla um eftirfylgni og afdrif umsækjenda. Að fenginni nokkurri reynslu af framkvæmd greiðsluaðlögunarmála virðist skorta talsvert á eftirfylgni með málefnum umsækjenda eftir að umsóknir þeirra hafa fengið afgreiðslu. Sem dæmi um slík mál sem hafa komið á borð Hagsmunasamtaka heimilanna má nefna tilvik þar sem í samningi var kveðið á um niðurfellingu hluta veðskulda að samningstímabili loknu þegar samningur um greiðsluaðlögun hafði verið efndur að fullu en viðkomandi vissi ekki hvert ætti að snúa sér og rakst á ýmsar hindranir í því ferli.

Fleira mætti nefna en nú ætla ég aðeins að hlaupa yfir og segja: Eins og ég sagði í upphafi hafa fáir jafn mikla reynslu af greiðsluaðlögun einstaklinga og Hagsmunasamtök heimilanna. Þau hafa, svo að það sé sagt, hjálpað álíka mörgum og umboðsmaður skuldara þrátt fyrir að vera grasrótar- og sjálfboðaliðasamtök með aðeins eitt og hálft stöðugildi. Það eru því mikil vonbrigði að ekki sé gætt betur að athugasemdum hagsmunasamtaka sem þekkja lögin um greiðsluaðlögun einstaklinga betur en flestir aðrir, kosti þeirra og galla ásamt afleiðingum þeirra. Ég hvet hv. velferðarnefnd eindregið til að lesa umsagnir þeirra, ekki síst umsögnina sem þau sendu í samráðsgátt í júlí á síðasta ári.


Ræðumaður: Guðmundur Ingi Kristinsson

Virðulegur forseti. Við í Flokki fólksins erum með nefndarálit með breytingartillögu um frumvarp til laga um breytingu á lögum um greiðsluaðlögun einstaklinga, nr. 101/2010, málsmeðferð og skilyrði.

Fyrsti minni hluti fagnar mörgum þeim breytingum sem lagðar eru til í frumvarpinu en telur að ganga ætti lengra í ákveðnum tilvikum. Í fyrsta lagi koma til skoðunar breytingar á þeim kröfum sem ættu ekki lengur að vera undanþegnar lögum um greiðsluaðlögun. Samkvæmt 1. mgr. 3. gr. laga um greiðsluaðlögun einstaklinga standa vissar kröfur utan greiðsluaðlögunar, þar á meðal kröfur vegna námslána og skulda við opinbera aðila vegna meðlags. Einstaklingar sem lenda í erfiðleikum í tengslum við skuldir af einkaréttarlegum toga, svo sem vegna húsnæðislána og neytendalána, standa oft einnig frammi fyrir óviðráðanlegum skuldum vegna námslána og meðlagsskulda, enda er augljóst að þegar erfitt er að standa í skilum skiptir engu máli hvers konar skuldir um er að ræða. Þess vegna er 1. minni hluti fylgjandi því að kröfur vegna ábyrgðarskuldbindinga á námslánum falli innan greiðsluaðlögunar eins og áformað er við umrædda endurskoðun.

Fyrsti minni hluti vill þó leggja til að gengið verði lengra og séð til þess að allar kröfur vegna námslána og meðlagsskulda við opinbera aðila geti fallið undir greiðsluaðlögun til að auka líkur á því að það markmið náist að leysa greiðsluerfiðleika umsækjenda um greiðsluaðlögun.   Í öðru lagi er lagt til að við 13. gr. laganna, þar sem fjallað er um sölu eigna skuldara, bætist nýr málsliður. Í tillögunni felst að áður en ákvörðun verði tekin um sölu fasteignar skuldara sem er jafnframt heimili hans þurfi að veita skuldara eðlilegt svigrúm til að útvega sér annað viðunandi húsnæði.

Að undanförnu hafa verðbólga og vextir hækkað mjög á stuttu tímabili með tilheyrandi áhrifum á húsnæðiskostnað heimilanna, hvort sem um er að ræða leiguhúsnæði eða eigin húsnæði sem er fjármagnað með húsnæðislánum. Þessar hækkanir hafa nú þegar þrengt fjárhagsstöðu margra heimila talsvert. Ljóst er að þeim heimilum mun fjölga á næstunni þegar vextir losna á lánum þeirra sem náðu að semja um að festa þá tímabundið áður en vaxtahækkanir hófust á nýjum lánum og lánum með breytilegum vöxtum. Þannig munu mörg þúsund heimili að óbreyttu standa frammi fyrir stökkbreytingu á greiðslubyrði á næstu misserum. Það sem er ólíkt því ástandi sem skapaðist í kjölfar bankahrunsins þegar þúsundir fjölskyldna misstu heimili sitt er að nú er mikill skortur á húsnæði. Segja má að það sé nánast allt uppselt. 1. minni hluti hefur miklar áhyggjur af því að ef fram heldur sem horfir geti komið upp sú staða að þau sem ráða ekki við stökkbreytta greiðslubyrði og missa húsnæði sitt hefðu raunverulega í engin hús að venda. Þess vegna er lagt til að við 13. gr. laganna verði bætt áskilnaði um að forðast skuli eins og frekast er kostur að knýja umsækjanda um greiðsluaðlögun til að selja húsnæði sitt, nema ef hægt er að sýna fram á að hann geti keypt ódýrara en viðunandi húsnæði í staðinn og leyst þannig úr vandanum.

Fyrsti minni hluti leggur til að frumvarpið verði samþykkt með eftirfarandi breytingu:

„1.   Við 3. gr.

a.   E-liður orðist svo: G-, h- og i-liður 1. mgr. falla brott.

b.   F-liður falli brott.

2.   Á undan a-lið 11. gr. komi nýr stafliður, svohljóðandi: Á eftir 1. málsl. 1. mgr. kemur nýr málsliður, svohljóðandi: Umsjónarmaður skal ekki ákveða að selja skuli fasteign skuldara sem er heimili hans án þess að veita honum eðlilegt svigrúm til að útvega sér annað viðunandi húsnæði með hliðsjón af fjölskylduhögum hans og öllum öðrum kringumstæðum.“

Þeir sem hafa lent í því að missa húsnæði sitt eins og skeði í bankahruninu vita hvers lags ömurlegum aðstæðum fólk getur lent í þegar skuldirnar eru orðnar það miklar að það er eiginlega búið að berjast með kjafti og klóm til að reyna að halda heimili sínu. Þarna geta verið undir veikindi, slys og ýmislegt annað sem getur valdið því að fólk lendir í þessum erfiðleikum. Líka þetta ótrúlega ástand á fjármálamarkaði þar sem við höfum verið að sjá ungt fólk sem er að borga 180.000–200.000 kr. af lánunum sínum lenda í því að allt í einu stökkbreytist það og er komið upp í 400.000–500.000 kr., sem segir okkur að ástandið getur orðið grafalvarlegt.

Við skulum átta okkur á því að við erum að tala um fólk með börn. Það er ábyrgðarhluti þegar viðkomandi leitar hjálpar, eins og í þessu tilfelli um greiðsluaðlögun, að ekki sé tekið á því ef fólk er hreinlega að missa húsnæðið sitt og þarf að selja eða hreinlega missir það, að það hafi í engin hús að vernda. Það er skelfileg staða fyrir fólk með börn að lenda í því ástandi að vera kannski á götunni. Það er eðlilegt að gefa fólki svigrúm og ef það er á annað borð verið að hjálpa fólki í greiðsluaðlögun á ekki að vera neitt vandamál í sjálfu sér að sjá til þess að gefa því tækifæri á því að finna sér annað húsnæði. Ef við værum í eðlilegu samfélagi væri hægt og ætti að vera til úrræði sem grípur fólk a.m.k. tímabundið, að það hefði t.d. möguleika á félagslegu húsnæði. En það væri í fullkomnum heimi. Því miður er það ekki hér því bæði félagslega kerfið og almenna húsnæðiskerfið er gjörsamlega sprungið. Í sjálfu sér er eini möguleikinn eins og staðan er í dag að sjá til þess að þetta fólk sem lendir í þessum erfiðleikum fái tækifæri til að bjarga sér um annað húsnæði áður en það lendir á götunni með sig og börn sín.

Þess vegna segi ég: Ég styð þetta frumvarp, við styðjum frumvarpið í Flokki fólksins en eins og maður segir: Allt má bæta. Þetta gæti bætt það og það ætti ekki að vera neitt vandamál að samþykkja svona vegna þess að gott mál verður bara betra ef þetta verður samþykkt.


Ræðumaður: Jakob Frímann Magnússon

Virðulegi forseti. Æska okkar margra hér var æði gjaldfrjáls miðað við það sem í dag er. Ég man þá tíma þegar maður gat skotist til útlanda fyrir tiltölulega sanngjarnt verð, verslað á sterku íslensku gengi krónunnar og geymt bílinn sinn á Miðnesheiði án þess að þurfa að borga fyrir það sérstaklega. Svo voru einhverjum einkavinum afhend leyfi til að fara að rukka mann, malbika heiðina, og nú er þetta 10.000, 12.000, 15.000 kall ef maður skýst til útlanda, akandi á völlinn.

Náttúrupassinn var mikið hér til umræðu fyrr á árum og kostaði nú a.m.k. einn ráðherra embættið, ef ég man rétt, og nú eru nýjar hugmyndir um náttúrupassa. Rukka, rukka, segir ríkið. Meira, meira. Ég minni á að það var litla gula hænan í hnotskurn sem birtist okkur í náttúrupassaumræðunni. Enginn vildi fá náttúrupassagjald á sig, ekki flugfélögin, ekki rútufyrirtækin og ekki ferðaskrifstofurnar, en þetta var hengt um hálsinn á hótelunum sem vörðust lengi vel en fengu þetta engu að síður yfir sig. Náttúrupassinn varð að gistináttagjaldi sem er komið núna til innheimtu. Þessi 80 frumvörp á ári sem við afgreiðum hér kosta öll, enda um hálsinn á skattgreiðendum, þegnunum og ríkissjóði. 80 mál héðan plús 650 tilskipanir að utan, frá Evrópu, kostar líka allt, núna síðast holræsamálið sem mun kosta okkur 150 milljarða að lágmarki.

Ég legg til, kæru félagar, að við förum að einbeita okkur að því að vinda ofan af þessu rukkunarblæti ríkisins og förum að reyna að lækka álögur, lækka gjöldin á þegnana og íslenskan almenning, þyrma honum. Göngum hægt um gleðinnar dyr í þessum efnum.


Ræðumaður: Guðmundur Ingi Kristinsson

Virðulegur forseti. Fjöldi hælisleitenda og flóttafólks er orðið í stórvandamál og það vegna stefnu og úrræðaleysis ríkisstjórnarinnar sem hefur verið á hröðum flótta undan eigin vandamálum og  algjöru úrræðaleysi í málaflokknum. Þessi vinnubrögð hafa sett gríðarlegan þrýsting á innviði heilbrigðiskerfisins, skólasamfélagsins, allt vegna málefna hælisleitenda og flóttafólks, sem eru orðin að miklu hitamáli í umræðu almennings á Íslandi, en þó einnig í stjórnmálaumræðunni. Því miður er ekki auðvelt að tala um málaflokkinn þar sem góða fólkið skautar fram hjá öllum staðreyndum og öskrar strax: Rasismi, rasismi. Því er eiginlega vonlaust að tala um málaflokkinn af nokkru viti. Starfsfólk skóla með erlend börn sem tala ekki nema  sitt eigið tungumál — það veldur gríðarlegum þrýstingi á innviði skólakerfisins með öllum þeim andlegu og félagslegu vandamálum sem því fylgja.

Álag á málaflokkinn er löngu komið langt yfir þolmörk og það vegna þess að stefnulaus stjórnvöld    auka bara á vandann og velta ábyrgðinni yfir á þá sem ekki eiga að taka ákvarðanir í þessum málaflokki og það án alls samráðs eða samvinnu. Fjöldi hælisleitenda og flóttafólks hefur aukist það mikið á skömmum tíma að álag á starfsfólk skóla og félagsþjónustu er löngu komið langt yfir þolmörk sem er síðan að valda hruni í skólakerfinu, félagsþjónustunni, heilsugæslunni sem nú þegar er þanin langt yfir ystu þolmörk. Kulnun vegna álagsveikinda er nú þegar orðið stórvandamál í þeim skólum sem eru með flest börn af erlendu bergi brotin og þá er þetta stjórnlausa ástand að valda því að önnur börn í sumum bekkjum fá þá ekki kennslu við hæfi. Munum að 47% drengja hérlendis búa ekki yfir grunnfærni í lesskilningi og hjá stúlkum er hlutfallið 32%. Lækkunin er 14 prósentustig hér á landi frá síðustu könnun.  Allir tapa í þessu stjórnlausa ástandi og þá mest börnin sem eiga kröfu á að fá kennslu við hæfi og þá einnig kennarar og annað starfsfólk, sem er að brenna upp vegna ómannúðlegs álags og endar hvar? Jú, í vanhæfu, yfirsprungnu heilbrigðiskerfi.


Ræðumaður: Inga Sæland

Herra forseti. Ég þakka hæstv. ráðherra fyrir svarið. Ég ætla að vinda mér beint í það sem hæstv. ráðherra talar hér um, að sumir kjósi að vinna með námi. Hæstv. ráðherra nefndi hvaða kostnaður gæti hlotist af slíku í andsvari hér við annan hv. þingmann áðan. Ég velti fyrir mér: Hvaða mögulegi kostnaður getur legið í því fyrir ríkissjóð að láta háskólanema og þá sem eru með rétt til þess að taka námslán í friði með sína vinnu? Er það ekki í rauninni bara ágóði fyrir ríkissjóð að hirða af þeim skatta? Það er eins og ég sé það. Ég get hvergi nokkurs staðar komið auga á kostnað ef stúdentinn kýs að vinna með náminu. Ég sé engin útgjöld ríkissjóðs í því. Ég sé bara ábata, ég sé bara skatttekjur, enda erum við nú ein skattpíndasta þjóð í heimi og það er sannarlega ekki þannig að þau muni sleppa við að greiða skattana sína frekar en nokkur annar.


Ræðumaður: Inga Sæland

Herra forseti. Ég þakka hæstv. ráðherra fyrir þessa skýrslu og hennar óbilandi áhuga á málaflokknum. Hún hefur sýnt hann í verki og það ber að þakka. En það er í mörg horn að líta og í þessari skýrslu sést glöggt að það eru um 63% sem ekki þiggja námslán; vextir eru of háir, framfærslulánið er of lágt. Það er ómögulegt nánast fyrir einstaklinga með börn sem ekki komast í stúdentaíbúð og annað slíkt að nýta sér kerfið. Við erum að horfast í augu við það að þetta kerfi okkar mismunar þeim sem standa illa fjárhagslega og er ekki að gefa þeim og veita þeim aðgang inn í háskólanámið. Enn og aftur erum við að horfast í augu við mismunun vegna efnahags. Við sjáum líka að á sama tíma og er verið að tala um 30% í styrk fyrir þá sem skila X einingum þá er það ómögulegt fyrir þann stúdent og þann háskólanema sem er að reyna að berjast til náms og þarf að vinna með því. Það er nánast ómöguleiki fyrir hann að standa undir öllum þeim einingum sem er af honum krafist til þess að hann geti hlotið þennan styrk, þennan stuðning sem allir vilja jú fá. Þannig að ég velti fyrir mér, þar sem við erum að horfa upp á mikið brottfall úr námi og við sjáum það að jafnvel 75% nemenda sem voru innt eftir því sögðu: Ég vildi frekar sleppa því að taka lán — hvernig er samsetning þessara 63% nemenda sem segjast ekki vera að taka námslán? Það liggur algjörlega á borðinu að sá hópur er með einhvern bakhjarl. Sá hópur hefur annan stuðning, sem styður hann til náms. Ég spyr hæstv. ráðherra út í nákvæmlega þetta, hvort það sé þá í rauninni ekki meiri fjárfesting, eins og einhverjir hv. þingmenn hafa sagt hér á undan mér, í því hreinlega að taka utan um allan hópinn og fjárfesta í honum bara almennilega í stað þess að vera mismuna eftir efnahag, að geta í rauninni farið og sótt sér nám.


Ræðumaður: Jakob Frímann Magnússon

Virðulegi forseti. Ég þakka hæstv. ráðherra fyrir skýr svör. Það er sama hvaðan gott kemur, þessi hugmynd verður vonandi til þess að það verður að leita til þeirra sem ekki hafa treyst sér til að nýta kerfið. Það er bara um að gera kýla á það og fá sem flesta aðstandendur og aðra til að koma þar að málum, og það er svigrúm eins og hæstv. ráðherra bendir á. Mál sem hv. þm. Tómas A. Tómasson lagði fram í fyrra lýtur einmitt að því að hvetja fólk til dugnaðar og til að vinna með námi og það er þáttur í þessu stóra samhengi sem ég held að við ættum að taka mjög alvarlega, að það sé ekki letjandi að reyna að bjarga sér. Einstæðir foreldrar með börn, eins og ég þekki nokkur dæmi um, geta engan veginn komist af miðað við núverandi kerfi. Þess vegna myndi ég telja að við ættum að skera út þann faktor sem hvetur fólk, eða letur öllu heldur fólk til að vinna með námi. Þvert á móti   ættu þau sem eiga tök á því og hafa til þess orku að geta gert það og skapað sér og sínum betra líf meðan þau brjótast til mennta.   Væri ráðherra sammála þessari ábendingu?




Ræðumaður: Jakob Frímann Magnússon

Virðulegi forseti. Ég vil þakka hæstv. ráðherra fyrir að deila með okkur meginpunktum úr þeirri skýrslu sem er núna vonandi að bæta kerfið okkar. Það er alveg ljóst að þessi tiltölulega nýju lög um Menntasjóð námsmanna eru meingölluð, og varla búin að ná fjögurra ára aldrinum. Það gott að huga að því að laga það þá bara í snarheitum vegna þess að það er sennilega besta fjárfesting sem við getum gert í sjálfum okkur og okkur sem þjóð, að stuðla að auknu menntastigi. Eins og fram kom í ræðu hæstv. ráðherra erum við því miður að sjá hér færri nýta sér þó það sem til boða stendur. Og hví skyldi það nú vera? Jú, þeir óheyrilegu vextir sem leggjast á þessi lán sem önnur eru einn þátturinn og það er bara ekki nægjanlega gott. En það sem ég ætla að spyrja ráðherrann um er: Hvernig stendur á því að það er bara leitað til þeirra sem eru í námi um umsagnir en ekki þeirra sem hafa kannski  flosnað frá námi og ekki getað klárað sitt nám sökum þessa ramma sem til boða hefur staðið?


Ræðumaður: Inga Sæland

Frú forseti. Nýverið svaraði fjármálaráðuneytið fyrirspurn Ríkisútvarpsins um hvers vegna það var lagt til núna fyrir jólin að fella brott persónuafslátt lífeyrisþega sem búsettir væru erlendis. Í svari ráðuneytisins sagði að breytingin hefði verið lögð til vegna þess að tvísköttunarsamningar kveði almennt á um að veita eigi persónuafslátt í búseturíki en ekki í upprunaríki, jafnvel þótt lífeyristekjurnar séu skattlagðar þar. Samt sagði ráðuneytið að eftir breytinguna myndu flestir geta sótt um undanþágu frá henni ef lífeyristekjurnar væru yfir 75% tekna þeirra. Svo sagði ráðuneytið líka breytinguna þurfa vegna þess að dæmi væru um að einstaklingar fengju persónuafslátt af skatttekjum sínum í bæði heimaríki og búseturíki og að loka þyrfti fyrir slíka tvöfalda ívilnun. Því var haldið til haga að fjármálaráðuneytið fjallaði ekkert um áhrif breytingarinnar í þessu frumvarpi sem hún vildi leiða í lög og tækju gildi 1. janúar síðastliðinn. Það er með hreinum ólíkindum hvernig er í rauninni verið að kasta ryki í augun á almenningi og gefa það í skyn, eins og við heyrðum t.d. hér þegar þingmaður Sjálfstæðisflokks sagði við þingmann Flokks fólksins: Vitið þið hvað þið eruð að gera með því að ætla að reyna að koma í veg fyrir þetta? Þetta eru svona uppar, millar sem eru á golfvellinum á Spáni með kokteilglas í hendinni og eru að þiggja tvöfaldar greiðslur, bæði frá íslenska ríkinu og í þessu tilviki Spáni. Þvílíkt og annað eins. Hér ætlar þessi ríkisstjórn, án nokkurrar undangenginnar athugunar, að ráðast á 3.000 einstaklinga sem búsettir eru erlendis af því að hún telur að einn eða tveir eða þrír séu kannski svindlarar.

Ég ætla bara að benda á það, frú forseti, að í tvísköttunarsamningi milli ríkja er okkur í lófa lagið að ganga algjörlega úr skugga um hvernig málum er háttað hjá þeim íslenskum ríkisborgurum sem hafa flutt erlendis.  Þeir sem greiða skatta á Íslandi eiga náttúrlega 100% rétt á að fá sinn persónuafslátt algerlega skýrt og skilyrðislaust.


Ræðumaður: Guðmundur Ingi Kristinsson

Virðulegur forseti. Stefnuleysi og úrræðaleysi ríkisstjórnarinnar í heilbrigðismálum veldur veiku fólki óbætanlegu tjóni. Þú ert númer 99 í röðinni. Nei, fyrirgefðu, þú ert nr. 499 í röðinni. Nei, þú ert ekki á biðlista, þú varst allt of seinn að panta tíma hjá heimilislækni. Hvað þá? Jú, þú getur reynt einu sinni í mánuði á tveimur, þremur tímum að panta tíma hjá heimilislækni og ef það tekst ekki þá er bara að reyna í næsta mánuði á eftir. Ef þér tekst að panta á þessum tíma þá máttu  þakka fyrir að fá tíma hjá heimilislækninum eftir einn og hálfan til tvo mánuði. Ef það tekst ekki þá líða  þrír, fjórir mánuðir þangað til viðkomandi á möguleika á fá að tala við   lækni. Hugsið ykkur   kerfi þar sem þú þarft að vakna  eldsnemma, rjúka í símann og þú getur þurft að vera í símanum í einn til tvo tíma, aldrað fólk, fatlað fólk. Til hvers? Bara til að fá tíma hjá lækni. Hvers lags kerfi erum við búin að búa til? Og spáið í það sem skeði hér nýlega; fótbrotinn einstaklingur í bráðabirgðagifsi. Hvað var gert við viðkomandi? Jú, hún var bara send út af spítalanum og í bið. Viðkomandi var bryðjandi verkjalyf, með óbærilegar kvalir í viku og spyr þá: Hvenær kemur að því að ég fái að fara í aðgerð? Svarið var: Þú ert ekki á biðlista. Þú ert ekki einu sinni á listanum. Hún fer til Spánar og fær aðgerð tveimur, þremur tímum eftir að hún lenti á Spáni.

Hvers lags kerfi er þessi ríkisstjórn með? Ég spyr: Hversu illa veik er þessi ríkisstjórn sem lætur svona viðgangast? Hún er kannski á bið eftir lækningu.


Ræðumaður: Jakob Frímann Magnússon

Virðulegi forseti. Það er ýmsu að fagna í dag. Það er ánægjulegt að ríkisstjórnin hafi komið sér saman um stefnu í þeim mjög svo víðtæka og margumdeilda málaflokki sem útlendingamálin eru. Það er nú stórfrétt dagsins, vikunnar, mánaðarins og ársins það sem af er. Ég trúi því að við séum að reyna að gera okkar besta þarna niðri í Egyptalandi, hvernig sem því mun reiða af og vinda fram, en það eru alla vega þrír öflugir menn þar suður frá. Ég er búinn að vera í sambandi við þá og veit að þeir bíða nú svara frá Ísraelum um hvað má og hvað má ekki.

Ég vil líka fagna því að í dag var fyrsta æfing alþingiskórsins nýstofnaða. Ég vil líka fagna því að framtíðarnefndin okkar hér í þinginu hefur að undanförnu verið að halda mjög merkilega fundi með mætum gestum og þá upp á síðkastið sérstaklega verið að beina sjónum að gervigreindinni, ógnunum og tækifærum henni tengd. Mig langar, með leyfi forseta, að víkja að gestum framtíðarnefndarinnar sem eru hér á pöllunum með okkur í dag:

„Welcome, our Finnish friends from the future committee. Thank you very much for receiving us so gracefully, from the Icelandic future committee. Thank you.“

Svo langar mig að segja að það sem hefur kannski verið ábótavant hjá okkur á landamærunum, þessari stærstu gátt Íslands þar sem milljónir farþega koma á hverju ári, var í betra lagi á Íslandi um og upp úr aldamótum en í nokkru öðru Evrópulandi. Kannski einungis Bandaríkjamenn stóðust samanburð við þann hátæknilega búnað sem var búið að koma þar fyrir og reka með bakvinnslu og öllu slíku, en var síðan blásinn af af einum ráðherra og framlögin, hausagjaldið á hvern túrista sem notað var til að byggja þetta upp, runnu síðan til Isavia með fyrirheit um að þeir myndu sjá um þetta, sem þeir gerðu síðan aldrei. Nú fagna ég því að menn séu með fyrirheit um að bæta úr þessu. Búnaðurinn og forritið er til, við klúðruðum bara boltanum þarna um árið.


Ræðumaður: Ásthildur Lóa Þórsdóttir

Virðulegi forseti. Við ræðum frumvarp fjármálaráðherra um allt að 30 milljarða lántöku í erlendri mynt til að mæta mögulegri fjárþörf vegna jarðhræringa á Reykjanesi. Nú er það svo að það er algjör samstaða í þinginu um að hjálpa Grindvíkingum og sú samstaða varð t.d. allt að því áþreifanleg í samráðshópi þingmanna vegna uppkaupa húsnæðis í Grindavík sem ég sat í fyrir hönd Flokks fólksins. Þar var ákveðið að fara í uppkaup á eignum þeirra Grindvíkinga sem þess óska og ákveðið að miða við 95% af brunabótamati eignanna. Að sjálfsögðu þarf að fjármagna þau kaup með einhverjum hætti en það er bara ekki sama hvernig það er gert og forðast þarf með öllum ráðum að sú fjármögnun auki byrðar heimilanna í landinu með meiri verðbólgu og þeim auknu vaxtabyrðum sem alltaf virðist fylgja í kjölfarið sem eina úrræðið í baráttunni gegn henni.

Nú er það svo að heimilin sem mest skulda og minnst eiga hafa borið allar byrðarnar af baráttunni gegn verðbólgunni á meðan betur stödd heimili hafa sloppið gríðarlega létt frá þeim. Það er augljóslega ekki hægt að réttlæta það með neinum hætti því a.m.k. ættu heimilin að bera hlutfallslega svipaðan kostnað af verðbólgunni en þess í stað bera þau sem minnst hafa hann allan, á meðan efnuð og skuldlítil heimili sleppa alveg.

Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Það er lítið unnið ef hjálpa á Grindvíkingum með því að koma öðrum heimilum á vonarvöl og ég er algjörlega sannfærð um að eins mikið og Grindvíkingar þurfa á hjálp að halda þá eru þeir ekki að biðja um að kostnaðinum verði velt beint út í verðlagið.

Í frumvarpinu er því ekki slegið föstu hversu mikið þurfi að draga á þessa lánalínu en reynslan segir manni að það sé líklegra en ella að gengið verði á lánalínuna að fullu.

Það er hægt að vinna þetta með öðrum hætti.  Það væri hægt að skattleggja með einhverjum hætti þann gríðarlega hagnað sem stórfyrirtæki hafa sýnt á undanförnum árum. Flokkur fólksins hefur ítrekað lagt fram frumvörp um hækkun bankaskatts. Ég hef sjálf lagt til í þrí- eða fjórgang, að hann verði hækkaður upp í það sem hann var fyrir lækkun, 0,376%, sem myndi gefa ríkissjóði a.m.k. 10,3 milljörðum meira í aðra hönd en 0,145% sem hann er í núna. Fyrir síðustu jól lagði Inga Sæland svo til að bankaskatturinn færi upp í 0,838% tímabundið eða þar til stýrivextir myndu lækka niður fyrir 5%, enda græða bankarnir mest á hækkun vaxtanna. Hækkun bankaskattsins upp í 0,838% myndi skila 30 milljörðum í auknar tekjur á einu ári. Sömu upphæð og nú stendur til að taka með erlendu láni. Bara með því væri búið að leysa þann vanda sem ríkissjóður stendur frammi fyrir vegna uppkaupa húsnæðis í Grindavík. Athugið að þrátt fyrir hækkunina sem formaður Flokks fólksins lagði til, væri bankaskatturinn samt vel undir 1%.

Alltaf þegar mælt er fyrir hækkun bankaskatts eru helstu rökin gegn hækkuninni þau að bankarnir myndu velta þessum kostnaði beint út til neytenda í formi hærri vaxta og þjónustugjalda, eins og andmælendur þessara frumvarpa beri hag neytenda svo svakalega fyrir brjósti. En öll dæmi og sá kaldi veruleiki sem blasir við sýna fram á að svo sé alls ekki. Enda er auðvelt að mótmæla þessum rökum.

Í fyrsta lagi er nóg að skoða sögu bankanna frá lækkun, þar sem álögur þeirra á neytendur hafa bara alls ekki lækkað, heldur þvert á móti hækkað í jöfnu hlutfalli við undanlátssemi stjórnvalda gagnvart þeim.

Í öðru lagi sýna hagnaðartölur bankanna fram á það sem ég hef ítrekað og oft bent á; að með vaxtahækkunum sínum sé Seðlabankinn að beina fjármunum heimilanna til bankanna í bílförmum á færibandi því að stóraukinn hagnaður þeirra er fyrst og fremst vegna vaxtatekna. Heimilin eiga þetta fé. Þó að það bæti þeim ekki skaðann er a.m.k. hægt að nota það til að koma í veg fyrir að meira verði af þeim tekið og að hægt verði á flutningalestinni til bankanna.

Í þriðja lagi má sjá það á vaxtahækkunum undanfarinna tveggja ára að bankarnir fara almennt ekki slíku offari í vaxtahækkunum og við höfum horft á undanfarið nema með skýrum tilmælum frá Seðlabankanum. Þeir eru ekki alveg jafn fljótir að hlýða tilmælum hans niður á við, þó það sé önnur saga, en að jafnaði eru breytilegir vextir þeirra á fasteignalánum um 2% hærri en stýrivextir Seðlabankans.

Í fjórða lagi hafa þjónustugjöld bankanna hverfandi áhrif á fjárhag heimilanna. Þar spila vextirnir stærsta hlutverkið. Þjónustugjöld bankanna hafa hins vegar lítil áhrif á fjárhag heimilanna.  Með þessum orðum er ég ekki mæla bót öllum þeim matarholum sem þessi musteri Mammons hafa fundið til að ná fé af neytendum, ég er bara einfaldlega að benda á að þær eru ekkert í samanburði við vaxtabyrðina sem aukin verðbólga myndi hvetja Seðlabankann til að bjóða upp á.

Eingöngu þarf einfalda lagabreytingu til og ef einhversstaðar er fé að finna er það í bönkunum. Á neyðartímum er fáránlegt að halda áfram að hlífa þeim sem mest hafa á meðan endalaust er þjösnast á öðrum.

En það er fleira sem hægt er að gera til að fjármagna aðgerðir til stuðnings Grindavíkur annað en að fara í lántökur. Það mætti t.d. hækka veiðigjaldið. Það er einfalt að gera breytingar á veiðigjaldinu sem myndu skila ríkissjóði auknum tekjum. Hæglega mætti þannig auka tekjur ríkissjóð um hátt í 10 milljarða á ári.  Annað sem hægt væri að gera væri að taka upp staðgreiðslu við innborgun í lífeyrissjóð eins og Flokkur fólksins hefur lagt fram þingsályktunartillögu um. Með því að breyta framvegis tilhögun skattheimtu vegna lífeyrissjóðssparnaðar má auka tekjur ríkissjóðs verulega. Í dag er lífeyrissjóðssparnaður skattlagður við úttekt en með því að skattleggja hann í staðinn við inngreiðslu myndu tekjur ríkissjóðs aukast verulega án þess að það hefði áhrif á ráðstöfunarfé almennings. Inngreiðslur í lífeyrissjóði árið 2022 námu 389 milljörðum kr. Miðað við 31,45% skatt, sem er lægsta skattþrepið í dag, myndi breytt aðferð skila ríkissjóði auknum tekjum sem nemur 91 milljarði kr. á ári. Með því að sækja skatttekjurnar í upphafi fær ríkissjóður þetta fé til ráðstöfunar og mér sýnist á öllu að ekki sé vanþörf á, jafnvel þótt hinar hrikalegu náttúruhamfarir á Reykjanesskaga hefðu ekki komið til.

Á móti kemur að ekki greiðist skattur þegar sá sparnaður er leystur út og því hefur breytingin ekki í för með sér hlutfallslega rýrnun á ávöxtun lífeyrissjóða. Eins og áður sagði myndi þessi ráðstöfun færa ríkissjóði um 90 milljarða kr. sem myndi óneitanlega hafa víðtækari áhrif á allt það sem ríkið hefur tök á að gera en ekki bara það sem viðkemur Grindavík núna.

Eitt af því sem þarf að huga að, hvort sem farið verður í lántökur eða aðrir möguleikar nýttir, sem ég vona svo sannarlega, eru áhrif alls þessa á húsnæðisverð. Eins og við vitum er hækkun húsnæðisverðs einn stærsti þátturinn í vísitölumælingum Seðlabankans og án húsnæðisliðar væri verðbólgan komin undir 5% og vextir væru þar með einnig mun lægri. Burt séð frá öllu öðru þá mun aukin eftirspurn kannski þúsund heimila hafa veruleg áhrif á eftirspurn á fasteignamarkaði og þar með fasteignaverð. Hægt er að fyrirbyggja slík áhrif með því að taka húsnæðisliðinn út úr vísitölu neysluverðs. Flokkur fólksins hefur lengi mælt fyrir því og formaður flokksins, Inga Sæland, mun einmitt mæla aftur fyrir því síðar í dag. En því miður ríkir ekki samstaða um þetta á Alþingi þó fleiri séu farnir að sjá ljósið.

Hins vegar má færa rök fyrir því að innflæði Grindvíkinga á húsnæðismarkaðinn sé þess eðlis að það eigi ekki að hafa áhrif á vísitöluna almennt, enda einstakur viðburður sem mætti kalla einskiptisaðgerð vegna utanaðkomandi óvæntra atburða. Hækkun húsnæðisverðs vegna þessa innflæðis og aðgerða ríkisstjórnarinnar til að auðvelda þeim fasteignakaup ætti ekki því alls ekki að hafa áhrif á vísitölu neysluverðs. Sú hækkun sem líklega verður vegna þessara atburða hefur lítið sem ekkert að gera með kostnaðinn við það að byggja nýtt húsnæði eða viðhalda gömlu. Auðvitað á að taka húsnæðisliðinn alfarið úr vísitölunni, en sé ekki hægt að ná því gegn verður a.m.k. að aftengja húsnæðisliðinn á meðan áhrif þeirra aðgerða sem varða Grindavík eru sem mest.

Eftir stendur að nú má ekki vera með rörsýn. Heimilin á Íslandi eru komin að þolmörkum sínum og mörg þeirra yfir þau. Það er samstaða um að hjálpa Grindvíkingum en sú samstaða má bara alls ekki breytast í einhvers konar kergju gagnvart þeim þegar fram líða stundir. Nú þarf að nýta sköpunarkraftinn sem býr í flokkunum á Alþingi, alþingismönnum, fjármálaráðuneytinu og starfsmönnum þess. Ég trúi því ekki fyrr en það verður að staðfestum veruleika og samþykkt hér á hinu háa Alþingi að ekki sé hægt að gera betur en fara bara beint í lántökur með tilheyrandi afleiðingum fyrir þjóðina alla en þó sérstaklega þau sem verst standa hér.

Í þessari stuttu ræðu hef ég lagt fram þrjár tillögur sem allar koma úr ranni Flokks fólksins og við höfum margoft lagt fram. Til upprifjunar eru þær þessar:

Hækkun bankaskatts, enda fáir sem hafa hagnast jafn gríðarlega á hinum svokölluðu aðgerðum gegn verðbólgunni og þeir sem fá fjármuni heimilanna til sín í bílförmum. Sú aðgerð ein og sér gæti fært ríkissjóði 30 milljarða á ári.

Hækkun veiðigjalds gæti fært ríkissjóði hátt í 10 milljarða á ári.

Staðgreiðsla við innborgun í lífeyrissjóði sem myndi færa ríkissjóði um 90 milljarða á ári.

Auk þess hef ég bent á nauðsyn þess að taka húsnæðisliðinn úr vísitölunni því sú hækkun sem líklega verður vegna þeirrar aukningar á eftirspurn sem innflæði Grindvíkinga á fasteignamarkaðinn hefur, er einsdæmi sem hefur lítið sem ekkert að gera með kostnað við að byggja upp nýtt húsnæði eða að viðhalda gömlu. Innflæðið, eins og ég sagði áðan, má kalla einskiptisaðgerð sem á því ekki hafa áhrif á vísitöluna, verðbólgu eða vaxtahækkanir sem allar hafa langvarandi áhrif.

Til að draga saman allt sem ég hef sagt er inntakið það að fjármögnun úrræða fyrir Grindvíkinga megi ekki hafa áhrif á afkomu heimilanna í landinu sem mörg hver eru komin á ystu nöf. Það má ekki ýta þeim fram af henni. Þau eru ekki aflögufær. Á Íslandi eru til miklir fjármunir. Þeir eru bara fastir í girðingum hinna útvöldu. Við þurfum að ná í þá því að þeir koma frá fólkinu í landinu og tíminn til að ná í þá er núna.


Ræðumaður: Inga Sæland

Frú forseti. Ég þakka hæstv. dómsmálaráðherra fyrir svarið. Hins vegar fékk ég reyndar ekki svar. Hún festist náttúrlega í þessari vangaveltu minni um valdagræðgi Sjálfstæðisflokksins. Ég var að spyrja um hvað væri verið að gera í sambandi við t.d. PNR-samningana til þess að við gætum fengið upplýsingar um farþegalista. Ég ætla bara aðeins að segja þetta: Það þýðir ekkert fyrir nokkurn einasta ráðherra að koma hér fram og segja það að ábyrgð Sjálfstæðisflokksins sé ekki 100% á málaflokknum. Það er 100% ábyrgð Sjálfstæðisflokksins á málaflokknum síðustu tíu árin og það að velja sér ranga bandamenn, að skríða í sæng með þeim sem þeir vita fyrir fram þegar þeir eru að gera sína stjórnarsáttmála að verða aldrei nema til vandræða, enda erum við í ófremdarástandi hér, ekki bara í þessum málaflokki, við bíðum nú eftir því að fá skammtað rafmagn á ljósaperurnar í leiðinni. En það skiptir máli, hæstv. ráðherra, að velja sér bandamenn við hæfi þannig að hlutirnir geti gengið hér eðlilega fyrir sig til heilla fyrir allt samfélagið.


Ræðumaður: Inga Sæland

Frú forseti. Undanfarin ár hefur Ísland tekið við áttfalt fleiri umsóknum hælisleitenda um alþjóðlega vernd en Danmörk, Noregur og Finnland. Síðustu tvö ár hefur kostnaður okkar vegna þessara umsókna verið yfir 35 milljarðar kr. með tilheyrandi álagi á innviði og auknum félagslegum vanda. Ég spyr hæstv. dómsmálaráðherra hvers vegna dómsmálaráðuneytið sé ekki búið að koma upp tímabundnu innra eftirliti með landamærunum í samræmi við undanþágu í Schengen-samstarfinu, líkt og Austurríki, Danmörk, Þýskaland, Frakkland, Noregur og Svíþjóð hafa gert.

Einnig vil ég gjarnan fá upplýsingar um það hvar gerð PNR-samninga standi, til að tryggja að erlend flugfélög skili stjórnvöldum öllum þeim farþegalistum sem óskað er eftir við komu þeirra hingað til lands. Þannig munum við efla getu lögreglu til að tryggja frekara öryggi okkar og um leið koma í veg fyrir innflutta skipulagða glæpastarfsemi.

Einnig vil ég spyrja hæstv. ráðherra hvort Sjálfstæðisflokkurinn, sem allir vita að hefur um árabil borið 100% ábyrgð á málefnunum, á útlendingamálunum, sé sáttur við það ástand ófremdar sem nú hefur skapast í málefnum hælisleitenda sem sækja hér um alþjóðlega vernd þar sem flokkurinn, kannski í valdagræðgi sinni, ég veit það ekki alveg, skríður alla vega ítrekað í eina sæng með Vinstrihreyfingunni – grænu framboði, sem allir vita að aðhyllist gjörsamlega opin landamæri.


Ræðumaður: Guðmundur Ingi Kristinsson

Virðulegur forseti. Við erum að ræða hér frumvarp til laga um kaup á íbúðarhúsnæði í Grindavík, sem er alveg frábært og ég styð heils hugar. Ég er feginn að þetta er komið fram. Það eru tæp 50 ár síðan ég flutti til Grindavíkur og keypti mína fyrstu íbúð þar og nær 40 ár síðan ég flutti þaðan brott. En ég á vini þar og ég á mikið af ættingjum þar og þeir hafa haft samband við mig og fólk hefur verið að spyrja mig: Hvernig fer þetta fram? Verður tekið á þessu? Verður þetta svona? Dett ég á milli? Þetta eru margar spurningar og ein af þeim spurningum sem mér fannst svolítið frábær var: Hvað verður um eignirnar þegar þær eru komnar allar inn í eitthvert félag? Hver hugsar um þær? Hvernig verður tekið á þeim? Eins og einn benti á: Ég er búinn að leggja blóð, svita og tár í að byggja mitt einbýlishús, leggja allt undir, búnar að vera margar vinnustundir, og ég myndi vilja fá að eiga t.d. 5% í eigninni. Má ég það? Spáið í það. Sjónarmið hans var að ef hann myndi eiga 5% í eigninni þá myndi hann hugsa um hana, þá hefði hann rétt á að hugsa um hana og gera allar viðbætur á henni því að hans hugsun var sú að hann ætlaði að koma til baka. Það er fullt af fólki sem ætlar sér að koma til baka. Við verðum að taka tillit til þess, hvort sem fólk vill eiga 2,5%, 5% eða hvað, við verðum að gefa því tækifæri ef fólk vill þetta. Með því gæti fólk kannski tryggt sér að mega hugsa um viðkomandi eign af því að það er ákveðið í að nýta hana áfram.

Hér kemur fram að það er reiknað með 1–3% áhrifum á vísitölu. Við erum í hamfaraástandi núna og miðað við reynsluna af því hvernig hefur farið þegar ríkisstjórnin telur sig vera að meta hvort eitthvað hafi áhrif á verðbólguna — það hefur alltaf verið rangt — tel ég að við ættum að íhuga núna að taka vísitölu byggingar út úr verðtryggingunni eins og er, bara frysta það meðan þetta ástand er og meðan við erum að átta okkur á þessu. Hvort sem það hefði með hækkun á verðbólgunni að gera eða hvort það hefur stoppað lækkunina, vegna þess að það verður alltaf rangt gefið út frá þessum hamförum, þá á það ekki að geta íþyngt hvorki Grindvíkingum né öðrum landsþegnum, sérstaklega unga fólkinu okkar sem hefur verið að fjárfesta.

Síðan kom hv. þm. Guðbrandur Einarsson að því að við erum að tala um heimili. Hjúkrunarheimili eru heimili aldraðs fólks, viðkvæms fólks, fólks á síðasta æviskeiði sínu og ég segi fyrir mitt leyti að þar þurfum við að taka á málum. Hvernig er staðan hjá þessu fólki? Það slær mann þegar maður heyrir að fólk er í öngum sínum, búið að vera fast í sumarbústað síðan í október og sér fram á að það verði fast jafnvel fram til 1. maí og veit ekkert hvað skeður. Fólk er í hjólhýsum, maður heyrir um fólk sem er að flakka á milli herbergja, aldrað fólk. Við verðum líka að spá í það að þarna undir er fatlað fólk, öryrkjar, fólk sem er á framfærslu sveitarfélaga og annað, þetta er fólk sem er viðkvæmt. Við verðum að tryggja að það sé hugsað um þau, þau séu inn í dæminu og þó að þau séu kannski ekki inni í þessum pakka þá hlýtur það að vera næsta skref að við tökum á því og sjáum til þess að það verði enginn skilinn út undan, allir hafi tækifæri á að komast inn.

Í frumvarpinu er talað um hús í byggingum sem eru komin með vátryggingu, með brunatryggingu. En hvað ef einstaklingur eða einhver smiður hefur ætlað að byggja eitt eða tvö hús, hefur það að atvinnu sinni, og hann er kannski kominn með grunninn og jafnvel búinn að gera húsið þannig að það er lengra komið þó að það sé ekki alveg komin trygging á það — á hann að sitja eftir með óbætt tjón? Við getum ekki verið að leika okkur að lífi fólks og vinnu. Við verðum að hafa einhverja smá möguleika á að hafa sveigjanleika í þessu þannig að það sé hægt að taka á þessu og að við skiljum helst engan eftir. Ég vil helst að það verði enginn skilinn eftir en það gerist kannski bara í fullkomnum heimi, en við getum sagt sem fæstir.

Eins og ég segi, þetta er bara hið besta mál og ég ætla ekki að hafa mjög mörg orð um það, en ég ætla líka að benda á það að við verðum að taka á fleiri málum, eins og kom fram hjá hv. þm. Bjarkeyju Olsen Gunnarsdóttur hérna á undan, sem var að tala um börnin og skólana. Síðustu tölur voru að þau voru í 68 skólum í 34 sveitarfélögum. Þetta er skelfilegt. Þetta er framtíð Grindavíkur, börnin. Ég ætla að ítreka það sem ég sagði hérna um daginn í störfum þingsins að maður sér hvað t.d. unglingarnir í Laugalækjarskóla eru ánægðir með að geta verið saman. Ég veit að það er fullt af börnum sem eru tvístruð um allt og sakna félaga sinna, vina og ættingja og við verðum einhvern veginn líka að leysa þau mál og taka á þeim. Við erum búin að ýta þessu að megninu til út af þinginu og við getum einbeitt okkur að því að reyna að leysa öll þessi mál sem varða Grindavík og við eigum að gera. Ég vona heitt og innilega að þeir sem telja sig vera að falla milli skips og bryggju eða fái ekki úrlausn sinna mála í þessu frumvarpi hafi samband og sendi til nefndarinnar og vonandi verður hægt að vinna úr þeim málum.


Ræðumaður: Ásthildur Lóa Þórsdóttir

Virðulegi forseti. Sem fulltrúi Flokks fólksins í samráðshópi þingmanna vegna Grindavíkur sem hefur fjallað um þetta frumvarp hafði ég þrennt að leiðarljósi: Í fyrsta lagi að Grindvíkingar fengju eins mikið fyrir heimili sín og mögulegt væri. Í öðru lagi að kostnaður ríkissjóðs hefði ekki neikvæð áhrif á verðbólgu og vexti. Í þriðja lagi að vinnan við frumvarpið tæki eins stuttan tíma og mögulegt væri. Alveg sama hve vel er unnið og hve mikið við leggjum okkur fram þá er alltaf ljóst í svona málum að þegar línurnar eru dregnar verða ekki allir sáttir. En einhvers staðar þarf að draga línurnar. Niðurstaða vinnu samráðshópsins er frumvarpið sem lagt er fyrir þingið í dag. Það ríkti algjör einhugur í hópnum sem að þessu kom um að gera eins vel við Grindvíkinga og unnt væri, hvort sem um var að ræða þingmenn stjórnar eða stjórnarandstöðu, starfsmenn ráðuneytisins eða ráðherra. Málin voru rædd af hreinskilni og komist að niðurstöðu.

Hvað varðar mín markmið þá er ég nokkuð sátt. Þegar umræðan hófst var í frumvarpsdrögum miðað við 90% af brunabótamati. Við vorum öll sammála því að brunabótamatið væri hagstætt fyrir Grindvíkinga því að það væri almennt svipað fasteignamati og stundum jafnvel hærra. Auðvitað eru undantekningar á því eins og öðru en við þurftum ákveða eitthvert viðmið. Þar þótti brunabótamatið henta betur en önnur tiltæk viðmið eins og t.d. fasteignamat. Það náðist samkomulag í samráðshópnum um að miða við 95% brunabótamats í staðinn fyrir 90% af því. Eins og við vorum sammála um þá munar Grindvíkinga um hvert prósentustig en af ýmsum orsökum sem ég ætla ekki að rekja hér var ekki talið rétt að miða við 100% sem auðvitað allir myndu helst vilja. En 95% er hærra en upphaflega var gert ráð fyrir og það er sigur.

Hvað varðar markmiðið um að frumvarp þetta verði ekki til þess að auka verðbólgu og standa í vegi fyrir lækkun vaxta þá held ég að það hafi gengið nokkuð vel. Svo virðist að með stofnun þessa félags og samkomulags við lánastofnanir séu útgjöld ríkisins vegna þessara uppkaupa ekki mikil og alls ekki þannig að þau muni hafa áhrif til hækkunar á verðbólgu og vöxtum. Ég vil almennt ekki tala fyrir skattahækkunum en mér finnst skipta gríðarlegu máli að þurfi sérstaka fjármögnun inn í þetta verkefni verði þess gætt að það auki ekki á nokkurn hátt álögur á heimili landsins vegna verðbólgu og vaxtahækkana. Heimilin sem mest skulda og minnst eiga að geta ekki borið meira. En í þjóðfélaginu eru hópar sem varla hafa orðið fyrir neinum áhrifum vegna hækkandi vaxta og komi til þess að auka þurfi framlag ríkisins má alls ekki fara í lántökur sem auka álögur á heimilin heldur væri frekar tilefni til að hækka skatta á best stöddu hópa þjóðfélagsins til að fjármagna aðgerðirnar, sem aftur myndi minnka peningamagn í umferð og þannig hjálpa til í baráttunni við verðbólguna. Eins og frumvarpið lítur út í dag virðist sem þetta markmið hafi náðst þó að enn séu ekki öll kurl  komin til grafar vegna ýmissa óvissuþátta.

Þriðja leiðarljós mitt var að unnið yrði að málinu eins hratt og hægt er. Frá því að ég kom inn á þing hef ég séð að hér vindur málum oft fram á hraða snigilsins, ef svo má segja. Fyrir því eru margvíslegar ástæður. Það þarf að vanda til verka við lagasetningu og lagafrumvörp eru yfirleitt flóknari en kann að virðast við fyrstu sýn. Það er ástæða til að halda því til haga að þó að Grindvíkingum þyki undanfarnar vikur hafa verið heil eilífð þá hefur verið unnið eins hratt í þessum málum og mögulegt hefur verið, enda er samstaðan innan þingsins algjör. Þó að eitthvað hafi verið tekist á um leiðir hafa markmiðin verið skýr.

Eftir að frumvarpið var birt í samráðsgátt komu 316 athugasemdir og eins og segir í samráðskafla frumvarpsins var nokkur samhljómur í þeim. Það er ánægjulegt að komið hafi verið til móts við flestar athugasemdirnar. Þó að í frumvarpinu sé ekki miðað við 100% brunabótamat, eins og margir höfðu viljað, verður að líta til þess að það átti upphaflega að vera 90%, þannig að 95% er ekki slæm lending. Í samráðskafla frumvarpsins er farið yfir þær breytingar sem urðu á drögunum vegna athugasemda sem bárust og þær eru þó nokkrar, enda um gagnlegar ábendingar að ræða. Að ákveðnum skilyrðum uppfylltum tekur frumvarpið nú t.d. til íbúðarhúsnæðis í eigu dánarbúa, komið er til móts við þá sem ekki eiga lögheimili í eignum sínum og það er mögulegt að selja félaginu sem stofnað verður íbúðarhúsnæði sem þegar hefur verið metið óviðgerðarhæft. Ekki reyndist mögulegt að koma til móts við óskir um veðflutning en engu að síður er verið að vinna að útfærslu samkomulags við lánveitendur sem felur í sér endurfjármögnun lána sem hvíla á eignum sem falla undir frumvarpið.

Um er að ræða nær 1.200 heimili og það er ljóst að einhverjir munu ekki verða alveg sáttir en yfir heildina tel ég að vel hafi tekist til. Það lögðust allir á eitt með hagsmuni Grindvíkinga í huga undir ákveðinni tímapressu og þetta er niðurstaðan. Að þessu öllu sögðu er ég nokkuð sátt við hana og vona að Grindvíkingar verði það líka. Málið fer nú til efnahags- og viðskiptanefndar þar sem þeir agnúar og gallar sem finnast verða væntanlega sniðnir af því og vonandi líður ekki á löngu áður en þeirri vinnu lýkur.


Ræðumaður: Inga Sæland

Herra forseti. Ég ætla að byrja á því að leiðrétta það sem hv. þm. Logi Einarsson sagði hér rétt áðan. Ég tók það skýrt fram að EES-samningurinn væri einhver sá mikilvægasti samningur og sennilega einn sá mikilvægasti sem við höfum nokkurn tímann gert og gefur okkur aðgang að innri markaði yfir 520 milljóna samfélags. Svo það sé algerlega slegið út af borðinu þá er það ekki í kortunum en hins vegar er Flokkur fólksins ekki hlynntur inngöngu í Evrópusambandið að svo stöddu. Hvað framtíðin ber í skauti sér er svo önnur saga. Við í Flokki fólksins lítum skilyrðislaust á Ísland sem nógu stórt til að sjá sínum farborða. Við teljum okkur nógu stór til að taka ákvarðanir í eigin málum og við erum stolt af því.

En nú lítum við á bókun 35 og hún er svohljóðandi:

„Vegna tilvika þar sem getur komið til árekstra á milli EES-reglna sem komnar eru til framkvæmdar og annarra settra laga, skuldbinda EFTA-ríkin sig til að setja, ef þörf krefur, lagaákvæði þess efnis að EES-reglur gildi í þeim tilvikum.“

Sem sagt að EES-reglur gangi framar íslenskri löggjöf. Þegar við gengum í EES-samstarfið lá að baki þeirri inngöngu mikil umræða um hvort breyta þyrfti stjórnarskrá. Niðurstaða þingsins var sú að löggilda samninginn án þess að setja í lög ákvæði um forgang lagaákvæða sem innleiða EES-reglur þannig að núna í samningnum eins og hann liggur fyrir er akkúrat ekkert sem segir til um það að við viljum forgangsraða Evrópureglum framar okkar eigin reglum. Í staðinn lögfestum við þá reglu að almennt bæri að skýra lagaákvæði til samræmis við EES-samninginn. Þetta er svipað eins og við þekkjum og gerum enn í sambandi við mannréttindasáttmála Evrópu.

Nú er til skoðunar hvort setja eigi í lög forgangsreglu líkt og bókun 35 mælir fyrir um. Skýrsla ráðherra fjallar ágætlega um þá stöðu sem er uppi og svo virðist sem okkur standi til boða tveir valmöguleikar. Annaðhvort breytum við lögum og mælum fyrir um forgang lagaákvæða sem byggja á innleiðingu EES-reglna eða við látum reyna á það fyrir EFTA-dómstólnum hvort áratugalangt fyrirkomulag innleiðinga, sem talið var forsenda fyrir inngöngu Íslands í EES, standist. 30 ár eru liðin frá inngöngu Íslands í EES-samstarfið. Af og til hefur það gerst að dómar falla á einn veg sem kynnu að hafa fallið á annan veg ef við hefðum verið búin að innleiða bókun 35. En það er varla svo að þessi tilvik séu svo alvarleg að það ógni EES-samstarfinu, þ.e. þegar innleiddar EES-reglur stangast á við íslenska löggjöf. Hingað til hafa slík tilvik verið afgreidd á sama hátt og önnur mistök við innleiðingu EES-reglna, svo sem þegar EES-reglur eru innleiddar á rangan hátt og einnig þegar EES-reglur eru ekki innleiddar á tilskildum tíma. ESA kemur einfaldlega ábendingum áleiðis til stjórnvalda og ríkisstjórnin bregst við eftir tilefni hverju sinni. Þá er það Alþingi sem gerir breytingar á lögum með samþykki meiri hluta kjörinna fulltrúa. Því má aldrei gleyma að það er jú Alþingi Íslendinga sem er hinn eini sanni löggjafi.

En nú telur ESA sem sagt að þetta ferli sé allt of þungt í vöfum og vill að við innleiðum bókun 35. Hvað ætlar ríkisstjórnin að gera? Jú, hún ætlar að gera það sama og venjulega, leggjast kylliflöt og leyfa Brussel að valta yfir okkur og taka völdin, ekki satt? Persónulega myndi ég vilja fara dómstólaleiðina. Ég tel að það sé alls ekki ljóst hvort við séum komin á þann stað að þörf krefji okkur til að setja forgangsreglu. Ég tel að við eigum að njóta vafans í þessum efnum og höfum enga þörf á því að setja slíka forgangsreglu til að þóknast Brussel og yfirvaldinu þar. Þar fyrir utan tel ég að slík forgangsregla sem um er rætt brjóti í bága við stjórnarskrá og stangist á við hefðhelgaða stjórnskipunarvenju um réttarhæð réttarheimilda.

Mín sannfæring er sú að við myndum vinna slíkt dómsmál líkt og við unnum Icesave-málið á sínum tíma sem flestallir sérfræðingar hér töldu algjörlega vonlaust að vinna. Grundvallaratriði er jafnframt að samkvæmt gildandi fyrirkomulagi er það Alþingi Íslendinga sem gerir breytingar á lögum, telji þingið þörf á því, enda kveðið á um það í stjórnarskrá. Á Íslandi túlkum við lögin samkvæmt orðanna hljóðan. Á Íslandi ganga yngri lagaákvæði framar eldri lagaákvæðum. Þá er almennt viðurkennt á Íslandi að sérlög gangi framar almennum lagaákvæðum. Innleiðing bókunar 35 á þann hátt sem lagt var til í frumvarpi því sem lagt var fram síðasta vor gengur í berhögg við meginreglu íslensks réttar um forgang yngri laga og það er algerum vafa undirorpið hvort lagaákvæði verði túlkuð samkvæmt orðanna hljóðan þegar þau kunna að mæla fyrir um reglu sem gengur gegn EES-skuldbindingunum. Jafnframt kynnu almenn ákvæði EES-samningsins að vera túlkuð með þeim hætti að þau gangi framar sértækum lagaákvæðum. Ég tel að ef löggjafinn vill gera jafn veigamikla breytingu á meginreglum íslenskrar stjórnskipunar, eins og liggur í innleiðingu bókunar 35, þá þurfi til að koma breyting á stjórnarskrá.

Þá hefur því verið haldið á lofti af einhverjum að innleiðing bókunar 35 myndi alls ekki hafa nein áhrif. Þetta væri í raun bara smá formsatriði. Það er alrangt. Með leyfi forseta, langar mig að vitna í grein eftir Hafstein Dan Kristjánsson og Friðrik Árna Friðriksson Hirst þar sem í greininni segir, með leyfi forseta:

„Þar sem fyrirhuguð forgangsregla hefur almennt gildissvið, í þeim skilningi að hún tekur til allra innleiddra EES-reglna, hvort heldur samkvæmt meginmáli EES-samningsins, bókunum, viðaukum eða afleiddum gerðum, er hún til þess fallin að hafa töluverð áhrif í íslenskum rétti og réttarframkvæmd heilt yfir verði frumvarpið að lögum. Í því sambandi verður jafnframt að hafa hugfast að grunnreglur EES-samningsins á borð við fjórfrelsisreglurnar eru háðar túlkun EFTA-dómstólsins með hliðsjón af réttarframkvæmd í Evrópurétti.“

Ég túlka þessi orð greinarhöfunda á þá leið, hvað varðar bókun 35, að verði hún innleidd þá gæti svo farið að fjórfrelsisreglur EES-samningsins myndu öðlast sérstöðu gagnvart öðrum lögum og að lögum yrði ekki beitt ef þau teldust ósamrýmanleg fjórfrelsinu, jafnvel þótt þau lagaákvæði væru skýr samkvæmt orðanna hljóðan. Þannig myndi tilraun til að koma í veg fyrir einstaka misræmi á innlendri löggjöf og alþjóðaskuldbindingum veita erlendum dómstólum neitunarvald gagnvart íslenskri löggjöf ef þeir telji hana að brjóta í bága við fjórfrelsið. Fyrir þá sem ekki vita þá hafa evrópskir dómstólar náð að túlka fjórfrelsisreglurnar á hreint út sagt ótrúlegan hátt þannig að í þeim felist hinar ýmsu skyldur sem engum hefði dottið í hug við inngöngu í EES árið 1993. Við áttuðum okkur t.d. ekkert á því að fjórfrelsi fæli í sér skyldur til að setja raforkusölu á samkeppnismarkað. Við héldum að við myndum eiga hér orkuna okkar algerlega skilyrðislaust og réðum okkar ráðum hvað það varðaði sjálf. Það er nú annað komið á daginn. Ég veit um fáa Íslendinga sem vita yfir höfuð um hvað orkureikningurinn snýst. Hann er orðinn svo margskiptur og margslunginn að maður veit ekki hvort maður er að koma eða fara, maður bara passar sig á því að segja ekkert einasta aukatekið orð og borgar brúsann þegjandi og hljóðalaust.

Það er sannarlega ástæða til þess að skoða þetta ígrundað og ef Alþingi Íslendinga er á þeim stað að það vilji innleiða bókun 35 þá er kannski bragur á því að breyta stjórnarskránni þannig að ekki sé hafið yfir vafa að við séum hugsanlega að brjóta íslenskar reglur. Ég virði stjórnarskrána okkar þó að það sé margoft gengið um hana af hinni mestu léttúð hér á hinu háa Alþingi. Ég skal alveg viðurkenna það. Ef við ætlum að gera þetta og það á að vera einhver bragur á því þá skulum við a.m.k. tryggja það að við séum ekki að ganga á okkar grundvallarlög eins og við munum gera með því að innleiða bókun 35 án þess að taka tillit til þess sem stjórnarskráin okkar kveður á um.

Virðulegi forseti. Við í Flokki fólksins erum alveg til í umræðuna, við erum til í að dýpka umræðuna og synda með hæstv. utanríkisráðherra eins djúpt og hann vill. En þetta er í rauninni mál sem varðar okkur öll og skiptir okkur öll miklu máli. Ég sem kjörinn fulltrúi hér, sem elska mitt land og elska mitt fullveldi og okkar lýðveldi og okkar lýðræði, okkar sjálfstæði og okkar stjórnarskrá, mun ekki greiða því atkvæði að bókun 35 nái fram að ganga eins og hér virðist eiga að verða að veruleika.


Ræðumaður: Inga Sæland

Herra forseti. Ég þakka hv. þm. Loga Einarssyni fyrir svarið. Fyrir þá sem ekki vita þá hafa evrópskir dómstólar náð að túlka fjórfrelsisreglurnar á hreint út sagt ótrúlegan hátt þannig að í þeim felist hinar ýmsu skyldur sem engum hefði dottið í hug við inngöngu þegar við vorum að innleiða samninginn um Evrópska efnahagssvæðið fyrir 30 árum síðan. Við áttuðum okkur t.d. varla á því að fjórfrelsið okkar fæli í sér skyldu til að setja raforkusölu á samkeppnismarkað eða ESB fengið framselt vald til að ákveða t.d. vinnutímalöggjöf hérlendis. ESA leit meira að segja svo á að lög um leigubifreiðar brytu gegn fjórfrelsinu.

Ég spyr hv. þingmann: Telur hv. þingmaður að EES-samningurinn sé ekki það öflugur tvíhliða samningur að við eigum í rauninni rétt á því sem fullvalda sjálfstætt ríki að framfylgja okkar löggjöf? Ítrekað talar þingmaðurinn um „nema ef Alþingi samþykki annað“ og það sé í rauninni í höndum okkar hér, löggjafans, að samþykkja annað. Þá kemur beint sú spurning: Er það ekki geðþóttaákvörðun þeirra sem sitja í ríkisstjórn hverju sinni  hvernig þeir túlka löggjöfina og hvað þeir samþykkja yfir höfuð og hvers lags áhættuþáttur felst í því að innleiða löggjöf sem felur þá í rauninni  meiri hluta Alþingis, í þessu tilviki sitjandi ríkisstjórn hverju sinni, að taka þá geðþóttaákvörðun sem þeim nákvæmlega sýnist, hvernig sem það lítur út fyrir meginþorra samfélagsins, fullveldi okkar og sjálfstæði?


Ræðumaður: Inga Sæland

Herra forseti. Ég þakka hv. þm. Loga Einarssyni fyrir hans ágætu ræðu. Það vaknaði spurning þarna undir lokin þegar hann fór að vitna í ágætan Davíð Þór Björgvinsson. Er það sem sagt svo að hv. þingmaður sé því fylgjandi í fyrsta lagi að EES-reglur eða ESB-reglur gangi framar íslenskri löggjöf? Í öðru lagi  talar hann mikið um ESB. Staðreyndin er nú sú að þrátt fyrir að við séum að verða komin með annan fótinn þangað inn þá erum við ekki  enn þá gengin í Evrópusambandið, ekki alveg enn þá. Hv. þm. Logi Einarsson  mærir hér EES-samninginn, sem er grundvallarsamningur fyrir okkur hvað lýtur að fjórfrelsi og aðgangi okkar að innri markaði, 520 milljóna manna innri markaði. Telur hann þá að samningurinn, EES-samningurinn sem slíkur, sé ekki nóg? Er hv. þingmaður að segja að við þurfum að ganga í Evrópusambandið? Og er hv. þingmaður hins vegar að segja að við eigum að láta bókun 35,  í rauninni eins og Davíð Þór Björgvinsson segir í  sínu ágæta innleggi,  ganga framar  íslenskri löggjöf?


Ræðumaður: Inga Sæland

Frú forseti. Ég þakka hæstv. ráðherra fyrir svarið. Ég sé fyrir mér að það sé kannski ástæða til að láta reyna á það hvort sú tilhögun sem við höfum viðhaft í 30 ár við innleiðingu EES-reglna standist íslenska stjórnarskrá sem dæmi. Ég tel það persónulega þess virði að við látum á það reyna og við hættum að láta segja okkur fyrir verkum. En spurningin er þessi: Telur hæstv. utanríkisráðherra sem sagt að sú innleiðing á löggjöf EES-reglna sé ekki að fara að ganga framar íslenskri löggjöf við bókun 35 ef hún verður innleidd eins og frumvarpið segir til um?


Ræðumaður: Inga Sæland

Frú forseti. Ég þakka hæstv. utanríkisráðherra, Bjarna Benediktssyni, fyrir þessa ágætu skýrslu. Ég ætla að byrja á því einmitt að vísa í 2. gr. stjórnarskrár þar sem segir:

„Alþingi og forseti Íslands fara saman með löggjafarvaldið.“

Það eru ekki einungis bloggarar á mbl.is sem hafa haft áhyggjur af innleiðingu á bókun 35 heldur einnig virtir lögspekingar. Fræðimenn hafa nefnilega bent á að með innleiðingu bókunar 35 þá kynni að myndast sú staða að fjórfrelsisreglur EES-samningsins myndu ganga framar íslenskri löggjöf. Hefur hæstv. ráðherra utanríkismála engar áhyggjur af þessu?

Hér hefur hæstv. ráðherra talað um tveggja stoða kerfið. Ég vil líka líta á EES-samninginn sem tvíhliða samning og við þurfum í rauninni ekki að samþykkja eitt eða neitt af því bara. Þess vegna fagna ég því að við skulum ætla að koma hér og taka einhverja vitræna umræðu um bókun 35 því að persónulega hef ég miklar áhyggjur af henni.


Ræðumaður: Ásthildur Lóa Þórsdóttir

Virðulegi forseti. Staðan á Suðurnesjunum er alvarleg. Eftir nokkur krúttleg túristagos hefur alvaran tekið við og náttúran sýnt okkur að hún er ekkert lamb að leika sér við, að náttúran er ekki bara okkur til skemmtunar heldur geti hún líka valdið miklum skaða. Vandi Grindvíkinga og afleiðingar jarðhræringa og eldgosa fyrir þá er vel þekktur og verður því ekki ræddur sérstaklega hér en þó er ástæða til að taka fram að skaði þeirra er mun meiri en annarra íbúa á Suðurnesjum og það má ekki gleymast þegar við ræðum aðrar alvarlegar afleiðingar.

Við Íslendingar erum þekkt fyrir að trúa því að hlutirnir reddist og staðreyndin er sú að oft gera þeir það. Staðreyndin er líka sú að stjórnvöld hafi sofið á verðinum þangað til núna og uppbygging innviða hefur ekki fylgt spám um flutnings-, hita- og orkuþörf. Það er þetta „þangað til“ sem skiptir máli. Bíll gengur þangað til hann er eldsneytislaus og hægt er að komast upp með andvaraleysi á ýmsum sviðum þangað til allt í einu eitthvað klikkar. Það sem gerðist á Suðurnesjum í síðustu viku var að sénsarnir sem við höfðum kláruðust og okkar „þangað til“ var komið á leiðarenda og við vorum komin í: Guð minn almáttugur, hvað nú? Það verður að segjast að Íslendingar eru góðir í að redda málum enda hefði „þetta reddast“-hugsunin varla enst svona lengi þjóðarsálinni ef svo væri ekki. Þegar „hvað nú?“-ástandið varð að veruleika var gripið til róttækra aðgerða og allir lögðust á eitt. Unnið var myrkranna á milli og allt lagt í sölurnar til að koma á heitu vatni sem fyrst. Það er ekki orðum aukið að kraftaverk hefur verið unnið á síðustu dögum og ég á engin orð til að tjá aðdáun mína á öllum þeim starfsmönnum sem tókust á við ný og óvænt verkefni, bæði þeim sem skipulögðu aðgerðir og vinnuna við leiðsluna og einnig þeim sem svo byggðu og tengdu nýja heita vatnsleiðslu á tæpum þremur dögum, mun skemmri tíma en nokkur gerði ráð fyrir.

Það er líka í svona aðstæðum þar sem reynir á samkennd íbúa, að allir skilji að þeirra framlag til að orkusparnaður skiptir máli, að enginn ákveði að halda bara sínu striki á meðan aðrir taki á sig skortinn. Það er óhætt að segja að Suðurnesjabúar hafi staðist þessa prófraun með glæsibrag og allir hafi lagst á eitt. Núna er heitt vatn aftur komið á á Suðurnesjunum og húsin byrjuð að hlýna aftur. En hvað gerist næst? Næsta gosi er spáð innan nokkurra vikna og enginn veit hvar það kemur upp eða hvort það muni valda skaða á innviðum — og þá hvaða skaða, hversu mikill hann verður eða hverjar afleiðingar hans kunna að verða. Hraunflæði hefur aukist með hverju gosi og því verður að gera ráð fyrir að í næsta gosi kunni hraunið að flæða enn hraðar. Við erum í algjörri óvissu og bregðast þarf hratt við þegar og ef til kemur.

Við gosið 10. nóvember sönnuðu nýbyggðir varnargarðar gildi sitt. Þeir höfðu verið byggðir aðeins skömmu áður og málin stóðu það tæpt að þeir sem voru að vinna við varnargarðana voru að hamast við að ljúka þeirri vinnu og loka varnargörðunum með spúandi eldfjallið í baksýn á meðan gróandi hraunflæðið nálgaðist þá, þvílíkar hetjur, og þetta reddaðist eins og svo margt annað. En þá komum við að spurningunni hvort „þetta reddast“-hugarfarið sé ásættanlegt þegar um jafn mikilvæga innviði er að ræða og þá sem hafa bein áhrif á líf og öryggi þúsunda. Fimm ár eru síðan jarðskjálftahrynur hófust nálægt Grindavík. Það eru um þrjú ár síðan fyrst gaus og ljóst var að við værum að ganga inn í nýtt jarðhræringatímabil á Reykjanesskaganum sem kynni að vara um margra ára eða jafnvel áratugaskeið. Það má vissulega kalla það óheppni að svæði sem verið hefur til friðs í þúsund ár láti á sér kræla akkúrat núna á okkar líftíma en það er engu að síður staðreynd. Hefði ríkisstjórnin ekki átt að bregðast við um leið og þetta var ljóst, sem sagt fyrir þremur árum síðan? Hefði ríkisstjórnin ekki þá strax átt að byrja að skoða verstu sviðsmyndirnar og byrja að huga að því að tryggja innviði eins og orku, rafmagn og heitt vatn, með því að efla flutningskerfi raforku og kannski byggja aðra hitaveitulögn á öðrum stað en þá sem fyrir er?

Svartsengi stendur nákvæmlega þar sem óróinn er mestur. Ein allra versta sviðsmyndin er sú að virkjunin fari alveg, t.d. af því að hraun flæði yfir hana eða gos komi hreinlega upp undir henni. Varnargarðar sem reistir voru á síðustu stundu hafa nú þegar varið hana fyrir hraunflæði. En hvað ef það kýs undir henni? Það eru vissulega ekki miklar líkur á því að gosið kom upp nákvæmlega á þeim bletti af öllu því landflæmi sem það hefur úr að velja en það er þó mögulegt. Af hverju er ekki þegar hafinn undirbúningur að annarri virkjun á öðrum stað? Þó að hún væri ekki jafn kraftmikil og stór og Svartsengi hefðu Suðurnesjabúar a.m.k. eitthvað upp á að hlaupa og neyðarástand myndi ekki skapast á borð við það sem við horfðum á núna um helgina.

Það er sagt að eigendur HS Orku hafi greitt sér út tugi milljarða í arð á undanförnum árum. Sé það rétt má velta fyrir sér hvort því fé hefði ekki verið betur varið í uppbyggingu innviða á viðkvæmu svæði á undanförnum árum. Það er hins vegar erfitt að gagnrýna HS Orku of harkalega núna eftir þrekvirki helgarinnar þar sem fyrirtækið stóð sig óneitanlega með glæsibrag. En svona fregnir vekja engu að síður upp spurningar um einkavæðingu innviða. Nú kunna margir að halda að ég sé almennt á móti allri einkavæðingu enda hef ég t.d. barðist harkalega gegn einkavæðingu og sölu viðskiptabankanna, auk þess að velta upp spurningum um einkavæðingu hér í þessu samhengi. Það er hins vegar alls ekki rétt að ég eða Flokkur fólksins séum bara almennt á móti einkavæðingu. Við erum hins vegar alfarið á móti einkavæðingu á grunnkerfi innviða landsins. Allt það sem fólk neyðist til að kaupa, eins og t.d. rafmagn og hita, teljum við algjört glapræði að einkavæða. Almenningur hefur ekki val um að kaupa þjónustu þessara aðila og þrátt fyrir yfirlýst markmið um samkeppnismarkað verður sala á raforku og heitu vatni alltaf í raun á fákeppnismarkaði.

Það er staðreynd að allt flutningskerfið og veitur þessara markaða voru reistar af fólkinu og fyrir fólkið. Hitaveitur og virkjanir landsins voru reistar af framsýni og stórhug, af feðrum okkar og mæðrum fyrir okkur og komandi kynslóðir svo að öll þjóðin mætti njóta góðs af en ekki til að fáir útvaldir gæðingar gætu stórgrætt. HS Orka var til að mynda ekki einkavædd vegna þess að íbúar Suðurnesja vildu selja hlut sinna sveitarfélaga heldur vegna þeirra miklu skuldavandræða sem sveitarfélögin lentu í eftir hrunið þar sem lánaflétturnar sem viðskiptabankarnir höfðu platað bæjarfélögin í léku þau grátt. Það má náttúrlega alveg spyrja sig að því hvort hagnaður HS Orku hefði verið eins mikill undir stjórn ríkisins og hann varð undir stjórn fjárfesta. Það er fullkomlega eðlileg spurning því að ekki er allt vel rekið sem ríkið sér um. En það má líka spyrja sig hvernig svona gríðarlegur hagnaður verður til ef verið er að innheimta sanngjarnt verð fyrir heita vatnið. Annað sem alls ekki er víst er hvernig stjórnvöld hefðu varið þessum hagnaði ef HS Orka hefði ekki verið einkavædd. Hefðu fjárfestingar til uppbyggingar innviða aukist eða hefði hagnaðurinn bara runnið í einhver gæluverkefni? Það er því miður alls ekki auðvelt að svara því. Uppbygging innviða er því miður ekki alltaf vænleg til vinsælda þó að hún geti skipt gríðarlegu máli þegar upp er staðið.

Suðurnesin öll búa nú við mikla óvissu. Á ensku er talað um „wake up call“ og það má segja að við höfum verið vakin með háværri vekjaraklukku. Enginn veit fyrir víst hvað gerist næst og við þurfum að horfast í augu við vandann og takast á við hverja áskorun þegar hún kemur upp eða öllu helst áður en að því kemur ef áhættan er fyrirséð og viðbragðsaðgerðir mögulegar. Vonandi kemur næsta og næstu gos á öðrum stöðum þar sem þau valda ekki miklum skaða. En við þurfum engu að síður að búa okkur undir það versta, t.d. væri ekki úr vegi að fjölga varaaflstöðvum hér á landi og geyma þær á suðvesturhorninu þar sem mestar líkur eru á að þeirra verði þörf. Og við þurfum að útvega kyndistöðvar og koma þeim á Fitjar sem fyrst. Huga þarf að vörnum í kringum leiðslur sem gefa Suðurnesjum rafmagn og hita. Sjálfsagt er ekki hægt að verja þær alls staðar en við verðum að byrja þar sem hættan á hraunflæðinu er talin mest þó að það sé alltaf í besta falli ágiskun. Við sem ekki komum að þessu með beinum hætti þurfum að treysta almannavörnum og þeim sérfræðingum sem við höfum yfir að ráða. Við erum í raun alveg ótrúlega rík að hafa jafn hæft fólk í þessum verkefnum, ekki síst ef miðað er við hina frægu höfðatölu. Sennilega væri best ef ríkisstjórnin færi að ráðum þeirra í einu og öllu því að þau vita væntanlega best.

En við þurfum einnig að láta þetta okkur að kenningu verða og huga að innviðum á öðrum svæðum. Hvernig er t.d. raforku-, vatns- og hitaveituöryggi háttað á höfuðborgarsvæðinu þar sem stærstur hluti landsmanna býr? Hvað þarf til að svipað ástand verði hér á höfuðborgarsvæðinu eins og Suðurnesjabúar upplifðu nú um helgina? Hvað má verða stór Suðurlandsskjálfti til að skemmdir verði viðráðanlegar og neyðarástand skapist ekki? Hve stóran skjálfta þola orkumannvirkin á Hellisheiði t.d.? Einnig má nefna fámennari svæði. Það er allt of víða á árinu 2024 að öryggi innviða er ekki nægjanlegt. Staðir eins og Vestmannaeyjar koma upp í hugann, þar sem vatnslögn rofnaði t.d. nýverið, en þeir eru einnig nokkrir á fastalandinu þar sem innviðaöryggi er ábótavant. Fyrrverandi Rarik-karl, eins og hann kallar sjálfan sig, hafði samband við mig og sagði mér að ástand á línum austur á Hellisheiði væri orðið ákaflega dapurt og sagði svo orðrétt, með leyfi forseta:

Það er ekki spurning hvort heldur hvenær þetta kolryðgaða línudrasl austur á Hellisheiði hrynur í jörðina, hvort það verður jarðskjálfti eða illviðri eða hvort tveggja skiptir ekki máli, það tekur mjög langan tíma að koma rafmagni á aftur.

Ég hef ekki vit til að segja til um réttmæti þessara ábendinga en tel þó að viðkomandi sé almennt treystandi. Spurningin er hvort það sé til viðbragðsáætlun ef t.d. rafmagn fer af höfuðborgarsvæðinu til lengri tíma. Við verðum að draga lærdóm af því sem er að gerast á Suðurnesjum og fara að huga að innviðauppbyggingu um allt land. Ef atburðir undanfarinna daga og mánaða ættu að hafa kennt okkur eitthvað er það að náttúran lætur ekki að sér hæða og ekki er endalaust hægt að treysta á að þetta reddist. Við verðum að huga að innviðum og öryggi okkar í ófyrirsjáanlegum aðstæðum í víðu samhengi. Eitt er víst: Fram undan eru stórar áskoranir þar sem Suðurnesjamenn þurfa að standa saman og við sem þjóð að standa með þeim og almannavörnum.


Ræðumaður: Jakob Frímann Magnússon

Virðulegi forseti. Hér rétt í þessu var að ljúka ráðstefnu um möguleika Austurlands á að verða miðstöð nýrra orkuskipta á Íslandi, mjög ánægjuleg framtíðarsýn. Þarna var tilkynnt sömuleiðis í næsta húsi um nýjan samstarfssamning Íslendinga og Bandaríkjamanna á sviði grænnar orkuframleiðslu og þróunar. Það er ljóst að í pípunum eru breytingar á sviði orkumála sem geta fært okkur aukinn hagvöxt sem vonandi nýtist í þágu allra sem hér kjósa að búa. Það eru stórframkvæmdir þegar í pípunum á vettvangi vindorku. Um leið og hægt er að ímynda sér að vindorka sé mjög eftirsóknarverð og dýrmæt leið til að afla tekna og tryggja orkuöryggi og orkuskipti þá eru ákveðnar áskoranir sem við þurfum að vera meðvituð um. Ég tel að til að mynda sé búið að eyðileggja stóran hluta af Skotlandi með vindmylluvæðingu. Ég deili þeirri skoðun með mörgum þingmanni hér á þinginu að það eigi að velja af mikilli kostgæfni fáa og helst afskekkta staði til að leyfa vindmyllubúskap. Það er mikil sjónmengun sem getur fylgt þessu, sjónmengun sem getur að líta bæði í Danmörku, Þýskalandi og Bretlandi, en í Bretlandi er helmingur allra vindmyllna í Evrópu saman kominn. Eitt mikilvægt atriði sem við þurfum að hafa í huga þegar þessi fyrirtæki eru að koma hingað og ætla að vindmylluvæða Ísland er að þau geri ráð fyrir förgun vindmyllnanna og brottnámi þeirra úr íslenskri náttúru þegar líftíma þeirra lýkur. Það þarf að gera ráð fyrir þessu í kostnaðaráætlunum. Ég minnti á það á fyrrnefndri ráðstefnu og ég vil að við höldum því sameiginlega til haga: Skilum náttúrunni hreinni til baka.


Ræðumaður: Guðmundur Ingi Kristinsson

Virðulegur forseti. Þær kringumstæður sem nú blasa við Grindvíkingum er mjög erfitt fyrir okkur að skilja og erfitt að setja okkur í þeirra spor. Í Kastljósi RÚV í gær voru viðtöl við unglinga frá Grindavík sem eru við nám í Laugalækjarskóla. Þar kom fram að þau voru mjög ánægð með að hafa getað haldið hópinn með vinum sínum og skólafélögum úr Grindavík. Það skein af þeim gleði og væntumþykja yfir því að hafa vini sína og kennara á sama stað í þessum aðstæðum vegna hamfaranna í Grindavík.

Hvað með öll hin börnin sem eru dreifð í 68 skóla í 34 sveitarfélögum? Kannski hefur það jafnvel valdið þeim hræðslu og pirringi að hafa ekki skólafélaga, vini eða ættingja hjá sér í þeim skólum sem þau eru í núna. Hugsanir þeirra, líðan og viðbrögð við þessum nýju aðstæðum í lífinu geta vegið að geðheilsu þeirra. Að lenda í þessum skelfilegu hamförum og missa ef til vill öll tengsl  að mestu við fólkið sem þau þekkja og þykir vænt um veldur álagi og streitu. Er ekki kominn tími til að finna skóla fyrir börn úr Grindavík þannig að bæði börn og kennarar þeirra geti verið á einum stað en ekki í 68 skólum í 34 sveitarfélögum? Börn þurfa öruggt umhverfi og að upplifa jafnvægi og öryggi og að hafa ánægju í lífinu og þá sérstaklega til að geta aðlagast gjörbreyttum aðstæðum, öll í einum skóla með sínum kennurum. Með því komum við í veg fyrir þunglyndi og kvíða svo að börn og unglingar þurfi ekki að glíma við tilfinningalega streitu með tilheyrandi geðheilsuvanda sem veldur verulegri röskun á daglegu lífi þeirra og skerðir jafnvel varanlega þátttöku þeirra í heimilislífi, skóla og samfélaginu. Setjum börnin strax í forgang, svo allt hitt. En munum eitt: Ekkert um Grindvíkinga án Grindvíkinga. Leyfum þeim að ráða. Hlustum á þá. Tökum líka húsnæðisliðinn út úr vísitölunni núna. Verum ekki að byrgja brunninn eftir á, lærum af reynslunni. Ástandið er algerlega þannig að við eigum að sjá til þess að þessar aðstæður í Grindavík muni ekki valda meiri þenslu og hækkun stýrivaxta.


Ræðumaður: Inga Sæland

Herra forseti. Á hvaða vegferð eru stjórnvöld sem gullhúða svoleiðis persónuverndarlöggjöfina og allt það sem snýr að okkur hér heima að við í rauninni þurfum nánast að sýna sjálfum okkur löggilt skilríki á hverjum degi til að sanna fyrir okkur sjálfum að jú, þetta er jú ég sjálf. Þetta er komið út yfir allan þjófabálk þegar búið er að binda og hlekkja samfélagið svo í heild sinni að heill þjóðfélagshópur, sá sem er að ganga hér síðasta æviskeiðið, getur ekki þrátt fyrir að hafa fulla getu og vilja til að sjá áfram um sig sjálfur, vera heima eins og móðir mín og baka og elda sinn mat sjálf á níræðisaldri og vera svo algerlega svipt í rauninni öllu sjálfræði sem lýtur að því að geta leitað sér aðstoðar í Heilsuveru eða í bankakerfinu og annað slíkt vegna þess að hún er ein af þeim sem segir: Ég treysti mér ekki í allt þetta .is. Gerum okkur grein fyrir því að þessi löggjöf er að skilja heilan þjóðfélagshóp eftir, jaðarsetja hann algjörlega í því að geta haldið áfram að njóta þess að vera sjálfstæður og sjálfbær, svo lengi sem heilsan leyfir. Og nú það nýjasta í sambandi við allt þetta persónuverndar-hitt og persónuverndar- þetta, innleiðingu á stafrænum lausnum, sem er jú vel fyrir okkur hin sem þykir það ekkert mál, núna fáum við það í andlitið að kornabörn séu að fá bréf um að þau séu útsett fyrir skipulagðri glæpastarfsemi og peningaþvætti af því að foreldri eða einhver náinn aðstandandi er í einhverri opinberri stöðu. Þetta er orðin svo mikil klikkun og þetta er orðið svo galið að ef við förum ekki að girða okkur í brók hérna þá veit ég ekki hvar það endar eiginlega. Það endar sennilega með því að það verður skotið einhverri örflögu í hausinn á manni og maður blikkar augum til að geta fengið að nota peninga í bankanum, vegna þess að núna getur maður ekki einu sinni komið með 10.000 kr. í bankann nema til að vera spurður: Heyrðu, hvar fékkstu þessa peninga?


Ræðumaður: Inga Sæland

Herra forseti. Ég þakka hæstv. ráðherra fyrir svarið. Eitt er víst að ég ber traust til ráðherrans. Ég ber traust til hæstv. ráðherra, Willums Þórs Þórssonar, og að hann muni gera allt sem í hans valdi stendur til að vinna að þessum málum heill. En það breytir ekki þeirri staðreynd að það ríkir algjört ófremdarástand í málaflokknum. Ég veit ekki hvað er til ráða. Ég kannski vissi það ef ég hefði haft tækifæri til að vinna í málaflokknum en því miður get ég með engu einasta móti skilið hvað í rauninni er hér á ferðinni. Fyrir utan það langar mig að nefna þá fordóma sem ríkja gegn fíknisjúkdómum sem eru ekki síðri en virðast vera gegn geðsjúkdómum, að einstaklingar sem eru virkilega að leita sér hjálpar og í endurhæfingu vegna fíknisjúkdóms eru sviptir endurhæfingarlífeyri á meðan. Það er eins og þeir séu ekki lengur til. Það er eins og þeir eigi ekkert heimili þar fyrir utan, börn eða ábyrgð eða neitt. Þeir eru bara sviptir öllu, takk fyrir kærlega pent. Ég skora því á hæstv. ráðherra að við tökum saman höndum hér og nú og breytum þessu, að þetta ár verði bara sett undir það að a.m.k. byggja þessa stoð betur fyrir fólkið okkar.


Ræðumaður: Inga Sæland

Herra forseti. Ég er bæði sorgmædd og döpur að koma hér upp til að beina óundirbúinni fyrirspurn til hæstv. heilbrigðisráðherra um það ófremdarástand sem ríkir hér, bæði hvað lýtur að fíknisjúkdómum og geðheilbrigðismálum í landinu. Við tölum venjulega ekki um einstaka mál en foreldrar komu í Bítið í síðustu viku og voru að lýsa alveg ótrúlegu álagi, áföllum og vægast sagt skelfingum sem þau hafa þurft að ganga í gegnum með barnið sitt í geðheilbrigðiskerfinu. Ung stúlka sem núna er sögð liggja á sjúkrahúsi að berjast fyrir lífi sínu, í fjórða sinn hafði hún reynt að svipta sig lífi, og fær aldrei úrlausn sinna mála. Henni er hent á milli geðlækna, sálfræðinga og það gefast allir upp alveg eins og hún, þessi unga stúlka, er búin að gefast upp á lífinu. Núna í vikunni var ungur piltur sem vildi ekki lifa lengur. Hann fer frá bráðadeildinni upp á bráðageðdeild. Og hvað gerist þar? Eftir stutt spjall er hann útskrifaður þaðan, var reyndar aldrei lagður þar inn, og síðan hefur ekkert til hans spurst. Hann var 23 ára gamall. Ég er að velta fyrir mér, hæstv. heilbrigðisráðherra: Hvað er til ráða? Hvað erum við raunverulega að gera? Getur einhver hæstv. ráðherra svarað því, þrátt fyrir að ég sé að beina þessari fyrirspurn til hæstv. heilbrigðisráðherra, eigum við einhverja einustu stoð innviða í landinu sem við getum sagt með stolti að við séum stolt af og okkur finnst standa í lappirnar og okkur finnst vera raunveruleg stoð innviða? Við erum að horfa upp á heilbrigðiskerfið okkar gjörsamlega í molum. Það er ekki að bregðast við dauðans alvöru. Við erum með á áttunda hundrað einstaklinga sem eru að biðja um hjálp inn á sjúkrahúsið Vog. En við greiðum 20 sinnum meira í að taka á móti hælisleitendum heldur en við leggjum í málaflokkinn, sem er SÁÁ, 20 sinnum meira, bara vegna þess að við vinnum ekki vinnuna okkar, við erum að draga lappirnar í því að vinna málin það hratt og örugglega að kostnaðurinn sé ekki algerlega fram úr öllu hófi.

Herra forseti. Ég get svo svarið að ég sé engin ljós. Ég hélt að ég væri með óendanlegan ræðutíma.

Ljósabúnaðurinn er eitthvað að bregðast okkur.

Mikið fyndist mér eðlilegt að ég fengi að njóta vafans. En hvað um það.

Forseti reyndi að sýna nokkurt umburðarlyndi gagnvart hv. þingmanni en því miður var það þannig að ljósabúnaður í ræðustólnum fór ekki í gang á réttum tíma. Biðst forseti velvirðingar á því.


Ræðumaður: Ásthildur Lóa Þórsdóttir

Virðulegur forseti. Það er gott að við fjármálaráðherra erum sammála um ýmislegt en við erum greinilega ekki sammála um leiðir. Nú er það staðreynd að verðbólgan hefur lækkað um 3,5 prósentustig eða um 33,4% á einu ári. Samt talar seðlabankastjóri eins og vextir verða ekki lækkaðir á þessu ári. Veit hæstv. ráðherra hvað vextir myndu hækka mikið ef verðbólgan myndi hækka þetta mikið? Ætli það myndi ekki telja svona 2–3 prósentustig? En hvað varðar samhengi hlutanna, að ná verðbólgu niður fyrir lakast stöddu hópana, þá er það bara gott og blessað. En aðgerðirnar, vaxtahækkanirnar, koma verst niður á þeim sem verst standa og minnst eiga, bæði þeim sem skulda mikið í húsnæði sínu en ekki síður þeim sem eru í leiguhúsnæði vegna þess að allar vaxtahækkanir, allar hækkanir í húsnæðiskerfinu, fara beint inn í leiguverðið, allar. Þannig að þetta bara gengur ekki upp. Það verður að fara í einhverjar aðgerðir sem koma bæði jafnar niður og kannski meira niður á þeim sem meira hafa og hafa úr meiru að moða. Þetta gengur ekki upp svona og ríkisstjórnin getur ekki firrt sig ábyrgð á því.


Ræðumaður: Ásthildur Lóa Þórsdóttir

Virðulegur forseti. Fyrir hvern er efnahagsstöðugleikinn sem alltaf er verið að stefna að? Svo mánuðum skiptir hafa ráðherrar, seðlabankastjóri og fleiri málsmetandi aðilar ítrekað sagt að stærsta hagsmunamál heimilanna sé að ná niður verðbólgu. Þó að verðbólgan sé slæm þá vil ég engu að síður mótmæla þessari framsetningu. Stærsta hagsmunamál heimilanna er húsnæðisöryggi og að hafa í sig og á. Í hinni svokölluðu baráttu Seðlabankans við verðbólguna hafa þúsundir fjölskyldna verið sviptar þessum grunnþörfum. Nú er það svo að 10% verðbólga veldur því að hafi útgjöld þín verið 100.000 kr. á mánuði verða þau 110.000. Hafi þau verið 500.000 kr. verða þau 550.000. Til að bjarga okkur undan kannski 50.000 kr. auknum útgjöldum hafa álögur á heimilin verið auknar um mörg hundruð þúsund í hverjum mánuði með biluðum og óhóflegum vaxtahækkunum. Hvernig í ósköpunum gengur þannig hagfræði upp? Að auki er það staðreynd að glórulausar vaxtahækkanir Seðlabankans hafa snúist upp í andhverfu sína. Verðbólgan væri komin niður í 5% ef ekki væri fyrir áhrif hárra vaxta og húsnæðislið vísitölunnar. Skuldir fyrirtækja hafa aukist og afborganir þeirra þyngst vegna þessara háu vaxta þannig að þau hækka að sjálfsögðu vöruverð sem aftur eykur verðbólguna. Þessi svokallaða hagfræði er augljóslega að gera illt verra. Heimilin sem allt þetta bitnar á og eru þolendur þessa ofbeldis Seðlabankans og stjórnvalda eru komin að þolmörkum, ef ekki yfir þau. Það hlýtur að vera fyrsta markmið læknis að gera sjúklinginn ekki veikari. Með aðgerðum sínum hefur Seðlabankinn gert illt verra. Hann er að kæfa þúsundir heimila með fullri blessun ríkisstjórnarinnar. Mörg þeirra munu seint eða aldrei fyllilega ná sér eftir þær grimmilegu aðgerðir sem Seðlabankinn hefur beitt gegn þeim og hagsmunum þeirra. Á sama tíma er hins vegar partí hjá fjármálafyrirtækjunum og fleiri stórfyrirtækjum sem sýna hagnaðartölur sem áður hafa ekki sést.

Ég spyr því aftur: Fyrir hvern er stöðugleikinn sem alltaf er verið að tala um? Hvað er unnið með verðstöðugleika sem kæfir þúsundir heimila? Er fjármálaráðherra tilbúinn til að taka húsnæðisliðinn úr vísitölunni strax áður en hann veldur meiri skaða? Eða er enn og aftur verið að fórna heimilunum, velsæld og draumum þúsunda fyrir hagsmuni fjármálafyrirtækja? Snýst þetta eftir allt saman bara um efnahagslegan stöðugleika og velferð þeirra?


Ræðumaður: Ásthildur Lóa Þórsdóttir

Virðulegi forseti. Tilgangur þessa frumvarps er einfaldlega sá að gefa öryrkjum færi á að koma sér úr vítahring örorku eigi þeir þess nokkurn kost. Hluti þeirra sem eru á örorku almannatrygginga er öryrkjar vegna veikinda sem svipta þá allri starfsgetu á einhverjum tíma í lífinu en sumir þeirra eru svo heppnir að finna starfsorku sína aukast með tíð og tíma, hvort sem það er vegna hvíldar eða læknismeðferðar. Það hvort þeir búi yfir nægri starfsgetu til að fara aftur af fullum krafti á vinnumarkað kemur hins vegar ekki í ljós fyrr en á það reynir og þeir hafa þegar hafið störf, og nákvæmlega þar stendur hnífurinn í kúnni. Þarna lendir öryrkinn í klemmu sem oft er kölluð upp á ensku, með leyfi forseta, „Catch 22“. Hann veit ekki hvort hann hefur heilsu til að vera á vinnumarkaði nema með því að fara á vinnumarkaðinn og prófa að vera á vinnumarkaði. En til þess að gera það þarf hann að hætta að vera öryrki og missa örorkubæturnar. Það væri kannski ekki svo slæmt ef hann kæmist þá strax á örorkubætur aftur ef í ljós kæmi að hann réði ekki við að vera á vinnumarkaði. En svo er aldeilis ekki. Öryrkinn stendur þá frammi fyrir því að þurfa að sækja aftur um örorkubætur. Það ferli tekur a.m.k. þrjá mánuði og þann tíma er öryrkinn þá launalaus.

Allt þetta gerir það að verkum að margir öryrkjar, sem líður eins og þeir hafi nógan kraft til að ráða sig til vinnu á ný, þora ekki að taka skrefið því að ef þeim mistekst og ef þeir hafa ofmetið getu sína þá verða þeir tekjulausir svo mánuðum skiptir á meðan endurmat á örorku þeirra fer fram. Það að gefa öryrkjum tveggja ára svigrúm til að prófa getu sína og sjá hvort þeir ráði við að snúa aftur á vinnumarkaðinn hlýtur að vera allra hagur.

Ég hef aldrei verið á örorku en sumarið 2019 var ég skikkuð í veikindaleyfi vegna einhvers konar örmögnunar eða kulnunar sem var afleiðing margra ára ógnar og árása fjármálafyrirtækja og opinberra aðila á heimili mitt og öryggi. Þó að ég stæði enn upprétt og stundaði mína vinnu var ég algerlega búin á því og það sá læknirinn og skikkaði mig í frí. Þó að viðkomandi trúnaðarlæknir hefði efasemdir um að tveggja mánaða leyfi væri nóg taldi ég mig alls ekki þurfa meiri tíma. Ég ætlaði að verða fullfrísk eftir smá hvíld og myndi að sjálfsögðu hefja störf við upphaf næsta skólaárs. Það stóðst. Ég var sko eiturhress og ekkert að mér þegar ég hóf störf við upphaf skólaársins 2019. Allt gekk eins og í sögu og ekkert kom upp á sem olli neinu álagi eða vandræðum, en eftir tvær vikur í kennslu vaknaði ég á mánudagsmorgni og komst ekki fram úr rúminu. Bensínið sem ég var búin að safna á tankinn í gegnum tveggja mánaða veikindaleyfi var einfaldlega uppurið. Í framhaldi af því var sett í veikindaleyfi sem stóð á endanum í heilt ár.

Með þessari sögu er ég ekki að bera mína kulnun saman við það að lenda í örorku. Ég er að segja hana til að benda á tvennt. Í fyrsta lagi hversu auðvelt er að ofmeta getu sína þegar maður vill ekkert frekar en að ná heilsu og snúa aftur til vinnu. Í mínu tilfelli var ég svolítið eins og bifreið; ég var með bensín á tanknum og gekk vel á meðan það entist, en ég áttaði mig ekki á hversu hratt myndi ganga á bensínið þegar á reyndi.

Í öðru lagi var verulega erfitt að snúa aftur til vinnu eftir eins árs leyfi. Efasemdir um að ég réði við þetta sóttu á mig og þó að ég ynni á góðum vinnustað með frábærum samstarfsfélögum kveið ég því að horfast í augu við samstarfsfólk mitt eftir þennan aumingjaskap. Það er skemmst frá því að segja að sá kvíði reyndist ástæðulaus en hann var engu að síður til staðar. Ég var ein af þeim heppnu. Ég átti góðan vinnustað til að snúa til baka á og ég náði mér aftur. Hvorugt á við um alla. Hafi þetta verið mín reynsla eftir ekki stærra áfall, lengri tíma eða meiri veikindi en þau sem ég hef lýst hér að framan þá hljóta þessi skref til baka inn á vinnumarkaðinn að vera þeim mun erfiðari fyrir þá sem hafa gengið í gegnum erfiðari veikindi gegnum lengri tíma en þetta eina ár mitt frá vinnu. Fyrir utan líkamlega getu hljóta ýmiss konar sálrænar efasemdir líka að herja á þá öryrkja sem langar að snúa aftur á vinnumarkaðinn. Við þurfum því að veita öryrkjum svigrúm til að taka þessi skref á sínum hraða án þess að yfir þeim vofi ógn um margra mánaða tekjumissi hafi þeir misreiknað getu sína til starfa.

Á þessu frumvarpi tapar enginn, þvert á móti. Á þessu frumvarpi græða allir. Byrjum á ríkinu. Ríkið greiðir viðkomandi örorkubætur hvort sem hann er í vinnu eða ekki. Öryrkjar eru nú ekki ofsælir af kjörum sínum og jú, í þessi tvö ár myndi öryrkinn bæði fá örorkubætur og laun upp að þaki því sem skilgreint er í frumvarpinu. Kjarni málsins er samt sá að í því felst ekkert tap fyrir ríkið því ríkið væri hvort eð er að greiða öryrkjanum þessar bætur. Hins vegar er sá möguleiki fyrir hendi að að tveimur árum liðnum þurfi öryrkinn ekki lengur örorkubætur heldur sé orðinn fullgildur starfskraftur á vinnumarkaði. Það má því líta á þessar tveggja ára greiðslur ofan á laun öryrkjans, eins og skilgreint er í frumvarpinu, sem fjárfestingu til framtíðar því nái öryrkinn að festa sig í sessi á vinnumarkaði verður samfélagið ríkara sem um nemur vinnuframlagi hans. Þetta fyrirkomulag var reynt í Svíþjóð og þar voru það 32% öryrkja sem nýttu sér þetta tækifæri, þeir festu sig í sessi á vinnumarkaði og voru ekki lengur skilgreindir sem öryrkjar. Fyrir öryrkjann skiptir öllu máli að hann fái tækifæri til að prófa getu sína. Sé þetta kerfi ekki fyrir hendi er mjög ólíklegt að hann prófi þetta nokkurn tímann og verði því öryrki allt sitt líf, í stað þess að vera kannski einn af þessum 32% sem ná fullri heilsu á ný.

Það er því til mikils að vinna, bæði fyrir ríkisvaldið en ekki síður og í raun enn þá frekar fyrir þá einstaklinga sem hafa lent í örorku og þurfa bara tækifæri til að hugsanlega vinna sig út úr henni til framtíðar.

Ég treysti því að hv. velferðarnefnd taki þetta frumvarp til alvarlegrar íhugunar og veiti því framgöngu, þó að það sé lagt fram af stjórnarandstöðuflokki. Hér eru stærri hagsmunir undir en svo að flokkapólitík megi ráða för.


Ræðumaður: Eyjólfur Ármannsson

Virðulegi forseti. Ég þakka hæstv. forsætisráðherra fyrir framsöguna og svör við andsvörum mínum hér áðan. Þetta samstarf við fjármálafyrirtækin er vissulega mjög mikilvægt en það er mjög mikilvægt að Seðlabankinn setji reglur um það að ef það kemur smágreiðslumiðlunarfyrirtæki sé tryggt að fjármálafyrirtækin komi ekki í veg fyrir það að kúnnarnir, viðskiptamennirnir, geti gefið samþykki til þessara fyrirtækja sem eru ekki hluti af bankakerfinu, að tæknifyrirtæki sem ætla að fara í smágreiðslumiðlun lendi ekki á þröskuldi í samskiptum þeirra við bankana. Þar stendur hnífurinn í kúnni, tel ég, varðandi greiðsluþjónustutilskipunina PSD2. Það er gríðarlega mikilvægt að bankinn geti ekki hamlað því að viðskiptamaðurinn velji þá smágreiðslumiðlun sem hann vill, sem hann kýs. Það er aðalatriðið. Ég vara við því að samstarf ríkisins við bankana verði þannig að þetta verði allt í höndum bankanna og ef þeir ráði þessu ekki geti þeir sett upp tæknilegar hindranir fyrir önnur fyrirtæki að koma inn á þennan markað sem lýtur að smágreiðslumiðlun. Það eru gríðarleg tækifæri þegar mörg fyrirtæki eru í samkeppni um smá greiðslumiðlun og það er mikill peningur þar. Þessir fjármunir sem eru að fara út úr landi þegar 90% af öllum smágreiðslum á sölustað eða hjá þjónustuveitenda fara um greiðslukortainnviði alþjóðlegra kortasamsteypa, það er eflaust talað um það hérna í greinargerðinni, þetta eru örugglega tugir milljarða. Það er alltaf tekinn pínulítill peningur í hverri kortafærslu. Ég veit að samningarnir á Íslandi voru þannig upphaflega að kreditkortin voru hagstæðari fyrir kúnnann heldur en debetkort. Við notum meira greiðslukort heldur en debetkort sem er svolítið óhagkvæmt af því að greiðslukortin eru í eðli sínu lánastarfsemi á meðan debetkort eru beint tengd við bankareikning viðskiptamannsins.

Ég tel mjög mikilvægt það sem kemur fram í 2. gr., að í reglunum sé heimilt að mæla fyrir um nauðsynlegar ráðstafanir eins og fyrirkomulag innviða innlendrar greiðslumiðlunar og aðgang að slíkum innviðum. Þetta er raunverulega það sem ég er að tala um, aðganginn að þessum innviðum. Svo er náttúrlega gjald fyrir afnot af innviðunum og mörk á gjaldtöku af hálfu greiðsluþjónustuveitandans. En það er líka þannig að þeir sem eiga þessa teina og þeir sem nota þá — segjum að það væri lest til Keflavíkur og það væri ókeypis að taka lestina, en tekjurnar væru af auglýsingunum og þjónustutilboðunum sem þú fengir á leiðinni. Þar eru gríðarleg tækifæri, t.d. fyrir verslanir sem fengju jafnvel upplýsingar um það, ef viðskiptamaðurinn myndi gefa samþykki fyrir því, fyrir hversu mikið hann keypti í mánuði, t.d. í Bónus, og þá gæti hann fengið afslátt til að tryggja að hann færi áfram í Bónus og svo fengi hann ákveðin tilboð og annað slíkt. Maður þekkir það yfirleitt í öðrum löndum, verslanir gefa t.d. afslátt á ákveðnum vörum, t.d. 50% afslátt af bleium og þá fer barnafólkið í þá verslun og kaupir í matinn í leiðinni að sjálfsögðu. Þessi tilboð eru tengd þessu líka, upplýsingunum sem þarna eru veittar. Verðmætið í upplýsingunum sem bankarnir hafa er náttúrlega notkun viðskiptamannsins, í hvað hann er að eyða. Ef verslunin sem kúnninn er að versla við fengi þessar upplýsingar þá er það gríðarlegt viðskiptatækifæri fyrir hana. Og eins og við öll vitum sennilega þá var fyrir 100 árum olía verðmætasta auðlindin sem til var. Nú eru það upplýsingar, persónuupplýsingar. Við finnum það á hverjum degi þegar við notum Google eða Facebook, fyrirtækin eru að nota þær upplýsingar hjá okkur til að selja auglýsingar, meira að segja er seld staðsetning okkar. Það er það sem er hér undir að vissu leyti.

Mér finnst svolítið að af orðum hæstv. forsætisráðherra mega ráða að við séum ekki enn þá komin alveg að því varðandi eignarhaldið, mér sýnist þetta vera smá millileikur hvað það varðar. Þetta lýtur að þjóðaröryggi og við höfum reynsluna frá hruninu. Þá munaði litlu að þessar alþjóðlegu kortasamsteypur myndu loka á okkur, en sem betur fer tókst það ekki. Mér skilst að það hafi verið með símtölum, gott ef það er ekki fjallað um það í þessari frægu bankahrunsskýrslu. En það er gríðarlega mikilvægt að við höfum okkar eigin innviði þar sem smágreiðslur geta átt sér stað. Ég þekki t.d. DK-kortin í Danmörku, þeir hafa sína eigin innviði, og Norðmenn og Svíar hafa líka sína eigin innviði. Þetta eru kort sem þú getur ekki notað erlendis, DK-kortin getur þú ekki notað erlendis, bara innan lands. Þá verður peningurinn af notkun á þessum kortum eftir innan lands, hann fer ekki til Visa eða Mastercard.

Ég vona að þetta samstarf og þetta samtal eigi sér stað á breiðum grundvelli þar sem verði opnað fyrir samkeppni og að þau fyrirtæki sem hafi áhuga hafi góðan aðgang að þessum markaði.

Það má eiginlega segja að PSD2-tilskipunin hafi komið svolítið eftir efnahagshrunið. Það átti að auka samkeppni á þessum markaði og bankarnir í heiminum voru fyrst eftir hrun allir að fara á taugum yfir því að verða næsta Kodak. Af hverju erum við með banka? Jú, þetta eru eins konar pípulagnir samfélagsins varðandi greiðslur. Núna eru Bandaríkjamenn komnir með svokallaða lánaklúbba, voru á tímabili og eru enn, fólk setur sparifé sitt í lánaklúbb og svo er verið að lána til að ávaxta fé sitt þar. Við getum talið áfram Blockchain og Bitcoin og það allt, það er þetta sem er undir. Tæknin hefur verið að ógna þessu hefðbundna bankakerfi, „network“-ið er að taka yfir, það er ekki „híerarkía“. Við þurfum að fara til lögbókanda til að fá að stimpla kaupsamninga og við förum til bifreiðaskráningar til að skrá eignaskipti. Með þessu þurfum við þess ekki lengur og það er það sama með greiðslumiðlun, við þurfum ekki að fara í gegnum bankana. Það eina sem er eftir er aðgangur viðskiptamannsins, bankareikningseigandans. Ég get gefið samþykki mitt fyrir því að greiðslumiðlunin fái aðgang að bankareikningi mínum en ég ætla að nota aðrar pípulagnir en bankinn býður upp á. Þetta er þessi samkeppni um pípulagnir og hver veitir þá þjónustu til þess að peningarnir streymi út af reikningnum mínum.

Ég tel að þetta sé mjög mikilvægt mál hér á ferðinni. Ég tel mikilvægt að við hlúum að tækninýjungum og þeim sprotafyrirtækjum sem eru jafnvel að koma inn á þennan markað. Ég veit um eitt a.m.k. Þá er spurningin líka: Hvernig taka bankarnir á móti svona fyrirtækjum? Ætla þeir að gera þeim erfitt fyrir hvað það varðar að tryggja samþykki viðskiptamanna fyrir því að fyrirtækin fái aðgang að bankareikningi þeirra? Um það snýst PSD2, greiðsluþjónustutilskipunin.

Þetta mál fer reyndar ekki til nefndar sem ég sit í en þetta er gríðarlega áhugavert mál og verður spennandi að sjá hvert framhaldið verður og ég efast ekki um að hæstv. forsætisráðherra komi með annað frumvarp, þetta varðar rekstraröryggi, um eignarhaldið. Það er mjög áhugavert. Það verður spennandi að sjá þessar reglur sem hér er verið að gefa Seðlabankanum, eins og hér segir í 2. gr.:

„Seðlabankanum er heimilt í þágu aukins viðnámsþróttar, öryggis og virkni greiðslumiðlunar og að fengnu samþykki fjármálastöðugleikanefndar að setja reglur um rekstraröryggi greiðslumiðlunar.“

Þar er m.a. fjallað um þennan aðgang, gjald og afnot af innviðunum o.s.frv. Ég vil reyndar ítreka það sem ég sé í 2. gr., þar er talað um eignarhald líka. Það virðist vera spurning, mér skildist það áðan, hvort ríkið ætli að eiga svona smágreiðslumiðlun eða ekki. Það virðist ekki vera alveg ákveðið. En ríkið þarf ekki að eiga hana. Það getur tryggt öryggi með öðrum hætti, með reglusetningu eins og hér er verið að gera, reglusetningu og í samstarfi við eigendurna. Þó svo að ríkið reki millibankagreiðslukerfi þá þarf það ekki að eiga smágreiðslumiðlunarkerfi. Það er af því að einstaklingar geta séð um það og fyrirtæki.

Ég ætla ekki hafa þetta lengra en það verður spennandi að sjá hvernig þetta mál afgreiðist í nefnd.


Ræðumaður: Eyjólfur Ármannsson

Virðulegi forseti. Ég þakka hæstv. forsætisráðherra fyrir svarið. Hérna er um mjög mikilvægt atriði að ræða. Vissulega þekkjum við söguna úr hruninu, þetta rétt slapp, alþjóðlegu kortafyrirtækin heimiluðu áfram greiðslumiðlun. Það er vissulega öryggisatriði og þjóðaröryggismál að þessir innviðir, þessir teinar séu í lagi. Eins og ég skil þessi mál þá er það þannig að ef bankarnir búa til þessa teina þá gæti komið einokun. Þessar greiðsluþjónustumiðlarnir geta búið til þessa teina, það eru þær sem heimila þetta. Einstaklingurinn gefur greiðsluþjónustunni aðgang að sínum bankareikningi. Hann fer út í búð og notar hana. Á þessum teinum er hægt að bjóða alls konar þjónustu þannig að kúnninn verður eiginlega varan, eins og með Google og Facebook, við erum varan. Þarna er hægt að bjóða ýmis konar þjónustu og þar eru tekjumöguleikar fyrir fyrirtækin. En ef bankarnir eiga þessa teina þá er eiginlega ekki verið að breyta neinu á íslenskum fjármálamarkaði. Við erum enn þá í þessu samkeppnisleysi með þessa þrjá banka sem öllu ráða hér. En það er svo mikilvægt að geta gefið möguleika fyrir sprotafyrirtæki, lítil fyrirtæki sem koma með öpp, koma með greiðslumiðlunarþjónustu, að þau fái að njóta sín. Þetta er gríðarlegt samkeppnisatriði líka að reglurnar stuðli að samkeppni, stuðli að lágum þröskuldi inn á markaðinn og að Seðlabankinn tryggi öryggið. Hann getur gert það með afriti af þessum teinum alltaf. Þannig að eignarhaldið þarf ekkert að vera ríkisins og á ekki að vera ríkisins en það þarf að tryggja  greiðsluöryggið þannig að ef eitthvað gerist þá sé Seðlabankinn til staðar alltaf. Þessar reglur um rekstraröryggi eru því gríðarlega mikilvægar. En það sem ég hjó í hérna í greinargerðinni á bls. 31, ég ítreka það, er að þar er átt við eignarhald, þar sem talað er um hvers efnis þessar reglur geta verið, að með fyrirkomulagi innviða innlendrar greiðslumiðlunar sé t.d. átt við eignarhald. Ætlar ríkið að fara að skipta sér af eignarhaldi á þessum teinum, á þessari smágreiðslumiðlun og þessum mikilvægu innviðum? Er það ríkisins að ákveða það?


Ræðumaður: Eyjólfur Ármannsson

Virðulegi forseti. Hér er um mikilvægt mál að ræða. Þó svo að lagagreinar frumvarpsins séu stuttar þá er efni greinargerðarinnar langt og það sýnir mikilvægi málsins. Eins og kemur fram í greinargerðinni fara yfir 90% af öllum smágreiðslum á sölustað eða hjá þjónustuveitenda fram í gegnum greiðslukortainnviði alþjóðlegra kortasamsteypa. Vissulega rekur Seðlabankinn millibankagreiðslukerfi. En mig langar að spyrja hæstv. forsætisráðherra um smágreiðslumiðlunina sem eru þær greiðslur þegar við förum út í búð og greiðum og fara 90% í gegnum hin alþjóðlegu fyrirtæki Visa og Mastercard, þau voru nú fleiri hérna áður, Diners Club og hvað þau hétu. Það segir í greinargerðinni, þar sem nánar er fjallað um 2. gr., með leyfi forseta:

„Í ákvæðinu er nánar útlistað hvers efnis þessar reglur bankans geti verið. Með fyrirkomulagi innviða innlendrar greiðslumiðlunar er t.d. átt við eignarhald, rekstur og tegund innviða vegna greiðslumiðlunar.“

Varðandi þetta atriði, eignarhaldið, þá er spurning mín þessi: Liggur eitthvað í kortunum um það að Seðlabankinn eigi og reki smágreiðslumiðlun? Og ef svo er, mun það ekki stangast á við það sem var raunverulegur tilgangur greiðsluþjónustutilskipunar Evrópusambandsins, PSD2 svokallaða eða „Payment Services Directive“ númer 2, að þetta ætti að vera í höndum einkaaðila. Evrópusambandið ætlaði að gefa einkaaðilum í raun lausan tauminn á grundvelli tækninýjunga, að þeir myndu búa til þessa járnbrautarteina sem smágreiðslumiðlunin er þar sem einstaklingar gefa samþykki fyrir því að greiðsluþjónustur geti tengst bankareikningum bankanna. Það eigi að vera samkeppni þar. Ætlar ríkið að fara í smágreiðslumiðlun? Er það ekki hlutverk einkaaðila og þá tæknifyrirtækja?


Ræðumaður: Eyjólfur Ármannsson

Virðulegur forseti. Ég þakka hv. þingmanni seinna andsvarið og biðst afsökunar á því ef ég hef ekki verið nógu skýr hvað þetta varðar, gott að fá tækifæri til að útskýra það frekar. Við höfum rætt það líka að það að fara í þá aðgerð að auka framboðið mun auka verðbólgu líka. Ef það á að fara að setja svakalega peninga í það að auka framboð á húsnæði og byggja þá eykur það þenslu. Sennilega er besta leiðin að kaupa húsnæði að utan. Þá er ekki verið að byggja heldur flytja heil hús til landsins sem eru sett saman hér. Það hefur minni þensluáhrif. Við höfum fyrirmynd frá Heimaey, úr Vestmannaeyjagosinu, viðlagasjóðshúsin. Þau eru sennilega minna þensluhvetjandi hvað uppbygginu varðar.

Mig langar að nota tækifærið og nefna lagaheimildina sem Bríet byggir á. Vissulega á að breyta samþykktum en ég tel það engan veginn nægjanlegt. Samþykktirnar lúta eiginlega bara að innra starfi og heimildum Bríetar sem félagið sjálft gefur sér, en sá grundvöllur sem Bríet byggir á er lagagrundvöllurinn. Þar hefði átt að gera lagabreytingu, þá helst með bráðabirgðaákvæði, svo það væri alveg skýrt að Bríet hefði klára heimild til að starfa á öllu landinu en ekki bara á svæðum þar sem markaðsbrestur er. Núna er Bríet farin að starfa á öllu landinu þó svo að lagaheimildin lúti að svæðum þar sem markaðsbrestur er, þannig að það er misræmi þar á milli. Kannski, ef einhver verktaki verður óánægður, seljandi íbúðar, verður óánægður þá getur hann farið í dómsmál og haft það sem málsástæðu. Þá fengjum við umfjöllun dómstóla hvað þetta varðar og þá gætu skilaboð dómsins verið þau til okkar og ráðherra að þetta hafi ekki verið samkvæmt lögum. Ég get ekki séð að rökin standi til annars en að svo sé.

En ég vil ítreka það að ég styð þetta frumvarp, að Alþingi veiti fjárheimildir sem frumvarpið leggur til. Það er afar mikilvægt að við sem þjóð stöndum saman og veitum Grindvíkingum allan þann stuðning sem þeir þurfa á þessum erfiðu tímum.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið og að gefa mér tækifæri til að skýra þetta frekar. Eins og ég skil þetta, vegna þess að allir íbúar frá Grindavík hafa flutt þaðan, þá hefur skapast þörf fyrir 1.200 íbúðir í landinu fyrir Grindvíkinga. Íslenska ríkið, og Alþingi, er búið að kaupa tvisvar sinnum, 80 og svo 120, alls 200 íbúðir. Þessar 1.000, það húsnæði hafa Grindvíkingar sjálfir útvegað sér, farið á leigumarkað og annað slíkt, kannski átt íbúð fyrir og alls konar svoleiðis, bara bjargað sér sjálfir. En svo hefur ríkisvaldið greint það þannig að við þurfum að grípa inn í og hjálpa varðandi 200 íbúðir. Ég veit það ekki. Það gæti verið að við þyrftum að fara aftur og kaupa fleiri. Það kemur bara í ljós, ég veit það ekki. Þá kemur það mál bara aftur inn til okkar í þriðja sinn, að kaupa fleiri íbúðir. Ég var ekki að segja að íslenska ríkið ætti að kaupa 1.200 íbúðir heldur að heildarþörfin væri sú. Það var samhengi við það að ekki einungis kaup Bríetar gætu leitt til þess að leigu- og íbúðaverð hækkaði í landinu heldur líka heildarþörfin. Ekki 200 íbúðarkaupin heldur 1.200 íbúðarkaupin, líka kaup einstaklinganna og að þeir eru að koma inn á markaðinn. Það veldur verðbólguþrýstingi, er raunverulega sex sinnum meiri, í staðinn fyrir 200 er það 1.200, íbúðaþörfin í heild. Ég bara veit ekki hvort íslenska ríkið þarf að grípa inn í og kaupa fleiri, þetta gæti leitt til þess, ég veit það ekki, það fer eftir því hver staða íbúanna er. Við erum með þjónustumiðstöð og greiningu hvað þetta varðar.

Varðandi verðbólguna þá er ljóst að undirliggjandi verðbólga er byrjuð að lækka og það er mjög vel. En maður veit ekki hver áhrifin verða t.d. vegna flutninga frá Asíu á vörum. Það getur vel verið að þær muni hækka vegna flutningskostnaðar. Og svo er spurningin um áhrifin af þessari íbúðaþörf. Það er mjög vel að nefndin hefur kallað eftir því að gerð verði greining á áhrifum þess að eftirspurn eftir húsnæði eykst óhjákvæmilega.


Ræðumaður: Eyjólfur Ármannsson

Virðulegur forseti. Ég styð þetta frumvarp og að Alþingi veiti þær fjárheimildir sem lagðar eru til með frumvarpinu. Það er afar mikilvægt að við sem þjóð stöndum saman og veitum Grindvíkingum allan þann stuðning sem þeir þurfa á að halda á þessum erfiðu tímum. Ég set þó fyrirvara við ákveðin atriði við afgreiðslu þessa máls. Ég tel að betur þurfi að skoða lagalegan grundvöll leigufélagsins Bríetar. Það kann að vera tilefni til að breyta þeirri lagaheimild sem í dag fjallar um heimild Húsnæðis- og mannvirkjastofnunar til að reka leigufélag og í hvaða tilgangi. Öll erum við sammála um mikilvægi þess að útvega Grindvíkingum húsnæði en það þýðir ekki að við ættum að skauta fram hjá formsatriðunum. Formsatriði eru mikilvæg. Formsatriði eru sérstaklega mikilvæg hvað varðar fjármál ríkisins og þau skapa aga í allri stjórnsýslu og í fjármálum ríkisins. Þau geta lotið að hæfi og öðru slíku við gerð kaupa t.d. og líka því að við getum staðið sterk að vígi kæmi til deilna fyrir dómstólum.

Það er lítið mál að gera lagabreytingar sem veita hinu opinbera heimild til að reka leiguhúsnæði, mjög lítið mál, sem viðbragð við þeim atburðum sem hafa átt sér stað í Grindavík. Við þekkjum það öll að þingið standi saman sem eitt í þessari baráttu og myndi leggja áherslu á að klára slíkt frumvarp án tilhæfulausra tafa.

Í lögum um húsnæðismál, 4. gr., um Húsnæðis- og mannvirkjastofnun segir, með leyfi forseta:

„Helstu verkefni Húsnæðis- og mannvirkjastofnunar samkvæmt lögum þessum eru:

[…]

5. Að eiga og reka leiguhúsnæði á svæðum þar sem skortur er á leiguhúsnæði og bygging íbúða hefur verið í lágmarki eða sérstök vandkvæði eru á að fá fjármögnun á almennum markaði.“

Það er sú lagaheimild sem leigufélagið Bríet starfar samkvæmt. Það hefði verið lítið mál að breyta þessari lagaheimild og ég tel reyndar að við hefðum ekki átt að breyta henni, við hefðum átt að koma með ákvæði til bráðabirgða, sérstaklega hvað varðar Grindavík og þær aðgerðir sem við erum að fara nú í, ákvæði til bráðabirgða til að vera á sterkum lagagrundvelli í þeirri aðstoð sem hér er verið að veita fjármagn til.

Annað atriði sem ég geri athugasemdir við og ég tel mikilvægt að skoða, og ég fjallaði um það aðeins í andsvörum við hv. formann fjárlaganefndar, Stefán Vagn Stefánsson, hér rétt áðan, er varðandi aðgerðir sem þarf að fara í til að sporna gegn verðbólgu. Í ræðu hv. þingmanns og í greinargerð þá kemur fram að kaup Bríetar ásamt samdrætti í fjölda nýbygginga milli ára geti leitt til þess að leigu- og húsnæðisverð í landinu hækki verulega á næstu mánuðum.

Vissulega er búið að kalla eftir greiningu hvað þetta varðar og mikilvægt að hún komi sem allra fyrst en það eru ekki bara kaup Bríetar á 120 íbúðum núna og 80 í desember sem leiða til hækkunar á íbúðaverði og leiguverði á næstu mánuðum. Það er líka sú þörf sem skapast á markaðnum við það að Grindvíkingar þurfa að leita sér húsnæðis. Það hefur verið sagt frá því og liggur fyrir að það er þörf fyrir 1.200 íbúðir. Ríkið ætlar bara að kaupa 200 íbúðir þannig að það eru einstaklingar sem þurfa að útvega sér 1.000 íbúðir sjálfstætt. Þessi aukna þörf leiðir líka til aukinnar eftirspurnar á húsnæðismarkaði og í ljósi þess að íbúðabygging fylgir ekki þörf er mikilvægt að stuðlað verði að aukinni uppbyggingu sem fylgir aukinni eftirspurn vegna kaupa á húsnæði fyrir Grindvíkinga. Það er grundvallaratriði að við förum í aðgerðir, sérstaklega til að sporna gegn verðbólgu og þeirri þenslu sem þetta leiðir til og það kemur fram í greinargerðinni, með leyfi forseta, að:

„Með áætlaðri innkomu um 3.000 nýrra íbúða á markaði í ár býst HMS því við að uppbygging nýrra íbúða muni einungis uppfylla tæplega 60 prósent íbúðaþarfar ársins.“

60%. Við erum einungis að mæta 60% íbúðaþarfarinnar. Hvað þýðir þetta? Jú, þetta þýðir að það er framboðsskortur á húsnæði. Og hvað þýðir framboðsskortur? Jú, hann þýðir að húsnæðisverð í landinu mun hækka. Hvað þýðir það? Aukna verðbólgu. Við erum með stýrivexti sem eru 9,25% og við erum með viðfangsefni sem leiða til hækkandi verðbólgu og aukinnar eftirspurnar. Vissulega er það líka erfiðleikum bundið hér að fara að byggja húsnæði sem getur valdið þenslu og valdið verðbólgu og líklega er best að flytja inn húsnæði. Það myndi sennilega valda minnstri þenslu en þetta þarf að gera samt sem áður. Þörfin er til staðar og við þurfum að sjá til þess að verðbólga sé ekki.

Það er gríðarlega mikilvægt að við förum einhvern tíma í þessu ferli núna að beita ríkisfjármálunum gegn verðbólgunni. Fjárlög þessa árs gefa vísbendingu um að það sé ekki verið að beita ríkisfjármálunum í baráttunni gegn verðbólgunni. Þau eru algerlega hlutlaus hvað það varðar og það er einungis Seðlabankinn sem er í þeirri baráttu með hina, hvað eigum við að segja, gersamlega gölnu vexti, 9,25%. Verðbólgan er núna 6,7% og hún gæti jafnvel farið að hækka aftur, m.a. vegna ástandsins í Grindavík og ekki síður vegna ástandsins á Rauðahafi þar sem flutningsleiðir fara nú suður fyrir Afríku og verð á gámum hefur farið úr 780 dollurum eða evrum á gám upp í 3.100. Þetta mun leiða til hærra verðlags líka þannig að við erum kannski ekki að losna úr verðbólgunni enn þá þó að það séu vísbendingar til þess.

Þriðja atriðið sem ég vil nefna í ræðu minni er að þær aðgerðir sem við fjöllum um í dag eru aðeins hluti af þeim mörgu aðgerðum sem grípa þarf til vegna jarðhræringanna á Reykjanesskaga. Okkar færustu sérfræðingar bentu strax á það árið 2020 að Reykjanesskaginn væri að vakna til lífsins eftir þúsund ára svefn og að fram undan kynnu að vera miklar jarðhræringar og eldsumbrot. Það má segja að atburðir hafi farið stigvaxandi ár frá ári, allt frá fyrstu jarðskjálftahrinunni árið 2020 og eldgosi við Fagradalsfjall 2021. Þetta hefur verið stigvaxandi allan þennan tíma. Ég tel að við hefðum þurft að undirbúa okkur mun betur í ljósi þessa langa aðdraganda. Við hefðum strax átt að undirbúa viðbrögð vegna hugsanlegra skemmda á Svartsengisvirkjun og kortleggja aðgerðir sem grípa mætti til ef rýma þyrfti byggð í Grindavík.

Grindavík er rétt fyrir sunnan Bláa lónið, rétt sunnan við Svartsengi, og maður sér hraunbreiðuna hreinlega sem er fyrir norðan og þegar var vitað að það væru að hefjast eldsumbrot á þessu svæði þá var augljóst mál að Grindavík væri í hættu. Það er óásættanlegt að fólk hafi þurft að gista í tjöldum og leigja sér hótelherbergi vegna ástandsins. Þarna áttu stjórnvöld að grípa inn í betur og grípa inn fyrr.

HeimildinniÍ gær birtist frétt í . Þar var viðtal við fjölskyldu sem hefur þurft að flytja búferlum sjö sinnum frá því að Grindavík var rýmd, sjö sinnum, og mun að öllum líkindum þurfa að flytja aftur innan skamms, þá í áttunda skipti. Það er óásættanlegt að ekki hafi verið lögð meiri áhersla á uppbyggingu íbúða á síðustu árum og íbúðaþörf hafi þvert á móti vaxið. Þar spila saman margir orsakavaldar, eins og ég kom inn á hér áðan, en þarna vantar sannarlega drifkraftinn frá stjórnvöldum og ég brýni ríkisstjórnina og stjórnarmeirihlutann til að taka á þessu máli núna af fullum krafti. Það er algerlega nauðsynlegt. Við vissum það strax árið 2021 að það kynni að gjósa nálægt byggð. Við áttum að vera betur undirbúin. Við höfum vitað það frá nóvember að Grindvíkingar þyrftu lausn á sínum húsnæðisvanda, bæði til skemmri og lengri tíma. Það er óásættanlegt hve margir bíða enn lausnar sinna mála. Ég tel að við höfum að vissu leyti staðið okkur vel en það verður að undirbyggja þetta betur núna og gera áætlanir lengra fram í tímann hvað þetta varðar.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir svarið. Eins og kom fram í ræðu hv. þingmanns hér áðan og í greinargerð þá er talað um að kaup Bríetar ásamt samdrætti í fjölda nýbygginga milli ára geti leitt til þess að leiguverð og íbúðaverð hækki verulega á næstu mánuðum. En það eru ekki bara þessi kaup Bríetar, við erum að tala um kaup á 120 íbúðum. Í desember voru keyptar 80 íbúðir þannig að samanlagt hefur Bríet keypt 200 íbúðir. En hver er þörfin? Þörfin er 1.200 íbúðir. Eldsumbrotin og jarðskjálftarnir í Grindavík hafa leitt til þess að  þörf er fyrir 1.200 íbúðir. Þessi verðhækkun er ekki bara af kaupum á þessum 120 íbúðum núna og 80 í desember heldur líka af þeim 1.000 íbúðum sem einstaklingar hafa útvegað sér sjálfir. Það er því gríðarleg eftirspurn eftir húsnæði, og svo getum við talað um fólksfjölgun og annað slíkt.

Það sem ég hefði viljað sjá í þessari greinargerð er það hvaða aðgerðir ríkisvaldið fer í til að stemma stigu við þessari hækkun og þá að taka sérstaklega fyrir þessa auknu þörf upp á 1.200 íbúðir. Það er atriði sem ég hefði gjarnan viljað sjá hér hvað þetta varðar. Þetta mun nefnilega leiða til aukinnar verðbólgu. Það var vaxtaákvörðunardagur í gær og við erum enn föst í 9,25% vöxtum. Það breytir því ekki að við erum heils hugar sammála þessum kaupum en það verður að fara í mótvægisaðgerðir til að stemma stigu við þessari hækkun. Og ég tel að það þurfi að gera enn betur út af þessum jarðhræringum í Grindavík. Það er farið vel yfir það í greinargerðinni, eins og kemur fram þar, að með áætlaðri innkomu 3.000 nýrra íbúða á markað í ár búist Húsnæðis- og mannvirkjastofnun við því að uppbygging nýrra íbúða muni einungis uppfylla tæplega 60% íbúðaþarfar ársins. Við erum hér að tala um 40% skort.


Ræðumaður: Eyjólfur Ármannsson

Virðulegi forseti. Ég vil taka undir þá umræðu sem átti sér stað í andsvörum frá hv. þm. Loga Einarssyni. Þetta lýtur ekki einungis að samþykktum, þ.e. að búið sé að breyta samþykktum Bríetar áður en þetta kemur til umræðu í þessum þingsal. Þetta lýtur ekki einungis að samþykktunum heldur líka að breytingu á lagaheimild Húsnæðis- og mannvirkjastofnunar, þeirri lagaheimild sem Bríet byggir á, þar sem kveðið er á um að Bríet megi einungis starfa á ákveðnum svæðum þar sem markaðsbrestur er. Nú er svo komið að Bríet starfar á öllu landinu, ekki á ákveðnum svæðum lengur eins og segir í lögunum. Og ég mun fjalla nánar um þetta í ræðu minni hér á eftir.

En mig langar að spyrja hv. þingmann um það sem kom fram í ræðu hans og er í greinargerð um það að kaup Bríetar ásamt samdrætti í fjölda nýbygginga á milli ára geti leitt til þess að leiguverð og húsnæðisverð hækki verulega á næstu mánuðum. Vissulega er gott að kalla eftir greiningu hvað það varðar. En það að leiguverð og húsnæðisverð hækki verulega á næstu mánuðum, hvað þýðir það? Jú, það þýðir að það verður framboðsskortur og það hefur lengi verið framboðsskortur í landinu, alveg ótrúlega lengi, án aðgerða ríkisvaldsins. Við höfum kallað eftir því í mínum flokki og stjórnarandstöðunni að framboðið verði aukið. Og hvað þýðir það? Hækkun húsnæðisverðs og þar af leiðandi hærri verðbólgu þar sem húsnæðisverð er enn í verðbólguvísitölunni, ekki einungis húsnæðisleiga.

Spurning mín til hv. þingmanns er þessi: Er ekki kominn tími á það núna að ríkisvaldið fari að beita sér af meiri krafti í mótvægisaðgerðum til að stemma stigu við þessari verulegu hækkun á leigu- og húsnæðisverði sem fyrirsjáanleg er á næstu mánuðum, eins og kom fram í ræðu hans. Hér er klassískt dæmi þess þar sem ríkisfjármálin eru að hafa áhrif á verðbólguna. Þú getur ekki bara aukið verðbólguna, þú getur líka dregið úr verðbólgunni með ríkisfjármálum og ákveðnum aðgerðum þar.


Ræðumaður: Eyjólfur Ármannsson

Virðulegi forseti. Árið 2014 tók dómsmálaráðuneytið ákvörðun um það að fækka lögregluembættum úr 14 í níu. Embættin eru nú og það eru hin gömlu átta kjördæmi og Vestmannaeyjar. Það var mikilvæg breyting. Þessi fækkun lögregluembætta átti að bæta þjónustuna og auka hagræði. Hún átti ekki að leiða til fækkunar lögreglumanna. Við eigum að líta á lögregluna í landinu sem þjónustu við íbúana og við eigum eiginlega að nota hugtakið löggæsluþjónusta í þessu samhengi. Við getum sagt að löggæsluþjónusta við íbúa höfuðborgarsvæðisins hafi verið skert stórkostlega síðastliðin 16 ár, þ.e. á árunum 2007–2023. Árið 2007 voru 339 lögreglumenn og 297 árið 2023. Ég vona að ég hafi þetta rétt eftir. Þessi skerðing er gríðarlega mikilvæg og það er mikilvægt að dómsmálaráðuneytið og við á Alþingi lögum þessa skekkju og þessa skerðingu. Lögreglan er sú ríkisstofnun sem ásamt almannavörnum á að tryggja innra öryggi landsins og innra öryggi íbúanna. Lögreglan er helsti viðbragðsaðili í landinu ásamt hjálparsveitunum, sem eru sjálfboðaliðasveitir, hvað þetta varðar. Þetta er mjög mikilvægt í landi jarðhræringa og eldsumbrota, ekki síst nú á tímum á Reykjanesi. Ég vil taka undir þá fyrirspurn sem hér var lögð fram fyrir ráðherra varðandi lögreglustöð í Dalabyggð. Í því sambandi verður að líta til næstu lögreglustöðva og fjarlægðar til þeirra, í Borgarnesi, Stykkishólmi og á Vestfjörðum. Það er gríðarlega mikilvægt að það komi stöð sem þjónustar það mikla landsvæði sem er í dölunum, eins og vísað var til í skýrslu ríkislögreglustjóra hvað það varðar.

Að lokum vil ég minnast á það að hæstv. dómsmálaráðherra geri gangskör í fangelsismálum svo að hægt sé að fullnusta refsidóma í landinu.


Ræðumaður: Eyjólfur Ármannsson

Virðulegi forseti. Ég vil þakka málshefjanda þessa umræðu því hér er um mikilvægt mál að ræða. Það er mjög sérstakt að árið 2007 hafi verið 339 lögreglumenn á höfuðborgarsvæðinu en 16 árum seinna, árið 2023, séu þeir orðnir 297. Það er alveg með ólíkindum að þeim hafi fækkað á þessu tímabili þegar fólksfjölgun hefur verið jafn mikil og raun ber vitni og ekki síður þegar ferðamönnum hefur fjölgað stórkostlega. Ísland var ekki það ferðamannaland árið 2007 sem við erum í dag með 2,2 milljónir ferðamanna. Lögreglan er því allt of fáliðuð og á því verður að taka. Öryggi borgaranna er frumskylda stjórnvalda. Ríkisvaldinu ber skylda til að tryggja öryggi íbúanna, tryggja að þeir búi ekki við ógn, geti verið í friði, njóti friðhelgi einkalífs og að farið sé að réttum lögum í landinu. Það er skylda ríkisvaldsins að sjá til þess að halda uppi lögum í landinu og að þeir sem brjóta lögin séu sóttir til saka og beittir lögmæltum viðurlögum. En þá er það spurningin um getuna til þess. Þegar orðið hefur svona mikil fækkun í lögreglunni og miðað við þær gríðarlegu breytingar sem hafa orðið á síðustu 16 árum má efast um það. Alvarleg brot, skipulögð brotastarfsemi erlendra gengja, ferðaþjónusta o.fl. kallar á eflda löggæslu. Ég vil líka benda á það að á landsbyggðinni þarf að gera átak og má benda á að í Dalabyggð vantar starfsstöð, en þar hefur verið kallað eftir starfsstöð á undanförnum árum. Byggð er þar mikil, mikil umferð og langar vegalengdir. Það er ekki hægt að stórir hlutar landsins séu án löggæslu og lögreglu um langan tíma. Vissulega eru lögreglustöðvar ekki allt, lögreglubílar eru tölvutengdir og það er hægt að afgreiða mál  á staðnum, en það er grundvallaratriði að þeim sé dreift nægjanlega um landið.




Ræðumaður: Inga Sæland

Herra forseti. Af gefnu tilefni kem ég hér til þess að koma með smá upprifjun. Ég er ítrekað að heyra formann Landssambands eldri borgara tala um það að hér séu engir á Alþingi Íslendinga sem kæri sig um hag og velferð eldra fólks. Ég ætla að mótmæla því harðlega, enda tel ég að Flokkur fólksins hafi sýnt það í þau sjö ár sem hann hefur verið hér við störf að við erum málsvarar þeirra sem höllustum fæti standa í samfélaginu sem og eldra fólks og öryrkja.

Ég vil nefna nokkur þingmannamál, 15 skulum við segja, sem Flokkur fólksins hefur þegar lagt fram á Alþingi Íslendinga nú í haust. Það fyrsta eru almannatryggingar, fjárhæðir fyrir launavísitölu. Við erum hérna með afnám skerðinga ellilífeyris vegna atvinnutekna og mun ég mæla fyrir því máli eina ferðina enn í dag. Það er almannatryggingafrítekjumark vegna lífeyristekna. Þar höfum við verið með frumvarp um að hækka viðmiðið úr 25.000 kr. upp í 100.000, eins og einmitt Félag eldri borgara hefur kallað eftir. Við erum með félagslega aðstoð, bifreiðastyrk. Við erum með félagslega aðstoð lífeyrisþega sem eru búsettir erlendis þannig að þeir þurfi ekki að greiða fyrir þá millifærslu sem þeir greiða nú fyrir þegar Tryggingastofnun leggur inn hjá þeim. Við erum hér með málefni aldraðra vegna sambúðar. Við viljum að fólk fái að búa saman hvar sem það er. Við erum með sjúkratryggingar. Við erum með tannheilbrigðisþjónustu þar sem við viljum afnema allan virðisaukaskatt af hjálpartækjum og öðru slíku fyrir eldra fólk. Við erum með afnám vasapeningafyrirkomulagsins sem hefur verið kallað eftir frá hagsmunafulltrúa aldraðra um árabil. Við erum með búsetuöryggi í dvalar- og hjúkrunarrýmum, skattleysi launatekna undir 400.000, almannatryggingar, aldursviðbót, þannig að sá sem er öryrki og verður eldri borgari lækki ekki við það í neinum launum. Við erum með afkomu öryrkja og ellilífeyrisþega að kjaraviðræðum og við erum með samstarfsverkefni  til að fjölga fastráðnum heimilislæknum á landsbyggðinni.

Ég ítreka aftur og skora á formann Landssambands eldri borgara að kynna sér  þau mál sem Flokkur fólksins hefur af hug og hjarta barist fyrir hér í sjö ár áður en hann segir að hann horfi hér í tóm augu marg-, margsinnis og fái hér ekkert nema innantóm loforð um ekki neitt, því að það er rangt.

Forseti minnir á að ræðutími í störfum þingsins er takmarkaður við 2 mínútur.


Ræðumaður: Eyjólfur Ármannsson

MosfellingÉg þakka hv. þingmanni fyrir svarið sem var mjög gott að heyra. Ég las um daginn mjög góða grein eftir flokkssystur hennar og formann allsherjar- og menntamálanefndar, hv. þm. Bryndísi Haraldsdóttur, sem hún skrifaði í vefmiðilinn þar sem hún hvatti grunnskóla í sínu bæjarfélagi til að taka upp þessa aðferðafræði. Það er frábært að heyra að hv. þingmaður ætli að gera það sama í því bæjarfélagi sem hún kemur frá, sem er Garðabær. Ég er búinn að tala við sveitarstjórnarmenn í mínu kjördæmi og þeir hafa einfaldlega sagt við mig að það sé svo mikil mótstaða hjá kennurum að þeir leggi ekki í slaginn raunverulega. Það eina sem ég veit er að það er komið smá í Lindaskóla, þeir hafa sýnt þessu áhuga þar. En það er ekki áhugi neins staðar annars staðar, ekki einu sinni á að prófa þetta. Við erum að tala um að þessi árangur sem er búið að sýna fram á — ég get tekið dæmi líka í Bandaríkjunum en þeir eru búnir að breyta um stefnu í ríkjum Bandaríkjanna og taka upp beina kennslu. Þetta snýst um að taka upp beina kennslu í viðeigandi grunnfærni í lestri og síðan öðrum fögum. Ég skora á Sjálfstæðisflokkinn hvað þetta varðar og frábært að heyra þetta hér.

Þetta snýr að mannauði. Einkageirinn verður að krefjast þess, Samtök atvinnulífsins verða að fara að krefjast þess að það verði eitthvað gert í menntamálum þjóðarinnar, mannauði og framleiðni. Vellíðan barna byggist líka á lestri. Barni sem kann ekki að lesa líður illa í íslensku samfélagi. Þetta hefur afleiðingar fyrir alls konar hegðun sem er óæskileg, jafnvel áfengi eða hvað sem það er. Fólk sem nær ekki að lesa nær ekki tökum á lífinu og verður ekki fullgildir þátttakendur í íslensku samfélagi. Það er þáttur núna í kvöld á RÚV varðandi inngildingu. Við verðum að sjá til þess að öll börn sem eru fædd hér og fara í gegnum menntakerfið njóti inngildingar.

Ég vil þakka hv. þingmanni kærlega fyrir þessi orð og ég vonast til að baráttan muni halda áfram. Það er gott að vita af nýjum liðsmanni í þessari baráttu. Við þurfum öll að standa saman í þessu.


Ræðumaður: Eyjólfur Ármannsson

Virðulegur forseti. Ég vil þakka hv. þm. Sigþrúði Ármann kærlega fyrir sína fínu ræðu og það að vitna í fyrrverandi forseta, frú Vigdísi Finnbogadóttur, um að dýrmætasta gjöfin sé að vera látinn læra að lesa sem barn. PISA-kannanir sýna það að 40% af börnum læra ekki að lesa sem börn. Við erum að tala um 15 ára unglinga sem hafa ekki náð grunnfærni. Við erum ekki að tala um einhverja hraðlestrarfærni, einhvern gríðarlegan hraðlestur, heldur grunnfærni — 40%. Ég vil meina það að börn sem læra ekki að lesa heima hjá sér læri ekki að lesa eða lenda alla vega í miklum erfiðleikum. Það eru þessi 40% sem PISA-kannanir sýna. Við getum rétt ímyndað okkur hvernig börnum innflytjenda líður í þessu kerfi.

Það er gott að heyra það innan úr Sjálfstæðisflokknum að þeim líst vel á þessa tillögu og þessa aðferðafræði og styðja baráttu prófessors Hermundar Sigmundssonar sem hefur verið 22 ár á Íslandi að berjast fyrir þessu. Við skulum vona að hann fari ekki að hætta baráttunni á Íslandi vegna þess að það er ekki hægt að vera hérna endalaust. Það er hægt að gera margt annað við starfsævina en að vera hér og verða fyrir einelti.

Mig langar að spyrja hv. þingmann að því hvort hún telji að það sé möguleiki á því að þessi aðferðafræði geti farið í fleiri skóla núna þegar Sjálfstæðisflokkurinn er í ríkisstjórn og hvort það sé ekki vert að flokkurinn fari að gera eitthvað og beiti sér, ég segi ekki af hörku en bara með ákveðnum hætti. Nú eru Framsóknarmenn með barna- og menntamálaráðuneytið, en ætlar Sjálfstæðisflokkurinn, og þá vonandi þingmaðurinn, að beita sér fyrir því í störfum sínum gagnvart skólum og sveitarfélögum og hinu ágæta sveitarfélagi Garðabæ að þessi aðferð verði jafnvel tekin upp þar? Ég prófaði í mínu kjördæmi en það hefur ekki gengið.


Ræðumaður: Eyjólfur Ármannsson

Virðulegur forseti. Ég flyt tillögu þessa til þingsályktunar um breytingu á aðalnámskrá grunnskóla. Tillagan hefur áður verið lögð fram á 152. og 153. löggjafarþingi en náði þá ekki fram að ganga og er nú lögð fram að nýju óbreytt.

Tillagan hljómar þannig:

„Alþingi ályktar að fela mennta- og barnamálaráðherra að innleiða hugmyndafræði verkefnisins Kveikjum neistann og gera eftirtaldar breytingar á aðalnámskrá grunnskóla:

a.   Að leggja áherslu á bókstafa-hljóðaaðferð við lestrarkennslu.

b.   Að innleiða í stað leshraðamælinga stöðumatspróf með bókstafa-hljóðaaðferð, lesskilningspróf og mat á skriflegum texta.

c.   Að leggja áherslu á að hver nemandi fái áskoranir miðað við færni.   Við innleiðingu framangreindra breytinga verði haft samráð við Rannsóknarsetur um menntun og hugarfar og samtök kennara.“

Mennt er máttur. Góð menntun er það besta sem við getum gefið börnum okkar til að undirbúa þau fyrir lífið. Því er það með öllu ólíðandi að íslenskt menntakerfi standist ekki alþjóðlegan samanburð. Efnahags- og framfarastofnunin, OECD, í París framkvæmir á þriggja ára fresti könnun á menntakerfum aðildarríkja sem gengur undir nafninu PISA. Niðurstöður úr PISA-könnunum síðustu ára eru áhyggjuefni, svo ekki sé vægar til orða tekið. Lesskilningur íslenskra ungmenna er undir meðaltali OECD-ríkja og hefur versnað undanfarna áratugi. Þriðjungur drengja getur ekki lesið sér til gagns. Það vekur miklar áhyggjur að meðalstig íslenskra nemenda á Suðurnesjum, Vesturlandi og Norðurlandi eystra séu lægri en meðalstig nýbúa í Noregi og Danmörku þegar kemur að lesskilningi. Ein helsta breytingin í stjórnkerfinu er sú að Menntamálastofnun mælir nú lestrarhraða allra grunnskólabarna. Það beinlínis segir í leiðbeiningum Menntamálastofnunar um það að sagt er við barnið: Lestu eins hratt og þú getur í tvær mínútur. Þetta hefur valdið miklum kvíða og angist hjá börnum og það á ekki að koma þannig fram við börn sem eru að reyna að læra að lesa. Lesskilningur skiptir öllu máli og hraðinn kemur með æfingunni. Þú lest hraðar eftir því sem þú lest meira. Allir sem hafa prófað að fara út að hlaupa komast að því að þeir hlaupa hraðar því oftar sem þeir fara út að hlaupa. Þannig er það. Mælingar þessar hófust haustið 2017. Þetta fyrirkomulag árangursmælinga hefur sætt gagnrýni fyrir það að mæla ekki lesskilning heldur fyrst og fremst hraða. Vissulega má halda því fram að leshraðamæling feli líka í sér skilning en svo er einfaldlega ekki. Þetta getur skapað óþarfa streitu og kvíða hjá börnum þegar mikil áhersla er lögð á lestrarhraða eins og áður sagði.

Slakur árangur Íslands í PISA-könnunum undanfarinn áratug hefur vakið mikla athygli og margir hafa kallað eftir breytingum í lestrarkennslu. Þar ber helst að nefna Hermund Sigmundsson, prófessor í lífeðlisfræðilegri sálfræði við Háskólann í Þrándheimi. Hermundur hefur lagt mikla áherslu á að íslenskt menntakerfi taki mið af fremstu vísindum til að þróa bætta aðferðafræði við lestrarkennslu og hefur hann m.a. fengið hingað til lands í heimsókn Heikki Lyytinen, prófessor við einn virtasta kennsluháskóla Finnlands og í Evrópu, sem hefur komið hingað og haldið fyrirlestra um lestur. Hann er líka í svokölluðum „chair“ eða stóli hjá menningar- og menntamálastofnun Sameinuðu þjóðanna, UNESCO, sem lýtur að læsi. Ég varð þess heiðurs aðnjótandi að fara á fyrirlestur hjá honum í Hannesarholti og ég spurði hann um hraðlestrarmælingarnar, hvað þær sönnuðu. Jú, þær sönnuðu bara að þú læsir mikið. Hann skildi nánast ekki spurninguna. Það er skilningurinn sem skiptir öllu máli. Ef barn les hægt en skilur textann þá þarf það bara að æfa sig í að lesa meira og meira svo það geti lesið hraðar. Þetta er þjálfun augnanna og heilastöðvanna. Þú verður betri í öllu sem þú gerir oftar og oftar. Því meira sem þú prjónar þá prjónarðu hraðar. Þetta má gera með alla hluti. Við þekkjum þetta sjálf, sama hvaða venju við tökum upp að gera í lífinu, við gerum það hraðar og betur því oftar sem við gerum það.

Prófessor Hermundur hefur einnig fengið hingað til lands prófessor Stanislas Dehaene, helsta sérfræðing Frakklandsstjórnar er varðar lestur. Ég varð þess heiðurs aðnjótandi að fara á fyrirlestur hjá honum og hann lýsti meira að segja hvaða heilastöðvar virkjuðust þegar barn lærði að lesa, það væri vitað hvar þær væru nákvæmlega staðsettar, og hann hvatti alla til að tala mikið við börnin, beint hátt og skýrt. Þannig næði barnið betri æfingu í að skilja og síðar meir yrði það betra að lesa. Það væri grundvallaratriði líka að skilja það að bókstafurinn a, táknið a, hljómi a. Tákninu b fylgi hljóðið b. Þetta er bókstafa- og hljóðaaðferðin og ef barnið skilur ekki þetta forritunarmál, skilur ekki hvað táknið hljómar, mun það aldrei ná alvörutökum á lestri. Þetta þarf að leggja áherslu á á fyrstu stigum læsis, fyrstu stigum í lestrarkennslu. Það lærir enginn að lesa nema skilja þetta. Með latneska stafrófinu er mismunandi hljóð eftir löndum, hvað þessir stafir hljóma. Þetta þurfum við að læra frá einu til heildar, byrja á að læra hvað stafirnir hljóma og svo eru stafirnir settir í orð. Í-s verður ís, a-m-m-a verður amma o.s.frv. Þetta þarf barnið að æfa aftur og aftur þangað til það nær tökum á þessu samspili tákna og hljóðs, svo fer það að lesa. Það er bókstafa- og hljóðaaðferðin. Það er enginn sem lærir að lesa, heilinn skilur ekki táknin nema vita þetta. Þetta er svipað og þegar við tölum.

Í júní 2021 undirrituðu Samtök atvinnulífsins og Háskóli Íslands samning um stofnun Rannsóknarseturs um menntun og hugarfar og var Hermundur skipaður í stjórn setursins. Setrið stendur fyrir rannsóknum á sviði menntunar, með áherslu á menntun, færni og hugarfar, í þeim tilgangi að skapa nýja þekkingu íslensku samfélagi til hagsbóta. Á vegum rannsóknarsetursins er nú unnið að rannsóknar- og þróunarverkefninu Kveikjum neistann í Vestmannaeyjum. Verkefnið er langtímaþróunar- og rannsóknarverkefni í Grunnskóla Vestmannaeyja. Með því er innleidd ný nálgun við lestrarkennslu og er nú farið eftir þeirri nálgun í 1. og 2. bekk í Grunnskóla Vestmannaeyja. Áhersla er lögð á að einfalda lestrarlíkanið, en samkvæmt því skiptir öllu að lestur byggist upp á umskráningu og málskilningi en ekki hraða, þ.e. umskráningu á þeim táknum sem ég fór yfir hér áðan, í stafrófinu.

Markmið verkefnisins er að 80–90% barna séu fulllæs eftir 2. bekk. Samkvæmt niðurstöðum verkefnisins, með tveggja ára reynslu, hafa 98% barna í 1. bekk ráðið lestrarkóðann og 83% barna í 2. bekk eru læs, samkvæmt stöðumati. Til samanburðar var framkvæmt stöðumat í 20 grunnskólum víðs vegar um landið sem sýndi fram á marktækan mun, en aðeins 52% barna voru læs eftir 2. bekk í þeim skólum. Það sem við erum að tala um þar er að eftir 2. bekk í grunnskóla í verkefninu þar sem þessari aðferðafræði er beitt, bókstafa- og hljóðaaðferðinni, eru 83% barna í 2. bekk læs. Uppi á fastalandinu, í viðmiðunarskólunum, er talan 52%. Hér er gríðarlegur munur á ferðinni. Þetta hefur sýnt þennan gríðarlega árangur og nú hefur verið reynt að fá fleiri skóla. Það eru 170 grunnskólar í landinu en það hefur ekki enn þá tekist að fá annan skóla í viðbót við þennan eina grunnskóla í Vestmannaeyjum. Það er algerlega með hreinum ólíkindum að það hafi ekki tekist. Það er ekki einn, ekki tveir, ekki þrír af 170 til í að prófa þetta. Nei, það er ekki hægt. Þessari nýsköpun sem á sér stað í Vestmannaeyjum hefur nánast verið hafnað hérna af 170 skólum þrátt fyrir árangur, þrátt fyrir vísindagreinar sem hafa verið skrifaðar um þær rannsóknir sem hafa verið gerðar sem sýna að 82% barna eftir 2. bekk séu læs og 98% barna í fyrsta bekk ráði lestrarkóðann en 53% eftir 2. bekk í öðrum grunnskólum, viðmiðunarskólunum tuttugu. Það hefur ekki tekist. Það er rannsóknarefni hvernig það á að vera. Það er enginn að krefjast þess að allir 170 skólarnir taki upp þessa aðferðafræði. Það hefur ekki tekist með því að tala við skólastjórnendur, sveitarstjóra og aðra. Nei, og þetta viðhorf gagnvart prófessor Hermundi Sigmundssyni er með algerum ólíkindum. Það getur vel verið að hann búi erlendis og segi sínar skoðanir beint en það er alveg með ólíkindum hvernig framkoman hefur verið, m.a. í Háskóla Íslands.

Ríkjandi lestrarkennsluaðferðir í grunnskólum skila ekki nógu góðum árangri. Þörf er á aðgerðum til að kalla fram betri árangur. Í aðalnámskrá grunnskóla er kveðið á um meginmarkmið náms og kennslu, uppbyggingu og skipan náms, svo og hlutfallslega skiptingu tíma milli námssviða og námsgreina, auk fleiri atriða. Með því að gera viðeigandi breytingar á aðalnámskrá og skipuleggja lestrarkennslu til samræmis við nýjustu þekkingu og vísindi má stuðla að bættri lestrarkennslu.

Í ljósi þess árangurs sem þegar hefur náðst á vegum verkefnisins Kveikjum neistann og þeirra vísinda sem liggja að baki aðferðafræði þess er lagt til að fela mennta- og barnamálaráðherra að innleiða hugmyndafræði verkefnisins í aðalnámskrá grunnskóla og að sú innleiðing fari fram í samráði við Rannsóknarsetur um menntun og hugarfar og samtök kennara.

Ég vil taka dæmi og benda á það að Bretar hafa t.d. innleitt bókstafa- og hljóðaaðferðina í sína grunnskóla með lögum. Það kom skýrsla, minnir mig, fyrir árið 2010, svokölluð Rose-skýrsla, sem sýndi ófremdarástand varðandi lestur. Í kjölfar þess var ákveðið að löggjafinn tæki málið í sínar hendur og það væri löglegt, leitt í lög. Sama hafa Frakkar gert, sett lög um það að þetta er aðferðafræðin sem á að beita, af því það er þannig sem heilinn vinnur, hann lærir að skilja táknin, hvaða hljóð fylgja táknunum, bókstafa- og hljóðaaðferðin, en við virðumst vera að gera þetta með allt öðrum hætti og ekki nægilega skipulega, vissulega er byrjendalæsi sem strax sýndi á upphafsárum sínum að það skilaði lakari árangri en gamla aðferðin, gagn og gaman. Vissulega er það bókstafa- og hljóðaaðferðin en henni er ekki beitt eins skipulega og eingöngu í upphafi lestrarkennslu. Svo voru PISA-niðurstöðurnar sem komu í haust alveg hrikalegar. Þær sýndu það að 40% nemenda næðu ekki grunnfærni í lestri, ekki grunnfærni. Þar kom líka fram að við værum ekki einungis að svíkja þessi 40% heldur líka afburðanemendurna og í stjórnkerfi menntamála, sem mennta- og barnamálaráðherra ber ábyrgð á samkvæmt forsetaúrskurði — samkvæmt stjórnskipun Íslands ber hann ábyrgð á menntamálum í landinu. Hann ber ábyrgð á framkvæmd laga um grunnskóla og laga um framhaldsskóla. Í lögum um grunnskóla er aðalnámskrá og þessi tillaga felur í sér að þessar breytingar sem ég taldi upp hér áðan verði settar í aðalnámskrá grunnskóla, að leggja áherslu á bókstafa- og hljóðaaðferðina við lestrarkennslu, innleiða í stað leshraðamælinga stöðumatspróf með bókstafa- og hljóðaaðferð, lesskilningspróf og mat á skriflegum texta, leggja áherslu á að allir nemendur fái áskoranir miðað við færni, að það sé ekki verið að ofgera nemendunum. Það veldur kvíða og angist. Hraðlestrarmælingarnar gera það. Það er búið að sanna það og hefur komið fram í umræðunni á Íslandi.

Ég verð að segja eins og er að eitt það sorglegasta sem ég hef kynnst í þessu starfi sem ég er í hér við þessa stofnun er varðandi menntamálin, ástandið í menntamálum, ástandið í læsi barna. Ég hef hitt foreldra í mínu kjördæmi, þeir eru að lýsa því nánast yfir þegar þeir segja við mig óbeint að barnið þeirra kunni nánast ekki að lesa, að barni skilji allt sem það lesi, það lesi rosalega hratt en það bara muni ekki það sem það las. 18, 20, 19 ára barn — foreldri segir við mig að það hafi alltaf átt í erfiðleikum með að lesa. Dóttir mín er lesblind en hún er rosalega góð að lesa ef hún heyrir hljóðbókina, þá veit hún hvað orðin hljóma, en að hún geti stafað sig í gegnum það að þetta er Alþingi, A-l-þ-i-n-g-i, nei, það er ekki hægt, en um leið og hún heyrir þá sér hún hvað það er. Læsisprófin sem hafa verið notuð til að sýna fram á það að 83% nemenda séu læs eftir 2. bekk byggjast ekki á hraðlestrarprófinu, og að það hafi ekki komið einn skóli í viðbót við þetta kerfi er með hreinum ólíkindum. Það er ekki verið að fara fram á mikið með því sem hefur verið óskað eftir á undanförnum misserum eða mánuðum, að það komi annar skóli til, en það virðist ekki vera vilji til þess. Ég tel að þetta sé eina leiðin til að innleiða þessa aðferðafræði, grunnaðferðafræði við lestrarkennslu, það er bókstafa- og hljóðaaðferðin og það er þannig sem börn læra að lesa. Það er grundvallaratriði að þetta fari inn í aðalnámskrá. Núverandi stjórnvöld virðast ekki vera að gera mikið til að taka á þessum gríðarlega vanda sem varðar lestrarþekkingu í landinu.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Það er vissulega mikilvægt að vinna með hinum Norðurlöndunum og jafnvel Eystrasaltsríkjunum, vonandi horfum við líka til vesturs, til Kanada og Bandaríkjanna, það er einnig mjög mikilvægt, ekki síst Bandaríkjanna sem við erum með tvíhliða samning við og þá innan NATO. Það er vissulega rétt að það er mjög mikilvægt að við séum með einhvers konar rannsóknasetur á þessu mikilvæga sviði. Ein skilgreiningin á fullveldi er sú að geta varið fullveldið, fullvalda ríki sem hefur varnir til þess. Við erum herlaus þjóð hvað það varðar.

Varðandi alþjóðasamstarfið þá er bent hér á norrænu yfirlýsinguna, þar er þessi virka þátttaka greinilega mjög mikilvæg. Við  megum ekki einangrast í norræna samstarfinu. Mér skilst að Svíþjóð sé alveg að verða fullgildur aðili að NATO og þá verða allar fimm Norðurlandaþjóðirnar, fullvalda Norðurlöndin, aðilar að NATO. Ég veit að þeir stefna á enn þá nánara samstarf, ég sá í fréttum í Skandinavíu að þeir ætluðu meira að segja að hafa sameiginlega búninga, herbúninga, og stefna að sameiginlegum innkaupum á hergögnum o.fl. Þetta eru náttúrlega framleiðendur hergagna eins og í Svíþjóð og í Noregi líka, Kongsberg-verksmiðjan í Noregi sem framleiðir meira að segja inn í F-35 herþoturnar.

Ég tek undir það líka að með þessari tillögu er stefnt að því að tryggja að í landinu sé fyrir hendi sérfræðiþekking sem kveðið er á um í 6. tölulið þjóðaröryggisstefnunnar og hérna er verið að framkvæma það. Mér finnst svolítið sérstakt að það þurfi að gera sérstaka tillögu um það. Jú, það á að gera samninginn en það virðist ekki hafa verið tryggt með neinum hætti að þessi þekking sé til. Veit hann til þess eða verður þessi samningur að koma til svo við getum tryggt þessa þekkingu í landinu varðandi þjóðaröryggisráð? Gerum við það ekki án þess að þessi  samningur sé til staðar?


Ræðumaður: Eyjólfur Ármannsson

Virðulegur forseti. Ég vil þakka flutningsmanni, hv. þm. Njáli Trausta Friðbertssyni, fyrir framsöguna. Hér er um áhugaverða tillögu að ræða um gerð samnings við Alþjóðamálastofnun Háskóla Íslands um sjálfstætt rannsóknasetur um öryggis- og varnarmál. Það kemur fram í greinargerðinni að virk þátttaka Íslendinga í víðtæku samstarfi norrænna samfélaga verði ekki tryggð án þess að stundaðar verði fræðilegar rannsóknir á þessu sviði í samvinnu við Norðurlöndin. Það kemur líka fram í greinargerðinni að á níunda áratug 20. aldar starfaði öryggismálanefnd á vegum forsætisráðuneytisins með fulltrúum þingflokka og þar hafi verið orðin til sérfræðiþekking. Svo var varnarmálaskrifstofa utanríkisráðuneytisins til á sínum tíma.

Spurningin er þessi: Hafa einhverjar rannsóknir verið stundaðar í háskólunum eða innan stjórnkerfisins á öryggis- og varnarmálum? Eru það kannski einstaka prófessorar eða hefur verið eitthvert skipulag á þessu? Veit hann hvernig  staðan er? Það er mjög áhugavert líka að árið 2009 átti að kanna grundvöll fyrir því að setja á stofn sjálfstætt rannsóknasetur, svo 2011 átti að íhuga að framkvæma þessa tillögu en svo 2014 var ekki til nægur peningur, ekki taldar forsendu fyrir því, kannski vegna hrunsins. Það er rétt, sem kemur fram með þjóðaröryggisstefnuna 2016, að þar á að tryggja sérfræðiþekkinguna. Ég spyr: Er eitthvað í gangi til að tryggja þá sérfræðiþekkingu? Erum við að fara að stíga fyrstu skrefin? Ég get ekki séð að hún verði tryggð öðruvísi en með rannsóknum. Það þurfa að vera rannsóknir og þá í samstarfi við Norðurlöndin og aðrar NATO-þjóðir, okkar nánustu ríki, t.d. Bandaríkin sem sjá um að verja okkur með tvíhliða samningi. Það væri gott að heyra álit hv. þingmanns á þessu.


Ræðumaður: Eyjólfur Ármannsson

Virðulegur forseti. Ég verð bara að segja eins og er að ég er svolítið hissa á þessu seinna andsvari hv. þm. Sigmars Guðmundssonar. Ef hv. þm. Sigmar Guðmundsson styður ekki núverandi kerfi um einkaleyfi ríkisins á smásölu áfengis þá skal hann bara segja það. Það er bara svo einfalt mál. Við greiðum bara atkvæði um þetta og hann verður bara að lýsa sinni skoðun. Er hann fylgjandi einkaleyfi ríkisins á smásölu áfengis eða ekki? Ég er eindreginn stuðningsmaður þess. Ef hann er andstæðingur þess þá á hann bara að segja það.

Staðreyndin er þessi, og það stendur hér í plagginu, „heildstæðrar stefnu um áfengis- og vímuvarnir“, að stefnan á meðal annars að taka til forvarna. Besta forvörnin er að takmarka aðgengið. Rannsóknir hafa sýnt það aftur og aftur; Evrópuskýrslur, læknisfræðiskýrslur, félagsfræðirannsóknir, það er takmörkun á aðgenginu.

Varðandi hinn áfengissjúka: Þegar hann er orðinn sjúkur af áfengissýkinni þá skiptir aðgengi öllu máli. Hann getur ekki vaknað upp á morgnana, farið á netið og látið senda til sín flösku strax í morgunsárið, fyrir hádegi eða bara hvenær sem er sólarhringsins. Það er aðgengi sem skiptir máli, að þú fallir ekki, getir ekki komist á netið og látið panta þetta bara strax og komið innan 30 mínútna, klárað þá flösku, pantað svo aftur aðfaranótt sunnudags, aðfaranótt mánudags, hvenær sem er. Það skiptir öllu máli fyrir áfengissjúklinginn, tel ég. Þetta er hagkvæmasta og árangursríkasta leiðin til að gera það, tala nú ekki um ríki sem er með undirfjármagnaðan samning við áhugamannasamtök sem reka áfengissjúkrahús, að þeir skuli ekki nota þessa aðferð sem er árangursríkust og hagkvæmust er alveg galið og líka algerlega galið að það sé verið að grafa undan henni eins og er verið að gera með netsölu á áfengi hér á Íslandi. Það er algerlega galið líka að einhverjir hagsmunaaðilar úti í bæ og stjórnmálaflokkur haldi því fram, og einhverjir halda því fram hérna, máttarstólpar í samfélaginu, frá einhverjum verslunarsamtökum eða hvað það heitir allt saman, að þetta sé löglegt. En samt vilja þeir fá frumvarp um að lögleiða þetta. Þessi blekking gagnvart íslensku samfélagi og hræsni er algerlega með hreinum ólíkindum. Að íslenskur almenningur skuli ekki rísa upp, löghlýðnir borgarar í þessu landi, og mótmæla þessu segir mér að það er eitthvað að. Ég skora á alla að kæra netsölu áfengis til lögreglunnar, gera það bara strax.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Hér er ekki verið að tala um að banna áfengi, síður en svo. Áfengi er lögleg neysluvara. Það er aðgengi sem er takmarkað með því að við höfum haft síðan 1922 þessa takmörkun um að áfengissala ríkisins eða ríkið hafi einkarétt á smásölunni. Þannig að þetta er leyft. Þetta er sennilega hættulegasta ávanabindandi efni sem til er, vilja margir meina, sem ég þekki bara í gegnum lífsleiðina sem hafa verið háðir öðrum efnum. Þetta er félagslega skaðlegasta ávanabindandi efnið, vímugjafinn. Hann er takmarkaður, við höfum komið okkur saman um að gera það. Í landi frelsisins, Bandaríkjunum, er meira en helmingur ríkjanna þar með svokallaðar „state liquor stores“. Það er takmörkun á sölu þar. Allt sterkt áfengi í mörgum ríkjum er selt samkvæmt „state liquor store“, gefa leyfi til ákveðinna búða og það eru miklar takmarkanir þar. Þegar ég var í Bandaríkjunum sem skiptinemi varð maður að vera 21 árs til að mega kaupa áfengi. Það var bannað þar í tvo, þrjá áratugi á fyrri hluta síðustu aldar. Það er takmarkað aðgengi þar líka. En við virðumst ætla bara að leyfa þetta á netinu eins og enginn sé morgundagurinn, algjörlega stjórnlaust. Svo á að koma með  frumvarp til að lögleiða hluta — það er haldið fram að þetta sé löglegt en það á samt að koma með frumvarp til að lögleiða það sem þegar er löglegt. Þeir halda því fram að það sé löglegt í dag en ætla samt að koma með frumvarp til að gera það sem þeir segja að sé löglegt aftur löglegt. Þetta er svo vitlaust að það er alveg með ólíkindum.

Vandamálið er líka að íslenska ríkið rekur ekki svona áfengissjúkrahús, það eru einkaaðilar sem gera það, það er SÁÁ. Við erum í hverjum desembermánuði, minn flokkur, með breytingartillögur um að auka fjármagn til þess — alltaf hafnað. Við gerðum það fyrir Hlaðgerðarkot, Krýsuvík og fleiri samtök til að takast á við afleiðingar af áfengisvandamálinu. Okkur hefur tekist mjög vel — auðvitað, þetta er bara einn hluti, það er takmörkun á aðgengi. Við þurfum líka að taka á afleiðingunum eins vel og við getum með sjúkrahúsi. Við erum líka með takmörkun varðandi unglinga og það hefur tekist mjög vel varðandi samninga foreldra við skóla og annað slíkt og við erum með ákveðið módel úti í heimi hvað þetta varðar. Áfengisdrykkja var mest á mínum ungdómsárum í Evrópu, nú er hún minnst hjá unglingum. Við eigum að halda núverandi kerfi, það er það sem við eigum að gera.


Ræðumaður: Eyjólfur Ármannsson

Virðulegur forseti. Ég þakka framsögumanni þessa máls og flutningsmönnum fyrir að leggja það fram, tillögu til þingsályktunar um mótun heildstæðrar stefnu um áfengis- og vímuefnavarnir, um að heilbrigðisráðherra skuli móta heildstæða stefnu um áfengis- og vímuefnavarnir. Stefnan skal m.a. taka til forvarna, bráðafíknimóttöku, meðferðarúrræða, eftirfylgni meðferðar, endurhæfingar og skaðaminnkandi úrræða. Í henni skal gera tillögu að aðgerðaáætlun til umbóta í þeim efnum.

Það er mjög áhugavert að skoða hver stefna núverandi ríkisstjórnar er í þessum málum. Árið 2018 sagði hæstv. forsætisráðherra, Katrín Jakobsdóttir, á fundi hjá Sameinuðu þjóðunum, að ekki stæði til að auka aðgengi að áfengi á Íslandi. Þetta sagði hún á fundi Sameinuðu þjóðanna þar sem allar þjóðir heims koma saman. Við aukið aðgengi eykst sjúkdómabyrði og dánartíðni vegna áfengis, svo einfalt er það. Evrópuskýrslur eru til um það en þar segir að besta og hagkvæmasta lausnin til að berjast gegn áfengisbölinu og áfengisvandamálinu og því tjóni sem það veldur í íslensku samfélagi — hver er besta og árangursríkasta leiðin? Það er að takmarka aðgengi að áfengi. Það er leiðin til að koma í veg fyrir skaða af völdum áfengis, það er að takmarka aðgengið, það er árangursríkast og hagkvæmast. Þetta kemur fram í skýrslum frá Evrópusambandinu.

Það sem forsætisráðherra sagði á fundi hjá Sameinuðu þjóðunum, um að ekki standi til að auka aðgengi að áfengi á Íslandi — hver er raunin? Jú, netsala á áfengi er leyfð á Íslandi, ólögleg netsala, og íslensk stjórnvöld, núverandi ríkisstjórn, gera nákvæmlega ekki neitt til að berjast gegn því. Einkaleyfi á áfengissölu er meira en 100 ára gamalt, það var sett á árið 1922. Þar var ákveðið að íslenska ríkið hefði einkaleyfi til smásölu á áfengi. Ef einhver heldur því fram að netsala á áfengi sé ekki smásala þá þarf hann að útskýra það fyrir öllum í íslensku samfélagi. Ef ég kaupi bók á Amazon þá er ég að kaupa bók í smásölu. Ef ég kaupi áfengi í gegnum netið þá er ég að kaupa áfengi í smásölu, svo einfalt er það. Að einhver skuli halda því fram að verið sé að kaupa áfengi á Íslandi yfir landamæri þegar áfengið er keypt í íslenskum netverslunum, þar sem lagerinn er á Íslandi og vöruafhendingin er á Íslandi og tekur innan við 30 mínútur — að það séu viðskipti yfir landamæri er algjör þvæla. Það er enginn á Íslandi sem getur keypt áfengi á netinu og fengið það afhent á 30 mínútum. Þú getur ekki nálgast Ísland frá öðru landi á 30 mínútum eða 40 mínútum eða 50 mínútum, flugtíminn er einfaldlega lengri. Það tekur tvo tíma og 45 mínútur að fljúga til Óslóar. Það tekur tvo tíma að fljúga til Glasgow sem er næsta byggða ból þegar flogið er héðan. Jú, við getum líka flogið til Grænlands.

Það er alveg kristaltært að það er verið að brjóta áfengislöggjöfina eins og enginn sé morgundagurinn og það eru þungar refsingar við slíku broti, þ.e. allt að sex ára fangelsi, upptaka alls arðs og allra tækja og tóla sem varða slíka áfengissölu. En hvað gerir ákæruvaldið og lögreglan og dómsmálaráðuneytið? Dómsmálaráðuneytið, sem hefur eftirlit með ákæruvaldinu, gerir nákvæmlega ekki neitt. Það er ekkert gert í þessu máli. Ég er búinn að senda skriflegar fyrirspurnir um þetta og það er bara svarað út í hött, algerlega út í hött. Sá sem heldur því fram að dómsmálaráðherra hafi ekki eftirlit með ákæruvaldinu og geti t.d. ekki aflað gagna í einstökum málum ætti að lesa 19. gr. laga um meðferð sakamála. Þar segir orðrétt að dómsmálaráðherra hafi eftirlit með framkvæmd ákæruvaldsins og geti í því sambandi óskað eftir gögnum í einstökum málum og greinargerð um það. Það eru einstaklingar sem hafa kært þessa netsölu en það er ekkert að gerast, ekki neitt. Það er ekki búið að stöðva þessa netsölu. Fyrir nokkrum árum, ef einstaklingur eða fyrirtæki hefði auglýst áfengi, hefði það verið stöðvað strax. Af því að lögreglunni ber skylda til að stöðva ólögmæta starfsemi. Þannig er það. Ef einhver er að brjóta af sér þá stöðvar lögreglan það strax og það er rannsakað og svo fer það til dómstóla. En það er ekki verið að gera neitt í þessu.

Það er annað sem ekkert er verið að gera neitt í og það eru auglýsingar á þessum áfengissölum. Allir sem eru með Facebook-reikning geta séð þessar auglýsingar. Það er Vínbúðin og það er Sante og hvað þetta heitir allt saman, þar sem verið er að selja áfengi á Íslandi. Íslensk stjórnvöld gera ekki neitt. Það er eins og menn haldi að Facebook sé einhvers staðar á tunglinu eða úti í geimnum. Ég hef kannað þetta. Þetta er sáraeinfalt fyrir íslensk stjórnvöld. Þau eiga að segja við Facebook: Þetta eru ólöglegar auglýsingar. Þá eru þær teknar út. Það var skrifstofa í Ósló frá Facebook lengi, markaðsskrifstofa, ég held að hún sé þar enn þá, það er hægt að hafa samband við hana. Það er hægt að segja: Þessar auglýsingar eru ólöglegar, þær eru brot á íslenskum lögum. Facebook mun ekki stunda þá ólöglegu starfsemi á Íslandi að vera með auglýsingar á íslensku yfirráðasvæði, þeir munu ekki gera það. Svo einfalt er það.

Að halda það að netsala sé ekki smásala eru bara hrein og klár ósannindi. Að halda því fram að ekki sé hægt að stöðva auglýsingar á netinu, hvort sem er á Facebook, Google eða hvar sem það er, er rangt. Hvað ef verið væri að auglýsa fíkniefni á Facebook? Gætu íslensk stjórnvöld þá ekki gert neitt? Auðvitað geta þau gert það, með því að stöðva þá ólöglegu starfsemi. Það er líka ákvæði í áfengislögum um að bannað sé að auglýsa áfengi. Það er ekkert gert. Ég ætla rétt að vona, verði þetta mál tekið fyrir, að það komi fram að heildstæð stefna íslenskra stjórnvalda í áfengisvörnum sé að framfylgja núverandi áfengislögum um það að smásala á áfengi sé í höndum ríkisins, að ríkið hafi einkaleyfi til að selja áfengi í smásölu. Það er verið að brjóta þetta eins og enginn sé morgundagurinn.

Og þetta snýst ekki um frelsi, svo mikið er víst. Allir sem eru háðir áfengi, með áfengissjúkdóminn, vita það. Það eru ekki frjálsir einstaklingar, þeir eru það ekki. Þeir eru margir að berjast við þetta alla sína lífstíð til að reyna að vera frjálsir undan þessum ófögnuði, því ávana- og fíkniefni sem áfengi er og önnur fíkniefni líka. Þetta snýst um peninga, ekkert annað. Það er verið að vísa í eitthvert kjánalegt frelsi, m.a. af Sjálfstæðisflokknum sem heldur því fram að hér eigi að vera frelsi eins og enginn sé morgundagurinn, þá væri heimurinn rosalega góður og auka eigi aðgengi að áfengi þannig að allir geti tekið ákvörðun um það á morgnana hvort þeir ætli að kaupa flösku á netinu eða ekki, eða fá hana innan hálftíma. Svo er verið að ljúga að okkur: Jú, þetta er verslun yfir landamæri. Það er til dómur frá Svíþjóð þar sem segir, og það er nú stutt á  milli Danmerkur og Svíþjóðar, að ef vöruafhendingin eigi sér stað í öðru landi og ef lagerinn sé í öðru landi þá megi einstaklingur í Svíþjóð kaupa áfengi í Danmörku. Að sjálfsögðu má hann gera það. Margir hafa keypt áfengi þar sem vöruafhending fer fram í öðru landi og þá er það í lagi, en ekki ef lager og vöruafhending er á Íslandi. Það er brot. Það er brot að selja áfengi í smásölu. Gerð var undantekning í lögum 2022, 6. gr. a, þar sem handverksbrugghúsum var leyft að selja áfengi. Ég hvet allan þingheim til að lesa umsagnirnar með því frumvarpi. IOGT, bindindissamtök, og fleiri samtök, allir tala um aðgengið, það er aðgengið sem skiptir máli. Evrópuskýrslur, það er búið að viðurkenna það félagsfræðilega, læknisfræðilega að það er aðgengið sem skiptir máli. Takmarkið aðgengi — nei, Ísland er ekki að gera það. Núverandi ríkisstjórn með hæstv. forsætisráðherra, Katrínu Jakobsdóttur, sem sagði 2018 að ekki stæði til að auka aðgengi að áfengi á Íslandi, gerir nákvæmlega ekki neitt í þessu máli. Ráðherra sem ber ábyrgð á málaflokknum samkvæmt forsetaúrskurði, dómsmálaráðherra, gerir ekkert í þessu. Það stendur í lögum um meðferð sakamála að hann hafi eftirlit með ákæruvaldinu en hann gerir ekkert í þessu, ekki neitt. Þetta er algerlega lamað. Þetta er gott dæmi um það stjórnleysi og stefnuleysi sem þessi ríkisstjórn stendur fyrir, þetta er algerlega með ólíkindum.

Nú veit Sjálfstæðisflokkurinn að ekki er þingmeirihluti fyrir því að afnema einkaleyfi á smásölu áfengis hjá ríkinu og þá grefur hann undan kerfinu. Hann er að grafa undan kerfinu sem hefur verið við lýði frá 1922. Við sjáum svipaða hluti í heilbrigðiskerfinu, með bráðamóttökuna. Jú, það á að einkavæða. Og það eru gríðarlegir fjármunir í þessu. Gert er ráð fyrir því í fjárlögum þessa árs að tekjur ríkissjóðs af áfengissölu verði 26 milljarðar. Tekjur af veiðigjaldinu eru 10 milljarðar, menn héldu að það væru 12 milljarðar en það var lækkað um 2 milljarða af því að það kemur engin loðna. Við fáum 10 milljarða af veiðigjaldi en 26 milljarða af áfengisgjaldi. Það eru peningarnir sem eru hér undir. Ég get tekið dæmi að lokum af ríki eins og Colorado. Það hefur verið gríðarleg aukning, um 60%, af dauðsföllum vegna áfengis. Það hefur aukist stórkostlega. Það er að gerast um allan heim. Þetta er kallað „the quiet killer“, hin þögla drápsaðferð, það er að komast í áfengi. En þessi ríkisstjórn gerir nákvæmlega ekki neitt. Ég ætla rétt að vona að þetta verði samþykkt og lögregluyfirvöld geri eitthvað í málinu.


Ræðumaður: Tómas A. Tómasson

Virðulegi forseti. Hv. þingmenn. Kæra þjóð. Ég þakka hv. þm. Sigmari Guðmundssyni fyrir þessa dásamlegu þingsályktunartillögu. Mig langar að lesa hérna niðurlagið:

„Lagt er til að heilbrigðisráðherra móti heildstæða stefnu sem byggist á sömu forsendum og stefnan sem var sett 2013 en taki mið af þeim breytingum sem hafa orðið síðan þá, bæði á málaflokknum en líka á þekkingu okkar á meðferðum og skaðaminnkandi úrræðum.“

Það sem mig langar að segja er þetta: Það eru eftirmeðferðarúrræðin sem skipta svo miklu máli. Ég talaði við þá hjá Krýsuvík og þeir sögðu mér að ári eftir að menn útskrifast þaðan væru þeir með 80% árangur sem er alveg dásamlegt. Það er ekki sami árangur hjá SÁÁ. Hvað er til bragðs að taka? Sá sem hér stendur þekkir þennan málaflokk ákaflega vel. Ég er óvirkur alkóhólisti síðan 1980. Þá fór ég í meðferð og mér er það minnisstætt að í þeirri meðferð heyrði ég í fyrsta skipti talað um dóp. Þetta dóp sem var talað um var diazepam, librium, valium, þetta voru sterku efnin sem voru í gangi á þeim tíma. Núna er þetta allt annað eins og við vitum, heróín, amfetamín, fentanýl og öll þessi lyf sem við erum búin að nefna hér í kvöld.

Mig langar að vitna svolítið í hvað menn gera þegar þeir koma úr meðferð, því það er það sem skiptir máli, að það sé tekið á móti fólki sem kemur úr meðferð. Það er ekki nóg að fara — ég þekki þennan málaflokk mjög vel og hitti reglulega nokkur hundruð manns sem hafa gengið í gegnum þetta og eru að glíma við sitt líf og ég fer iðulega í fangelsin og hitti þar menn líka, þannig að ég þekki þetta nokkuð vel. Það sem ég sé hérna kannski mest ábótavant er það að þegar menn koma bæði út úr fangelsi og út úr meðferð, hvað tekur við? Ef fólk fær ekki aðstoð, ef það fær ekki einhvern sem leiðir það í gegnum fyrstu vikurnar, fyrstu mánuðina þess vegna, til að komast inn í lífið eins og það vill og á að vera, þá hættir fólki til að leita í þann félagsskap sem það var í áður en það fór í meðferðina eða áður en það fór inn og þá er fjandinn laus.

Ég ætla að lesa fyrir ykkur hérna, þetta er ekkert leyndarmál, það er AA-samtökin. Hér stendur: Hvað eru AA-samtökin? AA-samtökin eru félagsskapur karla og kvenna, eða reyndar félagsskapur fólks eins og sagt er í dag, sem „samhæfir reynslu sína, styrk og vonir svo að það megi leysa sameiginlegt vandamál sitt og sé fært um að hjálpa öðrum til að losna frá áfengisbölinu. Til þess að gerast AA-félagi þarf aðeins eitt; löngun til að hætta að drekka. Inntöku- eða félagsgjöld eru engin, en með innbyrðis samskotum sjáum við okkur efnalega farborða. AA-samtökin eru sjálfstæð heild og óháð hvers kyns félagsskap öðrum. Þau halda sig utan við þras og þrætur og taka ekki afstöðu til opinberra mála. Höfuðtilgangur okkar er að vera ódrukkin og að styðja aðra alkóhólista til hins sama.“

Sem sagt: Höfuðtilgangur okkar er að vera ódrukkin og styðja aðra alkóhólista til hins sama. Þegar ég fór í meðferð — ég hef farið í nokkrar meðferðir, ekki það að ég væri byrjaður að drekka aftur heldur þurfti ég á því að halda að fá hvatningu til þess að ná tökum á mínu lífi — þá er mér það í fersku minni þegar ég fór á Edgehill í Newport í Rhode Island 1983. Eins og rauður þráður í gegnum þá meðferð — sem var 28 daga meðferð, sams konar meðferð og er hjá SÁÁ á Vík — var: Þú ferð í AA þegar þú kemur héðan út. Og af hverju segi ég þetta? Vegna þess að það er svo fljótt að fenna í sporin. Menn eru svo fljótir að gleyma því hvað þetta var slæmt. Ég man á sínum tíma þegar ég var einu sinni án áfengis í þrjú ár að ég var farinn að sakna þess að vera timbraður. Það endaði með því að ég datt í það aftur og þegar ég datt í það aftur þá mundi ég allt í einu að ég saknaði þess ekki að vera timbraður. Þið sjáið að það fennir svo fljótt í sporin ef menn eru ekki stöðugt að minna sig á hvaðan þeir komu og hvert þeir eru að fara og hvar þeir eru á hverjum tíma.

Það er fræg saga um eiganda Wrigley's tyggigúmmís sem var að fljúga og hitti mann sem hann fór að spjalla við og maðurinn segir við hann: Af hverju í ósköpunum eruð þið alltaf að auglýsa tyggigúmmíið ykkar þegar það er svo vinsælt og allir eru að kaupa og allir að tyggja það? Þá sagði maðurinn: Ímyndaðu þér að við myndum slökkva á þessari flugvél núna og hún myndi bara fljúga sjálf. Hún myndi smám saman missa hæðina og hrapa. Eins er það með tyggigúmmíið, ég auglýsi það reglulega til að minna fólk á að það er til tyggigúmmí sem er gott og menn eiga að tyggja það reglulega. Þannig er þetta líka þegar við komum úr meðferðinni. Við þurfum á því að halda að það sé stöðugt verið að minna mann á hvaðan maður kemur. Það er bara eins og rauður þráður í gegnum allt.

Svo ætla ég að segja að lokum, og það er mjög mikilvægt að menn átti sig á því, að enginn getur hætt drykkjuskap nema hann vilji það sjálfur. Það er hægt að senda fólk í — ég þekki konu, hún fór 40 sinnum inn á Vog en hún gafst ekki upp og hún er í dag búin að vera án áfengis í tíu ár og lifir mjög flottu lífi. En fram að þeim tíma hafði hún engan áhuga á þessu, fór alltaf í meðferð fyrir einhverja aðra og kom út og var dottin í það áður en hún vissi af. Þannig er þetta. Ef maður gerir þetta ekki af sjálfsdáðum og vill ná árangri þá skiptir engu máli hversu meðferðin er góð. Maður kemur út fullur af áhuga, maður kann þetta utan að, maður er búinn að sitja í fyrirlestrum og maður kann fyrirlestrana orðið utan að, þeir eru mjög fræðandi og maður segir: Já, ókei, ég skil þetta, ókei já, ég er alkóhólisti, ég er þetta og hitt, og svo kem ég út og ég get þetta. En ef maður er ekki minntur á þetta stöðugt þá er ekki spurning að það snjóar í sporin og áður en maður veit af er maður dottinn í það.


Ræðumaður: Jakob Frímann Magnússon

Forseti. Ég þakka hv. þingmanni fyrir að bregðast við spurningu minni. Nú þekki ég ekki nógu vel til, hvað er löglegt af þessu og svona. En ég hef alla vega heyrt að oxycontin eigi bara alls ekki að heimila utan skurðstofu. Við komumst af án oxycontins í áratugi og aldir. En það er spurning hvort lyf sem er komið inn á þennan hættulega markað, í lausasölu á götum úti og svona — hvort við eigum yfir höfuð að veita svigrúm fyrir slíkt. Nú veit ég ekki hvort fentanýl er heimilað lyf eða hvernig því er háttað. Nitazenes er annað — þetta eru nýjar tegundir af dópi sem við höfðum bara ekki heyrt af fyrr en á allra síðustu misserum og árum. Það er verið að flytja það inn með löglegum hætti. Er ekki nóg fyrir af deyfilyfjum og verkjastillandi lyfjum? Þurfum við að vera að bæta þessu við sem við sjáum síðan verða að hryllilegum faraldri? Í minni gömlu heimaborg, Los Angeles, í miðborginni þar, í Hollywood, er bara eins og draugabyggð af ráfandi fólki strax og klukkan verður sex á kvöldin. Það býr bara í pappakössum og teppum úti á götu og sníkir sér mat. Það fær framlög fyrir húsnæði og fæði en notar það allt í dópið og þetta er gersamlega stjórnlaust.

Ég man að í gamla daga, þegar verið var að glíma við alkóhólismann, eins og við þekktum hann þá, var gefið lyf eins og antabus. Mig langar að spyrja hv. þingmann: Eru slík lyf í notkun sem gera fólki bara hreinlega ekki kleift að setja áfengi inn fyrir sínar varir eða annað slíkt dóp? Og þarf ekki að fara í djúpa rannsókn á rótum fíknarinnar? Tengslum fíknarinnar við þunglyndi, það er talað um áföllin og allt þetta. En í þessari stefnumótun þurfum við ekki að kanna rætur fíknar og hvernig við gætum hugsanlega afkóðað það stóra leyndarmál?


Ræðumaður: Jakob Frímann Magnússon

Virðulegi forseti. Ég vil þakka hv. þm. Sigmari Guðmundssyni fyrir að fara fyrir þessu máli hér, og hans fólki. Ég fagna innkomu þessa máls og styð það heils hugar. Það er ýmislegt sem kannski hefur tafið það að við höfum tekið nægilega fast á þessu. Það er voðalega þægilegt þegar fólk úti í bæ tekur sig saman um eitthvað og fer að berjast gegn krabbameini eða fíknisjúkdómum og slíku, þá þarf ríkið kannski að hafa minni áhyggjur. Ég er ekki að vanmeta það góða starf sem hefur verið unnið á vettvangi SÁÁ eða Hjartaverndar og allra þessara sjálfsprottnu hópa og samtaka en það er í raun algjörlega fráleitt að við skulum ekki fyrir löngu hafa komið okkur upp skýrri og sterkri stefnu í þessum málaflokki miðað við alla harmleikina, öll dauðsföllin, öll slysin, alla hjónaskilnaðina og allt sem tengist þessum skelfilega sjúkdómi sem til skamms tíma var ekki einu sinni viðurkenndur sem sjúkdómur. Þetta var bara aumingjaskapur. Fíkn er sennilega yfirheitið yfir þetta allt saman. Nú sjáum við í landi eins og Bandaríkjunum alveg gríðarlegan faraldur af grafalvarlegri fíknisjúkdómabylgju. Við höfum aldrei séð neitt þvílíkt, fólk er gjörsamlega svipt öllu skyni og ráfar um og er að glíma við einhverja ósýnilega drauga og takast á við þá. Mig langar að spyrja hv. þingmann: Þurfum við ekki að grípa inn í tafarlaust, jafnvel áður en stefnan er fullmótuð, og reyna að koma í veg fyrir þessa hryllilegu vímugjafa sem hér er vísað til, ópíóíða og fentanýl og slíkt?


Ræðumaður: Eyjólfur Ármannsson

Virðulegur forseti. Kenninafn, að kenna sig við föður og móður, er ekki eigið nafn. Þú ert sonur föður þíns, þú ert sonur móður þinnar. Það hefur ekkert með nafnið þitt að gera. Þú hættir ekkert að vera dóttir móður þinnar eða dóttir föður þíns, þú ert það. Tækninni hefur ekki fleygt það mikið fram að þú komist hjá því að vera það, svo að það liggi fyrir. Það er eiginnafnið sem skiptir máli. Þú heitir ákveðnu nafni og svo ertu t.d. kenndur við ákveðinn stað. Ég get tekið norsku ættarnöfnin sem dæmi, þeir misstu kenninafnahefðina, að kenna sig við föður og móður. Ættarnöfnin eru eiginlega dregin af nafni bóndabæjarins. Það er Ødegård, eyðigarður — svarti dauði geisaði 1350, þá fór mikið í eyði þannig að það voru margir eyðigarðar, og þannig þróuðust ættarnöfnin. Þannig urðu norsk ættarnöfn til, þú ert frá ákveðnum stað. Landsliðsmaður í færeyska landsliðinu, eins og við sáum um daginn, var kenndur við einhverja götu, einhvern stað. Hann gat ekkert gert að því, hann kemur frá þessum stað, hann er kenndur við þennan stað. Hann heitir ekki því nafni, hann er þaðan. Ekki rugla saman eiginnafni og kenninafni, það er grundvallaratriði.

Og það að halda því fram að verið sé að hefta ákvörðun foreldra í því að gefa börnum sínum nafn — það er bara ekki þannig. Nefndin skoðar bara hvort þetta passi við íslenska málhefð, eigi hefð í íslensku máli, eignarfallsendingar, og sé barni ekki til ama. Millinöfnin skulu dregin af íslenskum orðstofni. Ég veit ekki hvort Heiðr er af íslenskum orðstofni, ég bara veit það ekki. Það getur verið að Ullr sé það, það þarf bara að lesa forsendur ákvörðunarinnar. Það er bara þess fólks sem er í nefndinni að skoða það. Það tekur þessa ákvörðun og þannig er það bara. Þau fá ákveðnar leiðbeiningar frá okkur, í lögum sem voru sett 1996, um það hvernig þau eigi að haga störfum sínum. Þannig er það og mér finnst það bara ágætiskerfi, ég segi alveg eins og er.


Ræðumaður: Eyjólfur Ármannsson

Virðulegur forseti. Hv. þm. Guðbrandur Einarsson vitnaði til prófessors emeritus Eiríks Rögnvaldssonar, að hann teldi þetta brjóta í bága við stjórnarskrá, íslensk mannanafnalög, ef ég skil það rétt. Það má vel vera, það má vel vera að hann telji það. Það eru 400 þúsund einstaklingar á Íslandi. Það getur vel verið að einhverjar þúsundir telji að þetta brjóti í bága við íslenska stjórnarskrá. En það er bara ekki prófessors emeritus Eiríks Rögnvaldssonar að túlka stjórnarskrána. Hann tekur ekki ákvörðun um það hvað brýtur íslenska stjórnarskrá og hvað ekki. Það er Hæstiréttur Íslands sem gerir það. Ég veit sjálfur ekki hversu mörgum dómum ég er ósammála en ég ber virðingu fyrir ákvörðun Hæstaréttar Íslands, það er hann sem túlkar stjórnarskrá Íslands en ekki prófessor úti í bæ eða einhver annar. Menn geta haft skoðanir á því, en svo einfalt er það.

Og varðandi þessi nöfn sem hv. þingmaður talaði um — ef ég skildi hann rétt þá var mannanafnanefnd að leyfa þessi nöfn. Er það íþyngjandi? Ég get ekki séð að það sé íþyngjandi ef við horfum á orðalagið í frumvarpinu, að íslenskt málkerfi sé varið með neikvæðum íþyngjandi formerkjum, þegar þessi nöfn, Ullr og Heiðr, hafa verið leyfð. Það er ekki íþyngjandi að leyfa þau. Það getur verið að menn séu með frjálslyndari skoðanir í mannanafnanefnd en áður en ég virði það stjórnkerfi sem hefur verið sett upp með þessari blessuðu nefnd, að hún skoði nöfn sem eru óvenjuleg, hvort þau falli að íslensku málkerfi og séu ekki barni til ama. Svo einfalt er það.

Svo getur vel verið að það séu einhver rök í þessu. Ég hef ekki lesið úrskurði nefndarinnar. Ákvarðanir nefndarinnar eru rökstuddir úrskurðir og ef einhver er óánægður með þá má kæra þá áfram til héraðsdóms. Ég tek eftir mannréttindabaráttunni þar en ég get lofað ykkur því að hv. þm. Guðbrandi Einarssyni var frjálst að velja þau nöfn á börnin sín sem hann vildi. Mannanafnalög komu ekki í veg fyrir það. Ég hef ekki séð neina bannreglu þar enn þá.


Ræðumaður: Eyjólfur Ármannsson

Virðulegur forseti. Þegar ég hef fylgst með umræðunni um mannanafnalög undanfarin ár, í fjölmiðlum og annars staðar, minnir það mig stundum á það sem sálgreinirinn Carl Jung sagði, og fleiri hafa sagt, að það sé miklu auðveldara að dæma en skilja. Þetta með öll mannréttindabrotin sem maður hefur heyrt í íslenskri umræðu, ég er ekki að segja að það sé fjallað um það í þessu en það er nánast ýjað að því. Réttur til nafns nýtur verndar 1. mgr. 71. gr. stjórnarskrárinnar og svo er vitnað í dómaframkvæmd mannréttindasáttmála Evrópu og að þau falli undir rétt til einkalífs í 8. gr. mannréttindasáttmálans. Ég veit ekki um neinn hæstaréttardóm á Íslandi þar sem kveðið er á um það að núgildandi mannanafnalög brjóti í bága við stjórnarskrána. Ekkert. Það er ekki þannig. Það er ekkert sem bendir til að íslensk mannanafnalög, núgildandi lög, brjóti í bága við rétt til einkalífs eða brjóti núverandi stjórnarskrá og allt tal um það er bara ekki rétt. Þá hvet ég alla til þess, alla sem telja brotið á sér með núverandi mannanafnalögum, að leita réttar síns fyrir dómstólum. Ég efast ekki um að þau gætu fengið gjafsókn til þess, tel alla vega miklar líkur á því.

Að halda því fram að íslensk nafnahefð og íslenskt málkerfi sé varið með neikvæðum formerkjum í núgildandi lögum, ég tel að það sé ekki rétt. Það er verið að verja það að stjórnsýslumálið á Íslandi er íslenska og þá af því að íslensk stjórnsýsla fjallar mikið um nöfn, það þarf að fjalla um borgara þessa samfélags, er mikilvægt að nöfnin falli að íslensku málkerfi, geti tekið eignarfallsendingu og aðrar endingar sem snúa að íslensku málkerfi og málfræði. Svo einfalt er það. Það geta allir kallað sig hverju sem er, það er ekkert mál. Þetta snýst um skráningu í þjóðskrá og það er skylda að gefa öllum nöfn. Hvað ef foreldri færi í mál og neitaði að gefa barni sínu nafn og færi með það fyrir dómstóla? Er það brot á mannréttindum að gefa barni nafn, ef við förum út í það?

Annað í þessu sem ég tel líka vert að koma inn á er að það hefur komið hérna fram áðan — mér fannst eins og ég væri kominn fyrir árið 1996. Með lagabreytingu árið 1996 var lögunum breytt á þá leið að erlendir ríkisborgarar sem fá íslenskt ríkisfang fái að halda nafni sínu. Fram að þeim tíma var þeim gert að taka upp íslenskt nafn. Allir sem flytja hingað til landsins, hvað sem þeir heita, hvort sem það er japanskt nafn eða eitthvert arabískt nafn eða annað, halda sínum nöfnum. Það er enginn að þvinga fólk sem kemur til landsins og fær íslenskan ríkisborgararétt til þess að taka upp íslensk nöfn. Það er bara ekki verið að gera það. Það er enginn að þvinga einn eða neinn í þessu. Þetta er bara að sjá til þess að við séum með nöfn sem samræmast þessum hefðum hérna og íslensku málkerfi. Svo einfalt er það. Ég get bara tekið núgildandi lög, það er talað um í 5. gr. að eiginnafn skuli „geta tekið íslenska eignarfallsendingu eða hafa unnið sér hefð í íslensku máli.“ Ef það eru nöfn frá Vestfjörðum, Patrik eða eitthvað slíkt, þau hafa unnið sér hefð í íslensku máli og þá eru þau bara skráð. Það er ekkert vandamál í kringum það.

Það má finna mannréttindabrot alls staðar í heiminum. Jón Ásgeir Jóhannesson, kaupmaður eða viðskiptamaður, sagði einu sinni — ég man svo vel eftir þessu, ég skrifaði lokaritgerð mína um þróun mannréttindasáttmála Evrópu á Íslandi og áhrif á íslenskt réttarkerfi og ég safnaði svona klippum um mannréttindabrot. Eitt mannréttindabrotið var það að Jón Ásgeir Jóhannesson lýsti því yfir að það væri mannréttindabrot að fá ekki að selja M&M-kúlur í Bónus. Þetta var frétt í DV. Það var alltaf frétt, það var allt orðið mannréttindabrot. Við erum komin með mannréttindaskrifstofu hjá Reykjavíkurborg, það kemur mannréttindastofnun og mér finnst nánast misnotkun á þessu hugtaki, mannréttindi. Það er grafalvarlegt mál ef einhver verður fyrir mannréttindabroti. Ég heyri það hér í bæ að ef einhver ætlar að byggja hjólaskýli kemur mannréttindaskrifstofa Reykjavíkurborgar og tekur það út í skipulagi hvort byggja megi þetta hjólaskýli eða ekki. Eru það mannréttindi eða ekki? Nei, mannréttindi eru skráð í mannréttindakafla stjórnarskrárinnar og þar eru þau varin. Þannig er það.

Ég get ekki séð að núgildandi lög, það er a.m.k. ekki kominn dómur um að núgildandi mannanafnalög séu að brjóta á mannréttindum fólks, þau eru ekki íþyngjandi að mínu viti og þetta er ákveðinn rammi sem er settur þarna svo hægt sé að skrá nöfn fyrir íslenskt samfélag og gerð er krafa um að þau falli að íslenskri tungu. Svo einfalt er það og það er nefnd sem ákveður hvaða nöfn eru samþykkt og hver ekki og það eru mörg undarleg nöfn sem þau hafa samþykkt og svo hafa þau hafnað öðrum og það er bara eins og gengur. Ef einhver hefur brotið af sér þar, í þessari blessuðu nefnd, þá er hægt að kæra það áfram, hvort einhver megi heita því nafni sem þeir hafa sagt nei við, þá er bara hægt að fara með það áfram. Mér finnst verið að gera svolítið úr þessu. Við verðum að taka það alvarlega þegar við erum að tala um mannréttindabrot og saka einhvern um mannréttindabrot. Að þusa um það fram og til baka í íslensku samfélagi að hitt og þetta sé mannréttindabrot, M&M-kúlur, hitt og þetta, það er bara farið allt of léttúðlega með það að mínu mati. Við eigum að bera mikla virðingu fyrir mannréttindum og þeim reglum sem verja mannréttindi, ekki að útvatna það hugtak.

Ég tel sjálfsagt að endurskoða lögin um mannanöfn, alveg sjálfsagt mál, ef þar eru einhverjir meinbugir sem passa ekki að tíðaranda í dag, eitthvað svoleiðis. En ég tel ekki ástæðu til þess að vera að koma með algerlega nýjan lagabálk. Það er ágætisreifun hér í frumvarpinu sem fjallar um mannanafnalög frá 1914, fyrstu lög 1925 og svo 1996 og svo áfram og núgildandi lög eru frá 1996 og heildarendurskoðun — ja, ég hef ekki verið sannfærður um það. Við eigum að vera stolt af okkar nafnahefð. Ég hef búið erlendis, eins og í Skandinavíu. Norðmenn dauðöfunda okkur af því að við tölum íslensku. Þeir misstu tungumálið sitt, þeir misstu þetta nafnakerfi. Mér skilst að síðustu einstaklingarnir þar sem hétu -dóttir og -son hafi verið fram yfir 1900 þar. Svíar hafa tekið þetta upp m.a. og fólk heitir núna -datter og svoleiðis. Ég held að það hafi verið að sið Íslendinga, það þykir orðið fínt þar að nota þetta, maður tekur eftir þessu og þetta er bara hið besta mál. Ég veit ekki, á þetta bara að vera algerlega frjálst, bara allir að fá að — eins og Prince tók upp táknið. Er það er ekki bara besta mál? Enginn veit hvað hann hét, hann tók upp tákn. Kannski gæti ég bara kallað mig X. Hvert eigum við að fara í þessu? Eigum við ekki að gefa börnum nöfn sem þau hafa ekki ama af og eru ekki lögð í einelti út af og tengjast íslensku samfélagi? Ef þetta væri algjörlega frjálst þá gæti maður farið að kalla sig eftir einhverju tákni eða hvað sem það er.


Ræðumaður: Eyjólfur Ármannsson

Virðulegi forseti. Íslensk mannanafnalög snúast um það að verja íslenska tungu og verja íslenska nafnahefð. Þessi íslenska nafnahefð er meðal annars sú að við kennum okkur við föðurnafn eða móðurnafn. Þetta er alveg einstakt í heiminum. Það var þannig á miðöldum á Norðurlöndum að menn gerðu þetta líka en svo tóku menn upp ættarnöfn. Þetta miðar að því að verja þetta tvennt, verja þetta einstaka kenninafnakerfi, kenna við föður og móður, ég heiti ekki kenninafni mínu, og þetta snýst líka um það að skylt sé að gefa barni nafn innan sex mánaða frá fæðingu. Til hvers er það? Það segir í 2. mgr. 2. gr.: „Barn öðlast nafn með skráningu nafngjafar hjá Þjóðskrá Íslands.“ Barnið getur síðan heitið hvað sem er. Það er frægt mál t.d. frá Bandaríkjunum þegar tónlistarmaðurinn Prince tók upp tákn. Hann vildi heita þetta tákn, ég man ekki hvað það var, en skráningin á honum í bandarísku nafnaskránni, í þjóðskránni, var allt önnur. Það var hans nafn. Það geta allir tekið upp sín nöfn og kallað sig eitthvað en gagnvart stjórnvöldum snýst þetta um að það er skylt að gefa nafn svo að hægt sé að skrá það. Þá segja íslensk stjórnvöld: Það á að vera í samræmi við íslensku, íslenskt tungumál, íslenska málfræði og íslenska nafnahefð. Það er það sem mannanafnalögin ganga út á, þessa skráningu. Ef einhver vill láta kalla sig eitthvað annað þá gerir hann það bara.

Ég er ekki alveg búinn að kaupa það enn þá, hv. þingmaður getur kannski hjálpað mér að skilja það, hvernig íslensk nafnahefð og íslenskt málkerfi er varið með neikvæðum íþyngjandi formerkjum í núgildandi lögum. Ég get ekki séð að það sé íþyngjandi að íslensk stjórnvöld séu að verja íslenska tungu, þessa nafnahefð þar sem við kennum okkur við föðurnafn og móðurnafn og svo ættarnöfnin sem hafa orðið til fyrr á tímum. Það væri gaman að heyra álit hv. þingmanns á þessu. Hvernig getur það verið með íþyngjandi formerkjum að verja íslenska tungu?


Ræðumaður: Eyjólfur Ármannsson

Virðulegur forseti. Þetta er áhugavert frumvarp sem hér er á ferðinni. Þar kemur fram í 1. gr. að allir eigi rétt til nafns og einnig segir að fullt nafn einstaklings sé eiginnafn hans eða eiginnöfn og kenninöfn. Svo segir í 2. gr. að skylt sé að gefa barni nafn. Það virðist því bæði vera réttur og skylda að hafa nafn, ríkisvaldið krefst þess og það er væntanlega íþyngjandi að leggja þessa skyldu á einstaklinginn að hann eigi að bera nafn. En það er líka réttur hans, ég skil það ekki alveg, sami hluturinn er bæði réttur og skylda. En hvað um það.

Það sem mig langar að spyrja út í og mér finnst áhugavert er það sem kemur fram í frumvarpinu: „Íslensk nafnahefð og íslenskt málkerfi er varið með neikvæðum íþyngjandi formerkjum í núgildandi lögum.“ Ég er ekki alveg að skilja þetta og væri fróðlegt ef hv. þingmaður gæti útskýrt það. Svo kemur fram að með því að fella brott ákvæði þess efnis að nöfn stangist ekki á við íslenskt málkerfi sé opnað fyrir möguleikann á því að tungumálið og nöfn þar á meðal fái að taka breytingum og þróast. Ég hef ekki séð þetta vandamál varðandi breytingar og þróun á þessu sviði. Svo kemur fram, með leyfi forseta:

„Vissulega er íslensk nafnahefð fyrirbæri sem á sér rætur í menningu okkar. Menningu okkar sækjum við alls staðar að og þannig á íslensk nafnahefð m.a. einnig rætur í danskri, franskri og enskri menningu.“

Eins og ég skil íslenska nafnahefð þá á hún rætur í íslenskri menningu sem á rætur í norrænni menningu, sem á rætur í evrópskri menningu. Við getum tekið nafnið Kristján, það er Christian í Frakklandi og svo áfram í skandinavísku ríkjunum. Eins og ég skil íslenska nafnahefð og nafnalögin þá er þetta til að verja íslenska tungu og ekki síður það að við höfum ekki verið með ættarnafnakerfi. Við höfum verið með kenninöfn, þú ert kenndur við föður, föðurnafn, eða móður, móðurnafn, eða ættarnafn. Við höfum verið að verja þetta kerfi, að við séum með dóttur og son. Þú kennir þig við föður. Ég heiti ekki Ármannsson heldur kenni ég mig við föður minn. Spurningin er þessi: Á að breyta þessu kerfi líka? Ef þingmaður gæti útskýrt aðeins betur þessa íslensku nafnahefð sem á m.a. rætur í Frakklandi.

Ég minni þingmann á ræðutímann.


Ræðumaður: Eyjólfur Ármannsson

Virðulegur forseti. Hér er komið nýtt nefndarálit frá meiri hluta allsherjar- og menntamálanefndar. Sjá má að búið er að falla frá breytingunni um að leyfa innflutning á safnvopnum frá síðari heimsstyrjöldinni, sem er vel, og ég tel að það sé gott mál að þessi breytingartillaga sé ekki lengur til staðar í nefndarálitinu. Það er til bóta. Líka er vert að minna á að tilefni þessa frumvarps var það að eftir úrskurð þáverandi innanríkisráðuneytis frá árinu 2015 var felld úr gildi ákvörðun lögreglustjórans á höfuðborgarsvæðinu um að synja einstaklingi um að flytja inn vopn sem viðkomandi hélt fram að væru safnvopn. Hefur slíkum vopnum fjölgað gríðarlega mikið frá 2015. Sem dæmi má nefna að á árunum 2012–2017 voru engin slík vopn flutt hingað til lands en frá árinu 2018 til ársins 2021, eða á fjórum árum, voru flutt inn 1.404 safnvopn. Af þeim 1.358 safnvopnum sem flutt voru til landsins frá ársbyrjun 2019 til loka árs 2021 voru 462 sjálfvirk og 655 sjálfvirk vopn voru skráð á landinu í upphafi árs 2022. Þar af voru 20 einstaklingar sem áttu 161 þessara hálfsjálfvirku eða sjálfvirku vopna. Þeir áttu raunverulega bara vopnabúr.

Ég tel ekki rétt að þessi glufa, ef við getum kallað hana það, fyrir sjálfvirk og hálfsjálfvirk vopn hafi verið notuð með þessum hætti eftir að úrskurðurinn féll og það er mjög gott að við setjum löggjöf til að bregðast við stjórnsýsluúrskurði sem hafði þessar afleiðingar. Við eigum að gera það oftar, að bregðast við stjórnsýsluúrskurðum í stjórnkerfinu þegar við teljum að þeir séu rangir en stefnumótun er með þessum hætti eins og var í úrskurði innanríkisráðuneytisins. Ég get tekið dæmi um umdeilt mál. Þegar kærunefnd útlendingamála tók stefnumarkandi ákvörðun varðandi hælisleitendur frá Venesúela þá átti Alþingi Íslendinga að bregðast við. Flokkur fólksins var með breytingartillögu um að bregðast við þeim úrskurði sem lýtur að efnahagslegum innflytjendum og flóttamönnum.

En þetta er gott mál og eins og kom fram við meðferð frumvarpsins er hafin vinna og verður unnið að heildarendurskoðun þessara mikilvægu laga. Það verður spennandi að sjá. Vonandi verður farið vel í saumana á þessum lögum þannig að við fáum fullnægjandi lög hvað þetta varðar. Ég lít á þetta frumvarp sem eins konar millileik. Það var rétt ákvörðun hjá meiri hluta nefndarinnar að gefa ekki þessa glufu varðandi vopn í síðari heimsstyrjöldinni sem tengdust hernámsliðinu. Það hefði verið glufa sem hefði getað stækkað og stækkað. Það var ekki einu sinni skilgreint nægilega hvaða tegundir vopna þetta væru, hvaða tegundarheiti þetta væru af hálfsjálfvirkum byssum og öðru slíku. Við eigum ekki að stuðla að því að það verði mikil vopnaeign nema þá til skotveiða, sportveiða og annarrar slíkrar iðju. Að sjálfsögðu verður það bara opinbera lögreglan sem ber vopn en fólk á að geta stundað skotveiðar og þetta sport, skotfimi. Ég vonast til að þetta mál nái fram að ganga.


Ræðumaður: Jakob Frímann Magnússon

Virðulegi forseti. Okkar verkefni hér á þingi er að gera gott samfélag betra. Það er eilífðarverkefni og um leið og tiltekin mál hafa verið til lykta leidd taka við nýjar áskoranir. Þó að lýðræðið sé í senn tímafrekt og krefjandi virðist ekki í sjónmáli neitt annað samfélagskerfi sem er betra. Yfir mörgu er að gleðjast á Íslandi farsældar fróni og hægt að halda því fram að fá ef nokkur samfélög í heiminum standi okkur framar eða nær fullkomnun. Við í Flokki fólksins fullyrðum nú sem fyrr að hægt væri með góðum vilja að útrýma fátækt sem liðlega tíund þjóðarinnar glímir við og fer sú tala því miður hækkandi þrátt fyrir vaxandi góðæri.

Hér blasir við stöðug fjölgun stoða tekjuskapandi atvinnulífs sem er vel. Það myndi kosta okkur um 50 milljarða á ári að tryggja hverju okkar nokkurn veginn viðunandi líf með lágmarkslaunum mánaðarlegum, 400.000 kr. skatta- og skerðingarlaust. Það eru nú einungis um 3,3% af 1.500 milljarða fyrirsjáanlegum fjárlögum næsta árs. Með slíkri ákvörðun gætum við staðið mun hnarreistari sem sjötta ríkasta þjóð heims, þjóð meðal þjóða sem hefur tekið heiðvirða og réttmæta ákvörðun um að þeir sem strituðu hér á akri atvinnulífs allt sitt líf skuli fá að njóta þess við starfslok í stað þess að híma í volæði með tóman ísskáp, fangar vaxandi dýrtíðar og kvíða yfir ófyrirsjáanlegum kjörum sínum. Þeir sem orðið hafa fyrir slysum og örorku gætu reitt sig á að kjör þeirra væru tryggð til hinsta dags. Þeir sem misstu heimili sín í hruninu eða hafa aldrei megnað að eignast heimili gætu verið þess fullvissir að íslenska velferðarkerfið væri þeirra öryggisnet. Vonandi lifum við það að geta svarað þessum spurningum afdráttarlaust og með stolti yfir því að geta verið fullsæmd af samfélagssáttmálanum í okkar fagra, ríka og gjöfula landi. Lifið heil.


Ræðumaður: Eyjólfur Ármannsson

Virðulegur forseti. Ég vil þakka hv. þm. Birni Leví Gunnarssyni fyrir þessa fyrirspurn og þakka hæstv. menningarmálaráðherra fyrir svarið. Ég tel um gríðarlega mikilvægt mál að ræða, sem er gervigreind, og það var gott að heyra það sem hæstv. ráðherra sagði um íslenskuna og gervigreind. Ég er varaformaður Vestnorræna ráðsins og við ætlum að halda þemaráðstefnu um stöðu þessara tungumála, íslensku, grænlensku og færeysku á netinu og þar munum við örugglega ræða stöðuna þegar kemur að gervigreind. Ég tel að þessi bylting sem er að fara að eiga sér stað og á sér stað núna muni líklega breyta lífi okkar allra líkt og netið hefur gert, snjallsímarnir og sú tækni sem hefur átt sér stað í samskiptum fólks. Þá þurfa sannarlega lögin að fylgja með. Við þurfum að tryggja það líka að við nálgumst gervigreind með íslenskunni, það er grundvallaratriði. Hitt kemur síðan seinna. Þetta verði á íslensku, það er það sem skiptir miklu máli fyrir okkur.


Ræðumaður: Eyjólfur Ármannsson

Virðulegur forseti. Ég þakka umræður sem hér hafa átt sér stað og svar hæstv. matvælaráðherra. Ég tel að hér sé um gríðarlega mikilvæga löggjöf að ræða og framtíðariðnað sem gæti skilað þjóðarbúinu gríðarlega miklum tekjum. Það er mikilvægt að lagaumhverfið sé gott og rétt, að við rjúkum ekki af stað eins og með ferðaþjónustuna, greinin vaxi og svo komi lögin eftir á. Við sjáum það sama í öðrum atvinnugreinum eins og laxeldinu. Hér höfum við tækifæri til þess að vera á undan bylgjunni, setja reglurnar um atvinnugreinina, löggjöfin sé góð og örugg og það verði séð til þess að svæði sem eru til þess bær séu nýtt til þang- og þörungaeldis og þang- og þarasláttar. Auðvitað eru rannsóknir gríðarlega mikilvægar og ég skora á hæstv. matvælaráðherra að setja meira í rannsóknir á þessu sviði.

En þetta lýtur ekki eingöngu að rammanum utan um atvinnugreinina. Ef ég tek dæmi frá Noregi þá eru þar svokölluð „sjømatsloven“, með leyfi forseta, sjómatslögin. Þang og þari hafa hingað til ekki verið í þeim lögum en það á hins vegar að setja þetta þar þannig að það heyri undir sjómatslögin. Þar undir er svokallað sjómatsráð og þetta ráð er nokkuð frægt. Þið þekkið öll að laxeldi er gríðarlega stór iðnaður í Noregi og þetta ráð kynnti það að lax ætti heima í sushi. Við skulum muna það þegar við borðum sushi, þá er yfirleitt lax í því, að það voru upphaflega Norðmenn sem ákváðu að lax ætti að tilheyra sushi-mat. Það eru gríðarleg tækifæri líka á þessu sviði með þang og þara. Eins og ég sagði áðan þá lýtur þetta líka að loftslagsbreytingum og ekki síst er þetta gott til eldis, ekki bara manneldis heldur líka fyrir kýr. Mér skilst að ef þetta er gefið kúm í Hollandi þá geti það stórlega minnkað útblástur gróðurhúsalofttegunda hjá þeim dýrum. Við gætum jafnvel fært þetta undir fjárveitingar til loftslagsmála.

Ég held að þetta sé mikilvægur iðnaður sem hentar einmitt Íslandi mjög vel, bæði sem þekkingariðnaður og nýsköpunariðnaður og gríðarleg verðmætasköpun sem þarna er möguleg. Ég skora á ráðherra að taka þessi mál alvarlega og koma með frumvarp á næsta þingi.


Ræðumaður: Eyjólfur Ármannsson

Virðulegur forseti. Fyrirspurn mín til hæstv. matvælaráðherra lýtur að sjávargróðri og þörungaeldi:

1. Stendur yfir undirbúningur að vinnslu frumvarps um þörungaeldi, hvort heldur sem er sjávar- eða ferskvatnsgróður?

2. Er verið að efla rannsóknir og þekkingu á þang- og þörungaeldi og ræktun sjávargróðurs?

3. Hyggst  ráðherra leggja fram heildstæða löggjöf um málið?

Í dag er ein grein í lögum um stjórn fiskveiða sem lýtur að nýtingu sjávargróðurs, í kaflanum um sjávargróður, einungis ein grein, 15. gr. b. Svo erum við með eina stutta reglugerð um öflun sjávargróðurs. Ég tel að það skorti algerlega löggjöf á þessu mikilvæga sviði og þetta er mikið framtíðarsvið, mikil framtíðaratvinnugrein. Ég get tekið sem dæmi að í Noregi er talið að möguleiki sé á að framleiða 20 milljónir tonna af þangi og þara. Það samsvarar verðmætasköpun upp á 40 milljarða norskra króna á ári. Við stöndum okkur ekki. Við höfum gríðarleg tækifæri á þessu sviði með Breiðafjörðinn, Strandirnar og fleiri landsvæði og Vestfirði sem hafa mikið af þangi og þara sem má vinna. Það er algerlega óforsvaranlegt að við séum einungis með eina lagagrein um þetta í lögum um stjórn fiskveiða. Hér er um mikilvæga atvinnugrein að ræða sem gæti verið til framtíðar og Norðmenn hafa litið á þetta sem næsta útflutningsævintýri. Við virðumst ekki vera að gera neitt. Þessi eina lagagrein, 15. gr. b, er engan veginn fullnægjandi.

2Ég var um daginn á ráðstefnu sem var haldin hér á vegum frumkvöðuls og samtaka um þang og þararæktun og hitti þar Bandaríkjamann frá Maine-ríki. Hann sagði strax: Ef það á að fara að fjárfesta í þessu, erlendir fjárfestar eiga að koma hingað, þá þarf löggjöf um málið, það þarf reglur um það. En þær virðast ekki vera til á nokkurn einasta hátt. Þessi tækifæri lúta ekki einungis að því að hér er t.d. afurð sem gæti gefið af sér matvæli, sjávarafurð, joðrík og mjög holl sjávarafurð. Þetta lýtur líka að því að þang og þari eru meðal stærstu aðila, eða hvað á að kalla það, í bindingu koltvíoxíðs, CO í heiminum þannig að þetta snýr líka að loftslagsmálum sem ég veit að er settum hæstv. matvælaráðherra í dag mikið hugðarefni. Þetta er gríðarlega mikilvægt og það mætti sennilega setja peningana sem eiga að fara í loftslagsmálin í þang- og þararæktun í landinu og efla þá atvinnugrein sem er raunverulega mjög lítil og bundin við Breiðafjörðinn, eitt eða tvö fyrirtæki þar.

Spurningin er þessi: Er ekki örugglega verið að vinna að löggjöf um þetta, heildstæðri löggjöf? Og ekki bara löggjöf, það þarf líka að mennta og auka þekkingu á þessu sviði. Þarna eru gríðarleg tækifæri fyrir landsbyggðina og Ísland. Ég vísa til þess sem ég sagði um Noreg, 40 milljarðar norskra króna er gríðarlegur peningur. Ef við reiknum það með 13 þá erum við að tala um 600 milljarða. Það munar um minna í íslensku samfélagi.


Ræðumaður: Eyjólfur Ármannsson

Virðulegur forseti. Nú eftir heimsfaraldur Covid og nú á þeim tímum sem jarðhræringarnar og eldsumbrotin á Reykjanesskaga eiga sér stað er gríðarlega mikilvægt að huga að þessum þáttum sem hér er verið að fjalla um, almannavörnum og áfallaþoli Íslands. Miklar líkur eru á því að við séum að fara í tímabil mikilla eldsumbrota og jarðhræringa á Reykjanesskaga, sennilega um lengri tíma. Menn hafa minnst á Kröfluelda m.a. í því samhengi, sem stóðu í tíu ár.

Annað sem er mikilvægt og er hér til umfjöllunar er að við þurfum alltaf að muna, og það er aðalatriði í þessu máli, að við lifum í einstöku landi á Atlantshafshryggnum, á milli tveggja flekaskila og það munu alltaf vera eldsumbrot. Við lifum líka í landi þar sem er mikilla veðra von. Ég tel að það sé mikilvægt að gera áætlanir um áfallaþol landsins, hafa þær tilbúnar þó svo að þegar þar að kemur þá standist ekki áætlanirnar. En það er mikilvægt að gera þær.

Varðandi samstarf við Norðurlöndin og Evrópusambandið, eins og hér kemur fram í punktunum varðandi áherslur hér til umræðu, þá má ekki heldur gleyma Bandaríkjunum og Norður-Ameríku. Við getum minnst þess að í eldsumbrotunum í Heimaey 1973 þá fengum við mikla aðstoð frá Bandaríkjunum, bandaríska varnarliðinu hér, og einnig frá Norðurlöndunum, ekki síst frá Noregi, t.d. komu viðlagasjóðshúsin og annað þaðan. Ég treysti því og trúi að samstarf á alþjóðavísu sé virkt og mikilvægt og við erum ekki of stolt til að biðja um aðstoð ef þess þarf, síður en svo, held ég.

Þegar kemur að álagi á almannavarnir og hvort þurfi að fjölga starfsmönnum og auka fjármögnun til almannavarna þá hlýtur stofnunin að gefa skilaboð, eða ríkislögreglustjóri, og dómsmálaráðuneytið um það ef þarf að fjölga starfsmönnum og auka fjármagn til almannavarna. Ég efast ekki um að Alþingi Íslendinga sé tilbúið að auka fjármagn til almannavarna sé þess þörf. Við sjáum t.d. núna í Grindavík varðandi mál sem eru í fjárlaganefnd um íbúðarhúsnæði og fleira að það er allur vilji hér til að standa á bak við Grindvíkinga og standa að baki sterkum almannavörnum í landinu.


Ræðumaður: Eyjólfur Ármannsson

Virðulegur forseti. Ég vil þakka málshefjanda fyrir þessa umræðu sem ég tel mjög mikilvæga. Ég vil byrja á að segja það að Landsbjörg og sjálfboðaliðastörf hjálparsamtaka eru ein mikilvægustu og virðingarverðustu störf í landinu þegar kemur að öryggi landsmanna. Öryggi landsmanna er ein af helstu skyldum ríkisvaldsins. Við erum hér með ótrúlega öflugt sjálfboðastarf sem er gríðarlega mikilvægt að við höldum utan um og okkur ber skylda til þess að halda utan um þessa merkilegu stofnun sem er Landsbjörg og það sjálfboðaliðastarf sem þar fer fram og í öllum hjálparsamtökum. Það er okkar verkefni og ég treysti á að ríkisvaldið sé í góðu samstarfi og skili sínu þegar kemur að samningum og öðru hvað varðar þessi mikilvæg samtök.

Þegar kemur að áherslumálum og spurningu málshefjanda þá er mikilvægt, eins og kemur fram í þeim punktum sem hér liggja fyrir, að það er ekki hægt að keyra endalaust á velvilja sjálfboðaliða og vinnuveitenda þeirra þegar um löng útköll er að ræða og þau störf sem þarf að vinna á hættustundu. Það er mjög mikilvægt að sjá til þess að hlúa að því að sjálfboðaliðum verði einfaldlega ekki ofgert. Það er hlutverk ríkisvaldsins að gera það í samvinnu við Landsbjörg. Á þessum tímum hamfara í Grindavík, jarðskjálfta og eldgosa sem þar eru, þá er sérstaklega mikilvægt að skoða þessi mál.

Varðandi önnur atriði sem koma fram í áherslupunktum málshefjanda sem lúta t.d. að því hvort eigi að hafa sjálfstæða stofnun undir forsætisráðuneytinu þá er ég ekki svo viss um að við ættum að gera það. Almannavarnir eru í dag deild hjá ríkislögreglustjóra. Ég er gamall starfsmaður efnahagsbrotadeildar sem var hjá ríkislögreglustjóra og það var eiginlega sjálfstæð stofnun þar og vert að minna á að lögreglan er einn af helstu viðbragðsaðilum landsins af hálfu ríkisins, lögreglan og slökkviliðið. Það er mikilvægt að það samstarf við hjálparsveitir sé fyrir hendi. En þetta þarf að sjálfsögðu allt að skoða rækilega og það þarf að gera þetta í samvinnu við sjálfboðaliðastörfin og við viðbragðsaðila ríkisins.


Ræðumaður: Jakob Frímann Magnússon

Virðulegi forseti. Það er alvarlegt mál þegar við sem hér störfum, 63 á einum vinnustað hér í þessum þingsal, sammælumst um eitthvað, við semjum um að það verði ekki málþóf eða málalengingar eða leiðindi eins og oft vill verða og samþykkjum mál sem einhver tiltekinn flokkur hefur barist fyrir kannski um langa hríð og er kjarni baráttu umrædds flokks, þá er það mikil vanvirðing við þann flokk og alla þá sem reiða sig á þann flokk sem málsvara sinn að gera ekki úr því sem samþykkt hefur verið á Alþingi klára og skýra stefnu eða framfylgingu á því sem samþykkt hefur verið. Ég held að hæstv. forsætisráðherra sem hér er í salnum, einn ráðherra í dag, hafi beitt sér fyrir því  á sínum tíma að bæta starfsandann hér og fyrirkomulagið og svona framganga  er ekki til að bæta hlutina. Við skulum vanda okkur í því hvernig við komum fram við hvert annað og hvernig við sýnum virðingu því sem sammælst hefur verið um. Þetta er afrakstur heils kjörtímabils sem hafður er að engu.


Ræðumaður: Eyjólfur Ármannsson

Eldra fólks.Virðulegur forseti. Starfshópurinn sem fjallar um þingsályktunartillögu um hagsmunafulltrúa Alþingis — eldra fólks átti að meta hvar slíku embætti yrði best fyrir komið og hvert umfang embættisins ætti að vera og ráðherrann átti að skila drögum fyrir 1. apríl árið 2022. Það var vilji Alþingis. Ráðherra sem situr í skjóli meiri hluta þings í þingræðisríki á að fara að vilja Alþingis og ekkert annað. Alþingi var ekki að spyrja hann hvort það væri skynsamlegt eða óskynsamlegt að vera með svona frumvarp. Þetta frumvarp kæmi til meðferðar á Alþingi og við myndum sjá um að gera breytingar á því ef til þess kæmi. Það var enginn að spyrja hæstv. ráðherra hvort það ætti að leggja þetta frumvarp fram, honum var skipað að gera það.

Virðulegur forseti. Ég tel að hér sé um þvílíka vanvirðingu við Alþingi Íslendinga að ræða að ég skora á forseta að taka þetta mál upp og krefja hæstv. ráðherra um þetta frumvarp. Þannig virkar þingræðið. Það  snýst um að fara að vilja okkar. Við búum í þingræðisríki og það er þingræði en ekki ráðherraræði í þessu landi  og það er gott að ráðherra muni hver veitir honum vinnuna, hver vinnuveitandinn er.


Ræðumaður: Inga Sæland

Herra forseti. Ég skora á forseta hreinlega að fylgja því eftir að framkvæmdarvaldið fari að vilja löggjafans. Ég veit ekki hvaða vírus er að ganga hjá Vinstrihreyfingunni – grænu framboði ef það þykir bara eðlilegt og sjálfsagt að fara á svig við gildandi rétt og vilja löggjafans. Ég bara skil það ekki. Í þessu tilviki hefur hæstv. ráðherra Guðmundur Ingi Guðbrandsson haft tæp þrjú ár til að koma sér með þetta frumvarp hér inn í þingið sem löggjafinn samþykkti einróma í júní 2021, fyrir tæpum þremur árum. Það er ekkert sem réttlætir þessi vinnubrögð og það er ekkert sem segir mér að slíkur starfshópur og slíkur ráðherra ætti að halda áfram að starfa ef tæp þrjú ár nægja honum ekki til að koma með fullmótað og almennilegt frumvarp hér fyrir þingið, eins og var augljós og samróma, einróma vilji Alþingis. Við erum löggjafinn. Framkvæmdarvaldsins er að framfylgja okkar vilja, ekki að taka sjálfstæðar ákvarðanir og valta yfir vilja löggjafans á skítugum skónum með vanvirðingu og kalla það popúlisma.


Ræðumaður: Eyjólfur Ármannsson

Virðulegur forseti. 13. júní 2021 samþykkti Alþingi Íslendinga ályktun um hagsmunafulltrúa eldra fólks. Þessi ályktun var samþykkt einróma af Alþingi. Alþingi ályktaði að fela félags- og barnamálaráðherra að stofna starfshóp hagsmunaaðila auk starfsfólks ráðuneytisins sem semja ætti frumvarp til laga um hagsmunafulltrúa eldra fólks. Starfshópurinn átti að gera tvennt; hvar yrði slíku embætti best fyrir komið og hvert ætti umfang þess að vera. Það átti að skila ráðherranum frumvarpi um málið fyrir 1. apríl 2022. Ráðherrann hefur ekki gert þetta. Ráðherrann á að framkvæma vilja Alþingis. Það er þingræði. Það var enginn að spyrja hæstv. ráðherra álits á því hvort það ætti að gera þetta eða ekki, hvort þetta væri ekki hentugt eða skynsamlegt, hann átti bara að skila frumvarpinu. Það er það sem hann á að gera og það er það sem við viljum. Og það að spyrja um það er ekki popúlismi. Þetta er algjör vanvirðing við þingræðið og ekkert annað. Ég skora á forseta Alþingis að krefja hæstv. ráðherra um nefnt frumvarp. Við bíðum spennt eftir að fá þetta frumvarp sem átti að skila fyrir tæpum tveimur árum síðan. Hvar er frumvarpið?


Ræðumaður: Inga Sæland

Heyr, heyr.Herra forseti. Ég er ekki vön að koma hér og taka þátt í störfum þingsins undir þessum lið en nú get ég hreinlega ekki orða bundist. Hér rétt áðan var fyrirspurn frá hv. þm. Jakobi Frímanni Magnússyni til hæstv. ráðherra Guðmundar Inga Guðbrandssonar í sambandi við frumvarp sem ráðherrann átti að leggja hér fram fyrir apríl 2022 og lýtur að hagsmunafulltrúa eldra fólks. Það skiptir engum togum að ráðherrann segir einfaldlega að hann ætli ekkert að koma hér með frumvarp sem feli það í sér að leggja það fram ófullmótað. Samt sem áður breytir það ekki þeirri staðreynd að ráðherrann var nú búinn að fá að vita þetta, þetta var samþykkt 2021 og hann hafði til apríl 2022 til að koma fram með þetta frumvarp. Það að kunna ekki að vinna vinnuna sína, það að vita ekki hver tilgangur framkvæmdarvaldsins er, sem er að fara að vilja löggjafans og framkvæma vilja löggjafans, kallar hann hreinan og kláran popúlisma. Er það svo virkilega að þegar það er verið að kalla eftir því að ráðherrar í þessari ríkisstjórn vinni vinnuna sína af heilindum þá flokkast það undir popúlisma, þegar þeir eru með allt á hælunum?


Ræðumaður: Jakob Frímann Magnússon

Virðulegi forseti. Þetta stenst ekki. Svona geta ráðherrar ekki hagað sér. Þetta er ekki í samræmi við störf á Alþingi Íslendinga. Þegar sammælst er um tiltekið mál skal því fylgt eftir og það er framkvæmdarvaldsins og ráðherrans að framkvæma vilja þingsins, ekki að túlka hann eftir sínu höfði og fela einhverjum hópum úti í bæ að endurskoða það sem þegar hefur verið samþykkt á þinginu. Ég vona að þetta sé ekki eitthvert vaxandi einkenni á störfum ráðherra tiltekinna flokka hér á þingi, að fara frjálslega með lögin sem hér gilda og eru samþykkt. Ég spyr því enn og aftur: Hvenær hyggst ráðherrann leggja fram það sem hefur verið samþykkt á Alþingi, lög um hagsmunafulltrúa eldra fólks á Íslandi? Ég óska eftir skýrum svörum.


Ræðumaður: Jakob Frímann Magnússon

Virðulegi forseti. Hæstv. félags- og vinnumarkaðsráðherra. Vorið 2021 þegar samið var um þinglok við flokkana á þingi var því mjög fagnað á vettvangi Flokks fólksins og meðal stórra hópa eldra fólks á Íslandi að langþráður draumur sem speglaðar var í þingsályktunartillögu flokksins um stofnun embættis hagsmunafulltrúa eldra fólks yrði loks að veruleika. Þetta var samþykkt með öllum greiddum atkvæðum þingmanna, bæði stjórnar og stjórnarandstöðu, og skyldi starfshópur skila drögum að frumvarpi um slíkan hagsmunafulltrúa fyrir marslok 2022. Ekki gekk það eftir. Hins vegar tilkynnti ráðherra vorið 2023 að ákveðið hefði verið að fara ekki að umræddri þingsályktun heldur skyldi ráðist í að fella þetta mál undir aðgerðaáætlunina Gott að eldast og vísaði ráðherra í tvær tillögur áætlunarinnar um þjónustu við heilabilað fólk og um hvernig eldra fólk getur aflað sér upplýsinga um réttindi sín og skyldur. Ráðherra sagði aðspurður að ráðnir yrðu tveir einstaklingar til að svara í síma og veita upplýsingar um hvernig nota mætti síðuna Ísland.is. Með fullri virðingu fyrir símsvörum og skrifstofum úti í bæ er enn óskipaður hagsmunafulltrúi eldri borgara og því um að ræða ákvörðun sem gengur í berhögg við það sem einróma var samþykkt af öllum þingmönnum vorið 2021. Ráðherra er handhafi framkvæmdarvalds sem framkvæmir vilja löggjafarvalds. Starfshópur ráðherra hefur ekkert umboð til að víkja frá samþykktum Alþingis. Hér er um að ræða bíræfna tilraun til undankomu frá því sem Alþingi hefur einróma samþykkt.

Nú spyr ég hæstv. ráðherra: Hvenær megum við eiga von á því að þú framkvæmir vilja löggjafans eins og þér ber skylda til og leggir fram frumvarpið um hagsmunafulltrúa eldra fólks?


Ræðumaður: Inga Sæland

Herra forseti. Þetta eru allt mjög mikilvæg atriði sem hv. þingmaður kemur hér inn á. Aukin og greiðari viðskipti milli landanna  eru mál sem hafa verið rædd en það hafa ekki verið gerðar neinar breytingar þannig séð. En þetta er eitt af því sem við höfum til að mynda rætt í tengslum við fæðuöryggi og sér í lagi ef við lítum á þetta svæði sem heild. Það er umræða sem hefur ekki verið botnuð eða kominn einhver endapunktur á en ég held að við séum öll sammála um það að sérstaklega ef vel er á málum haldið geti þetta verið til gagns fyrir löndin öll. Og af því að matur er líka menning geti það aukið menningartengsl landanna á milli. Þetta er bara umræða sem er í gangi og ég veit svo sem ekkert hvar endar og í sjálfu sér eru margir angar á henni og skiptir máli hvernig  með er farið.

Hitt sem varðar möguleika grænlenska ungmenna til að taka þátt í alls konar norrænu starfi tek ég bara hjartanlega og heils hugar undir með hv. þingmanni. Þar er rekinn núna svona vestnorrænn menntaskóli en hann er með aðsetur í Danmörku og er undir mjög miklum dönskum formerkjum. Það hafa til að mynda sumir færeyskir þingmenn gert athugasemd við og myndu vilja sleppa dönsku áherslunni í því.  En ég held að allt sem við gerum til þess að gera það að verkum að ungmennin okkar  geti kynnst hinum löndunum sé algerlega af hinu góða og styrki enn frekar  okkar samstarf og samvinnu og bræðra- og systralag þessara landa.


Ræðumaður: Tómas A. Tómasson

Virðulegi forseti. Ég þakka þetta svar. Ég vil minna hæstv. ráðherra á það að með aukinni þátttöku námsmanna á vinnumarkaði mun ríkissjóður hagnast, enda greiða námsmenn skatt af sínum atvinnutekjum. Námslánin munu að sjálfsögðu skila sér til baka, enda þarf að greiða þau upp eins og öll önnur lán. Lán eru í eðli sínu frábrugðin styrkjum. Hæstv. ráðherra hefur áður lýst því yfir að hún vilji gera breytingar til að draga úr þessum skerðingum. Það er gott. Ég hvet ráðherra til að hraða útgáfu áðurgreindrar skýrslu. Í millitíðinni sé námsmönnum gefin full heimild til að vinna eins og þeim hentar, ótakmarkað, burt séð frá öllum skerðingum, sama hvað.


Ræðumaður: Tómas A. Tómasson

Virðulegi forseti, hv. þingheimur, hæstv. háskólaráðherra og kæra þjóð. Það er mér mikið áhugamál að námsmenn fái að vinna fulla vinnu, ef þeir vilja svo, með sínu námi svo að það skerði ekki námslán þeirra til framfærslu. Sjálfur fór ég til Ameríku á sínum tíma og stundaði þar nám í háskóla, Florida International University. Ég var svo heppinn að geta unnið með skólanum eins og ég vildi og ég lærði ekki síður af þeirri vinnu en það sem ég lærði í skólanum. Þetta er svona þar sem allir græða.

En núna kemur fyrirspurnin: Menntakerfið er ein af grunnundirstöðum samfélagsins og þar spilar námslánakerfið lykilhlutverk. Námslán hafa gert fjölda fólks kleift að öðlast menntun sem ella hefði þurft að hverfa frá námi og halda út á vinnumarkaðinn. Óumdeilt er að aukinn aðgangur að menntun án tillits til efnahags dregur úr stéttaskiptingu og eykur verðmætasköpun í samfélaginu. Námslánakerfið er þó langt því frá að vera fullkomið. Námslán eru háð ýmsum skilyrðum og lítið þarf að fara úrskeiðis til þess að námsmenn missi bróðurpart framfærslu sinnar. Helsta hindrunin í vegi námsmanna er skerðing á framfærslulánum Menntasjóðs vegna tekna en frítekjumark Menntasjóðs fyrir árið 2023 er aðeins 1.622.000 kr. yfir allt árið. Námsmaður í sumarvinnu á lágmarkslaunum nær hæglega að komast upp fyrir þetta frítekjumark og skerðast þá framfærslulán hans sem því nemur.

Hæstv. háskólaráðherra hefur sagst ætla að leggja fram skýrslu um þetta málefni á haustþingi. Sú skýrsla er ekki komin fram enn. Nú kemur mergurinn málsins: Ráðherra getur breytt og hefur fulla heimild til þess að breyta reglum um framfærslulán með einu pennastriki. Ég hvet ráðherra til að gera slíkt.


Ræðumaður: Guðmundur Ingi Kristinsson

Virðulegur forseti. Ég kem hér upp til að taka heils hugar undir að þetta er frábært frumvarp og flott að það sé búið að koma þessu í gegn. Sérstaklega er ánægjulegt að sjá þær breytingar sem var beðið um og hafa náð inn í þetta mál, sérstaklega það sem varðar greiðslustuðning til þeirra sem verst hafa það og líka þeirra sem eru einir og standa oftar höllum fæti.

Það er annað sem mig langar líka að ítreka núna fyrst þetta er komið af stað: Við verðum að láta fólk vita að þessi stuðningur sé til staðar, við verðum að tryggja að það fólk sem er í sumarbústað eða hjólhýsum eða atvinnuhúsnæði fái húsnæði. Ég hvet fólk sem hefur laust húsnæði þarna úti að reyna endilega að skrá það vegna þess að það er fólk sem þarf nauðsynlega húsnæði, þarf að komast úr hjólhýsinu, þarf að komast úr atvinnuhúsnæðinu til að fá leigt almennilegt húsnæði og fá eitthvert öryggi. Við erum að tryggja það með þessu og ég vona svo heitt og innilega að það verði hægt að sjá til þess að þeir sem þurfa á því að halda fái húsnæði og tryggja það að þeir geti leitað til þeirra sem eru að aðstoða með að fá húsnæði og að þeir fái skjóta afgreiðslu. Ég ítreka: Þið sem eruð með laust húsnæði, endilega bjóðið það fram.


Ræðumaður: Guðmundur Ingi Kristinsson

Virðulegur forseti. Nýlega varð mikið fjaðrafok í fjölmiðlum og alls staðar út af þeirri ákvörðun hæstv. utanríkisráðherra að frysta greiðslur til Palestínuflóttamannaaðstoðar Sameinuðu þjóðanna. Þetta þótti alveg stórfurðuleg ákvörðun vegna þess að þarna voru undir, eins og þeir sögðu, 12 manns sem brutu af sér en 13.000 refsað. Þurfum við að vera hissa yfir þessu? Þetta hafa verið vinnubrögð ríkisstjórnarinnar undanfarin sex ár. Hvernig hefur ríkisstjórnin nýlega brugðist við þegar hún ætlaði að svipta ellilífeyrisþega, aldrað fólk, veikt fólk, fatlað fólk, persónuafslætti fyrir það eitt að búa erlendis? Jú, það var bara gert með einu pennastriki í skjóli nætur. Hæstv. fjármála- og efnahagsráðherra sagði í óundirbúnum fyrirspurnum við mig um daginn að ástæðan fyrir því að ákveðið var að leggja til þessa lagabreytingu væri fyrst og fremst sú að umrædd heimild væri óskilvirk leið og þarna væri fólk að svindla. Hún sagði orðrétt, með leyfi forseta:

„Hvað finnst okkur um að það sé einhver misnotkun á kerfi þar sem sumir fá tvöfalda ívilnun sem hvergi er gert ráð fyrir að eigi að vera staðan á meðan aðrir fá það sem gert er ráð fyrir? Erum við sammála um að vilja koma í veg fyrir það? Er þá ekki eðlilegt að tillagan komi aftur inn og fái þinglega meðferð til að komast að því ef einhverju þarf að breyta?“

Þinglega meðferð — koma inn og fá þinglega meðferð. Átti hún ekki að fá það á undan? Átti ekki að fara í það strax? Á að byrgja brunninn eftir að það er búið að moka gamla fólkinu, veika fólkinu og fatlaða fólkinu ofan í brunninn? Þá á að draga þetta inn og fara að gera eitthvað í málunum. Skatturinn tók þessa ákvörðun og reyndi að fá þetta gert á einni nóttu, kannski var þetta hluti af bónuskerfi hans.


Ræðumaður: Eyjólfur Ármannsson

Virðulegi forseti. Ég tel mikilvægt að koma hérna aftur í ræðu og fara aðeins betur yfir þetta sem ég gerði að hluta til í minni fyrri ræðu. Það sem hér er að eiga sér stað er að það er einfaldlega vera að kvótasetja fisktegund sem þarf ekki að kvótasetja. Mörg undanfarin ár hefur ekki náðst að veiða upp í það að aflahámark sem ráðherra hefur sett, svo einfalt er það, þannig að það eru engin verndunarsjónarmið sem eru hér á bak við. Það er verið að tala um það, eins og kom fram í ræðum hér áður, m.a. framsögumanns, að mæta óskum þeirra sem stunda veiðarnar; það eru  símtöl og mikið um netpósta. Hverjir eru þetta sem eru að hafa samband? Jú, það eru þeir sem vilja eignast kvóta, annaðhvort til þess að eiga, það er jú peningur í þessu, eða til að eiga  og selja.

Ríkið er hérna að búa til fjármagn með  lagasetningu sem er framseljanlegt. Þú getur takmarkað hvað sem er. Þú getur takmarkað sólarlandaferðir og farið að selja leyfi til sólarlandaferða. Sama hvað það er í heiminum. Pítsugerð. Það er hægt að gera það: Það mega bara vera 100 pítsustaðir í landinu. Þá geturðu selt á uppboði þessi 100 leyfi og svo geturðu sagt að þú munir framleiða svona margar pítsur og þá ertu kominn með kvóta á pítsur.

Það eru engin málefnaleg rök, engir almannahagsmunir sem knýja á um að það eigi að vera kvótasetning hér á og þeir sem þrýsta á um þetta eru þeir sem hafa hagsmuni af því. Það er ekki verið að líta til almannahagsmuna eins og stjórnarskráin gerir skýra kröfu um, það er ekki verið að gera það, svo  það liggi algerlega fyrir. Í dag eru veiðisvæðin sjö og er hvert grásleppuleyfi gefið út til 25 samfelldara daga og bundið við ákveðin veiðisvæði og veiðitímabil. Ráðherra gerir þetta í byrjun og veiðitímabilið  byrjar 20. mars og svo kemur Hafró 1. apríl með skýrslu sína og ráðgjöf um það hvað hún telur  eðlilegt að veiða mikið. Þá tekur ráðherra sér umhugsunarfrest og hefur samráð við hagsmunaaðila, m.a. Landssamband smábátasjómanna og fleiri, um það hvað hann telji eðlilegt að leyfa, hámarksveiði. Það er hið eðlilega kerfi.

Ókosturinn er hins vegar talning veiðidaga. Talning veiðidaga er óháð veðri, óháð bilunum á  bátunum, veikindum og öðrum ófyrirséðum töfum. Það sem þarf að gera hér er að binda veiðidagana í virka veiðidaga, leyfa sjómönnum, grásleppukörlunum,  að taka upp netin ef það er slæm veiði svo  þeir geti nýtt dagana seinna þegar þeim hentar. Það er það sem þarf að gera. Það þarf að laga núverandi kerfi. Það er grundvallaratriðið. Hópurinn sem stundar þessar veiðar í dag er gríðarlega fjölbreyttur. Það er alveg kristaltært að þegar var búið að kvótasetja — og við skulum vona að það verði ekki gert með þingstyrk hér á Alþingi og þetta verði svæft í nefnd eina ferðina enn, það er þar sem það á heima — þá mun fjölbreytileiki veiðimanna minnka, það mun snarlega fækka í þeim hópi sem stundar þessar veiðar. Aðgengið að grásleppuveiðum mun minnka. Það verður nánast útilokað að  hefja grásleppuveiðar. Það er nákvæmlega það sem mun gerast.

Þessi 5,3%,  það á að taka 5,3% af heildarafla grásleppu og úthluta aflamarki til nýliða sem eru að hefja grásleppuveiðar í fyrsta skipti. Ja, hvað á maður að segja? Er einhver að halda því fram að það verði einhver alvörunýliðun með úthlutun kvóta upp á 5,3%? Auðvitað ekki. Það mun enginn hafa aðgang að þessu kerfi, grásleppuveiðum, það munu engir hafa aðgang að þessum grásleppuveiðum nema með því að kaupa sér kvóta, höfum það algerlega á hreinu. Það er verið að loka kerfinu. Á ensku myndi maður segja að það væri  verið að „kartalísera“ þetta. Það er það sem er verið að gera;  loka kerfinu og þú þarft að kaupa þig inn í kerfið. Þessi 5,3%  gera ekkert til að breyta því. Það er það sem verður að gera; það er verið að loka kerfinu, skapa auðæfi fyrir þá sem hafa veiðireynslu og vilja  selja sig út úr kerfinu til að kassa inn á það, fá sér pening, fara á eftirlaun. Það hefur gerst áður í sögu kvótakerfisins.

Það er engin ástæða fyrir þessu. Það er ekkert sem breytir varðandi fyrirsjáanleika. Sérfræðingar Hafrannsóknastofnunar hafa þegar sagt það. Fyrirsjáanleiki liggur fyrir. Þú getur byrjað að veiða 20. mars. Þetta er endurskoðað  upp úr 1. mars og þá gefur ráðherrann út fleiri daga, væntanlega eykur hann dagafjöldann og þá vita menn hversu marga daga þeir hafa. Það sem þarf að gera er að tryggja  að þetta séu virkir veiðidagar. Og að sjálfsögðu eru sumir góðir að veiða og aðrir ekki eins góðir að veiða, eins og er í öllum atvinnugreinum í landinu. Sumir eru góðir að baka pítsu, aðrir ekki, sumir góðir að veiða  grásleppu og aðrir ekki. Það á að gefa atvinnufrelsi í þessu máli og það er það sem Ísland á að byggja á.


Ræðumaður: Eyjólfur Ármannsson

Virðulegur forseti. Frumvarp það sem hér er til umræðu um breytingu á lögum um veiðar í fiskveiðilandhelgi Íslands og lögum um stjórn fiskveiða, veiðistjórn grásleppu, er flutt af meiri hluta atvinnuveganefndar sem er mjög sérstakt. Ég þurfti nú að skoða þingskapalögin til að athuga það hvort meiri hluti nefndar hefði heimild til þess að mæla fyrir frumvarpi, en svo mun vera í 95. gr. laga um þingsköp Alþingis að heimild er til þess hjá meiri hluta nefndar. Ég tel að það sé að mörgu leyti óeðlileg heimild að meiri hluti nefndar fái að flytja frumvarp í þingsal, nefnd sem tekur málið síðan til faglegrar afgreiðslu í þingnefnd þegar meiri hluti nefndarinnar sjálfrar er búinn að mæla fyrir því. Það segir sig sjálft hvernig afgreiðsla þess frumvarps mun verða.

Einnig er það að hér er frumvarp sem hæstv. matvælaráðherra flutti í fyrra. Vegna pólitískrar stöðu sinnar treysti hún sér ekki til þess að gera það aftur, vegna stöðunnar í eigin flokki. Þá er óskað þess að meiri hluti atvinnuveganefndar taki keflið og flytji málið hér með þeim breytingum sem nefndin vildi gera á því á fyrra þingi. Ég tel að þetta sýni stöðu ríkisstjórnarinnar í hnotskurn. Ríkisstjórnin getur ekki í krafti þingmeirihluta síns lagt fram stjórnarfrumvarp um kvótasetningu á grásleppu með venjulegum hætti heldur þarf meiri hluti atvinnuveganefndar að gera það.

Hér á að breyta kerfinu úr því að vera dagakerfi með takmörkuðum fjölda leyfa og veiðidaga sem veiðum á grásleppu er stjórnað með. Það er vissulega takmörkun á atvinnufrelsi landsmanna, en það eru hins vegar engin rök fyrir því, fiskifræðileg rök eða önnur, sem mæla fyrir því að kvótasetja þennan stofn. Engin rök eru fyrir því og engir almannahagsmunir mæla fyrir því að núna eigi að kvótasetja. Það kom fram í máli framsögumanns þar sem hann sagði að verið væri að mæta ósk þeirra sem stunduðu veiðarnar. Það eru ekki almannahagsmunir. Mikið hefur verið um símtöl og netpósta til þingmannsins og fleiri þingmanna um að það væri mikilvægt að kvótasetja en það eru ekki almannahagsmunir, það eru þeir bara ekki. Meginreglan er sú sem stendur í 75. gr. stjórnarskrárinnar, með leyfi forseta:

„Öllum er frjálst að stunda þá atvinnu sem þeir kjósa. Þessu frelsi má þó setja skorður með lögum, enda krefjist almannahagsmunir þess.“

Það eru engir almannahagsmunir sem leiða til þess að kvótasetja eigi grásleppuveiðar. Núverandi kerfi var algerlega fullnægjandi til þess að tryggja verndun stofnsins. Það var hins vegar ekki fullkomið kerfi og væri eðlilegt að endurskoða það út frá svæðaskiptingu og öðru slíku. Eins og kemur fram í frumvarpinu og kom fram í máli framsögumanns þá veiddist t.d. eitt árið, árið 2020, mikið af grásleppu fyrir norðan en minna í Breiðafirði. Það er alveg klárt mál að það er ekki hægt að veiða sömu grásleppuna tvisvar. Það var ekki verið að ofveiða grásleppu í Breiðafirði það árið, svo mikið er víst. Annað sem er í þessu er að ef það er mikil veiði, þá er mikill fiskur. Greinilega var mikil grásleppugengd árið 2020 og það var vel. Þess vegna veiðist mikið og ég held að núverandi kerfi henti mjög vel til grásleppuveiða að mörgu leyti. Það sem verið er að gera núna með kvótasetningu mun strax hraða allri samþjöppun á grásleppuveiðum. Það verður samþjöppun veiðiheimilda og ekki ólíklegt að einn eða tveir kaupi upp veiðiheimildirnar og þannig lokist kerfið. Það er engan veginn nægjanlegt, eins og kemur fram í greinargerð með frumvarpinu sem lagt var fram í fyrra, að 5,3% af veiðiheimildunum fari til nýliðunar. 5,3% af heildarveiðiheimildum er einfaldlega ekki nægileg nýliðun. Það er mjög eðlilegt að halda áfram með núverandi kerfi og eins og kemur fram hjá Hafrannsóknastofnun hefur kvótasetningin engin áhrif á fyrirsjáanleikann, ekki nokkur. Það er alveg klárt mál að hér er verið að sinna sérhagsmunum vegna þessarar óskar til þingmanna um að fara nú að kvótasetja svo að einstakir einstaklingar geti fengið kvóta sem þeir geta komið í verð. Þetta er ekki nýtt. Þetta gerðist líka m.a. milli 2000 og 2010. Þegar verið var að breyta dagakerfinu hjá þorsknum voru það yfirleitt sjómenn á ákveðnum aldri sem kröfðust kvótasetningar til að geta selt sig út úr kerfinu, svo einfalt er það.

Hér er um mikilvægt mál að ræða og það er rétt sem kom fram í máli hv. þm. Ingu Sæland, formanns Flokki fólksins, að hér er verið að taka Verbúðina á landsmenn eina ferðina enn. Og að halda því fram að veiðistjórn grásleppu hafi verið ómarkviss og ófyrirsjáanleg fyrir þá sem stunda veiðarnar — hún er ekkert ófyrirsjáanlegri en það að þeir fá tiltekinn fjölda daga til að veiða og fjöldi leyfa er takmarkaður.

Það sem hefði þurft að gera er að skoða t.d. núverandi kerfi, svo við kíkjum aðeins á það. Nú eru veiðarnar bundnar samfelldum dögum sem þýðir að þegar leyfi er virkjað á skip hefst talning daganna óháð veðri, sem gæti ýtt undir það að veitt sé þótt veður séu slæm eða óæskilegur meðafli sé mikill o.s.frv. Þá er ekki hægt að taka tillit til bilana og veikinda eða annarra ófyrirséðra tafa. Þetta þarf að laga í núverandi kerfi og er mikilvægt að gera það sem allra fyrst þannig að dagakerfið sem nú er í gildi henti sjómönnum betur. Dagakerfið er fyrir sjómennina til þess að þeir geti stundað grásleppuveiðar á sem hagkvæmastan hátt. Að rjúka til núna og setja þetta í kvóta er ekki rétta lausnin fyrir þessa tegund veiða, ekki á nokkurn einasta hátt. Þetta minnir mig mjög mikið á frumvarpið um veiðistjórn sandkola og hryggleysingja, að nánast sé verið að búa til eigið fé fyrir útgerðirnar. Það eru engin fiskverndarleg rök sem mæla fyrir að kvótasetja þurfi grásleppu, ekki ein einustu. Kvótakerfið byggir á almannahagsmunum og engum öðrum hagsmunum en þeim að vernda fiskstofna við landið, og svo á atvinnufrelsið að ráða. Að sjálfsögðu er mikilvægt að það sé gert með hagkvæmum hætti en kvótakerfið sem slíkt er ekki rök, aukin hagkvæmni er ekki rök fyrir kvótakerfinu, það er verndun fiskstofnanna.

Ég vona að þetta mál eigi eftir að daga uppi í nefnd aftur, eins og í fyrra, og það er klárt mál að ekki er þingmeirihluti innan núverandi ríkisstjórnarflokka fyrir þessu máli. Þess vegna er meiri hluti atvinnuveganefndar að leggja þetta mál fram aftur, vegna þess að ráðherrann treystir sér ekki til þess. Hann getur ekki lagt það fram sem stjórnarfrumvarp því að stjórnarmeirihlutinn er ekki fylgjandi því. Ég veit ekki hvort það séu einstaka undanvillingar úr stjórnarandstöðunni sem ætla að styðja þetta mál en það breytir því ekki að það er ekki tækt sem stjórnarfrumvarp. Það er grundvallaratriðið í þessu máli.

Eins og ég hef komið inn á er klárt mál að þetta mun hraða samþjöppun veiðiheimildanna á grásleppu og kvótasetning mun ekki hafa nein áhrif á fyrirsjáanleikann. Það er augljóst mál að íslenskir sjómenn hafa að sjálfsögðu í núverandi kerfi reynt að fá sem mest verðmæti út úr grásleppuveiðunum og það þarf líka að sjá til þess að þeir geti komið með meðaflann að landi við dagaveiðarnar. Fjöldi útgerða fær til sín allt of litlar aflaheimildir til að útgerðin borgi sig vegna meðafla. Meðafli er t.d. háður veiðitímabili, fjölda neta í sjó og algerlega ófyrirséðum þáttum á borð við fiskigengd annarra fiska á veiðislóð og ætisleit sjávarspendýra og fugla á slóðinni. Mikilvægt er því að tryggja að smábátasjómenn hafi svigrúm til þess að landa meðafla og fénýta hann, auk þess að takmarka fjölda neta í sjó. Það er grundvallaratriði í grásleppuveiðum að þú getir tekið með þér meðafla að landi.

Það er alger misskilningur að kvótasetning leiði til einfaldari stjórnsýslu og eftirlits, það er bara ekki rétt. Það er ekkert sem segir það, ekki neitt. Þvert á móti er miklu einfaldara að hafa þetta á ákveðnum dögum heldur en að segja: Heyrðu, þú færð bara ákveðinn kvóta og svo veiðir þú hvenær sem er. Reglur til að einfalda stjórnsýslu og eftirlit eiga ekki að takmarka atvinnufrelsi landsmanna af því að það er betra fyrir kerfið, betra fyrir eftirlitsiðnaðinn. Það er ekki þannig sem stjórnarskráin virkar. Atvinnufrelsi er tryggt í landinu. Öllum er frjálst að stunda þá atvinnu sem þeir kjósa og það er eingöngu hægt að setja þessu frelsi skorður með lögum séu almannahagsmunir fyrir hendi og þeir krefjist þess. Það er ekki nóg að þeir séu fyrir hendi, heldur verða almannahagsmunir að krefjast þess að atvinnufrelsi sé takmarkað. Hér er eingöngu verið að þjóna þeim sem hafa haft samband og ýtt á þingmennina og eru í raun að krefjast þess að búin verði til verðmæti fyrir þá úr aflaheimildunum sem verða síðan seldar. Þetta mun leiða til mikillar einsleitni í veiðum á þessari tegund, en í dag er mjög fjölbreyttur hópur sem stundar þær, og ekkert ólíklegt að jafnvel einn aðili sitji uppi með obbann af kvótanum. Svo dæmi sé tekið er ein verksmiðja á landinu, á Akranesi, sem vinnur úr grásleppuhrognum og hún er í eigu eins helsta kvótaeiganda landsins og ekki er ólíklegt að hann kaupi upp heila bixið og láti síðan veiða fyrir sig. Og hvar standa sjávarbyggðirnar þá? Jú, það verður ekki einn einasti veiðiréttur í þessum sjávarbyggðum og enginn mun hafa neina daga til að veiða grásleppu af því að búið er að selja allan kvótann úr byggðarlaginu.

Þessa sögu þekkjum við og höfum þekkt hana síðustu 30–40 ár. Það eru a.m.k. 30 ár síðan framsal veiðiheimilda var leyft og það er ein mesta sorgarsaga sem átt hefur sér stað í Íslandssögunni hvernig farið hefur verið með sjávarbyggðirnar. Ef við tökum þetta bara út frá strandveiðunum, sem ógna ekki fiskstofnum við landið, þá er grásleppustofninn ekki í hættu og ekki að hruni kominn. Veiði er mismunandi eftir árum og kerfið sem nú er í gangi hefur þjónað sínum tilgangi ágætlega. Við eigum hins vegar að bæta það og gera það betra þannig að það henti sjómönnunum betur og þessari veiðiaðferð sem stunduð er á vorin.

Markmið frumvarpsins er sagt vera verndun og hagkvæm nýting. Ég er búinn að fjalla um það. Það er alger óþarfi að breyta um kerfi til að auka verndun. Þetta eykur ekki fyrirsjáanleika og skýrsla Hafrannsóknastofnunar sýnir fram á það að kvótasetning hefur ekki áhrif á fyrirsjáanleikann. Sjálfbærni veiðanna mun ekki aukast. Ekki mun þetta bæta umgengni. Það er ekkert sem sýnir það að kvótasetning bæti umgengni um fiskstofnana, ekki neitt. Hins vegar eru líkur til þess að kvótasetning auki brottkast. Af hverju? Af því að allir reyna að koma með sem verðmætastan kvóta, sem verðmætast kíló að landi til þess að tryggja það að sem mest verðmæti fáist. Og hvernig gera menn það? Jú, það má henda því sem er minna verðmætt til að fá verðmesta kílóið. Það er síðan rangt að halda því fram að einföldun á stjórnsýslu og eftirliti fylgi kvótasetningu.

Heyr, heyr.Ég tel að það sé ekki rétt af meiri hluta atvinnuveganefndar að leggja fram þetta frumvarp. Það á að vera í höndum hæstv. matvælaráðherra eins og hann gerði í fyrra og frumvarpið á að daga uppi í nefnd eins og það gerði í fyrra. Hér er nefndin að taka sér frumkvæði sem vissulega er lagaheimild fyrir, en það er ekki þingræðislegt þar sem núverandi þingmeirihluti sem ríkisstjórn Íslands í dag styðst við virðist ekki styðja þetta frumvarp. Ég vonast til þess að þetta mál verði ekki að lögum og Flokkur fólksins mun beita sér fyrir því með kjafti og klóm.


Ræðumaður: Guðmundur Ingi Kristinsson

Virðulegur forseti. Við erum hér að ræða frumvarp til laga um breytingu á lögum um veiðar í fiskveiðilandhelgi Íslands og lögum um stjórn fiskveiða, veiðistjórn grásleppu. Jú, þið sem eruð að koma að skjánum heyrið það rétt, það þarf auðvitað að setja grásleppuna í boxið, kvótaboxið. Það virðist vera stefna þessarar ríkisstjórnar og fleiri sem á undan hafa verið að kvótasetja allt sem hreyfist í sjónum, eða undir yfirborði hans. Og hvers vegna í ósköpunum skyldi það vera tilgangurinn? Vegna þess að oft hefur verið talað um að tilgangurinn sé að bæta kerfið, það muni hjálpa til við að auka veiðar og bara gera allt betra. En hefur það skilað sér þannig? Nei, langt því frá. Það eina sem þetta hefur skilað er  samþjöppun. Þeir ríku geta keypt og aðrir sem eiga kvóta geta leigt hann. Það er gróðasjónarmið sem ræður öllu og þeir veikustu, sem hafa minnstan kvóta eða eru nýkomnir inn í kerfið, tapa.

Staðreyndin er sú, sem er alveg óyggjandi, að þeir sem myndu einhvern tíma seinna vilja kannski, ungt fólk, hugsa með sér: Jæja, nú ætla ég bara að fá mér trillu, nú ætla ég bara að fara að veiða — ekki til umræðu, ekki á grásleppu, ekki eftir að búið er að kvótasetja hana, vegna þess að viðkomandi þarf þá að kaupa kvóta. Það myndi pottþétt reynast þeim ofviða vegna þess að það sýnir sig í þeirri kvótasetningu sem þegar hefur átt sér stað að hún gengur kaupum og sölum. Við vitum t.d. að árið 2022 var leiguverð á kvóta 420.000 kr. á tonnið. Við hljótum að spyrja okkur oft að því, ég meina, þetta er orðið svo klikkað, viðkomandi sem ætlar að reyna að leigja kvóta og veiða — það er ekkert að skila honum neitt rosalega nema jú, mikilli vinnu, lítilli afkomu, en fyrir hinn sem á kvótann er það bara peningamaskína. Það bara tikka peningar í kassann hjá honum og hann brosir allan hringinn og þarf lítið fyrir því að hafa að ávaxta sitt fé, hvort sem hann hefur þá keypt kvótann eða átt hann fyrir. Það breytir engu máli vegna þess að hann er í frábærri stöðu. Þetta er það sem ég óttast líka mest með þessa veiðistjórn grásleppu, að það verði til þess að það verði samþjöppun, þeir ríku muni taka þetta yfir, þeir sem hafa fjármuni muni kaupa upp kvótann og síðan fari þetta nákvæmlega sömu leið og hingað til hefur farið.

Í þessu samhengi langar mig — ég fór að skoða, af því að það kom fram hjá hv. þingmanni í upphafi, sem mælti fyrir frumvarpinu, Þórarni Inga Péturssyni, að hann trúði því einhvern veginn að þetta yrði tekið til skoðunar í nefndinni og það yrði þá farið vel í gegnum þetta og tekið á þessum málum og hann sagði að það væru margir sem væru að hvetja til þess að setja kvóta á grásleppu. Það var talað um að þetta væri óbreytt frá árinu í fyrra. Ég fór inn á málið í fyrra og innsendar athugasemdir voru held ég 18, ef ég man rétt, og tók einn aðila bara strax og fór að lesa umsögn fyrsta einstaklingsins sem ég sá að kom upp í þessu. Hann heitir Halldór Gunnar Ólafsson, umsögn um frumvarp til lagabreytingar á lögum um veiðar í fiskveiðilandhelgi Íslands og lögum um stjórn fiskveiða, 419. mál. Það fyrsta sem ég sá þegar ég fór að kíkja á þetta var þetta, og ég ætla að lesa það upp með leyfi forseta:

„Undirritaður er alfarið á móti kvótasetningu á grásleppu enda muni sú ráðstöfun rýra möguleika nýliða til þess að hefja smábátaútgerð. Á stöðum eins og Skagaströnd hafa heimamenn verið að fjárfesta í smábátum og horft til strandveiða, grásleppuveiða og byggðakvóta til þess að skapa fyrirtækjum sínum grundvöll. Grásleppuveiðar hafa þar skipt miklu máli enda verð á grásleppuleyfum verið yfirstíganlegt fyrir minni útgerðir og nýliða innan smábátaútgerðar.“

Yfirstíganlegt. Og áfram:

„Grásleppuveiðar eru gríðarlega mikilvægur þáttur í atvinnulífi á ákveðnum landsvæðum. Í mörgum tilfellum er um að ræða hinar dreifðu byggðir sem hafa átt undir högg að sækja, m.a. vegna samþjöppunar innan sjávarútvegsins. Kvótasetning á grásleppu mun því að mínu mati bitna harðast á þeim sem veikastir eru fyrir.

Komi til kvótasetningar mun eiga sér stað mjög hröð samþjöppun veiðiheimilda í ljósi þess að stór hluti handhafa grásleppuleyfa munu ekki fá nægjanlega mikla úthlutun til þess að hagkvæmt sé að hefja veiðar. Stórfelld viðskipti með þessar aflaheimildir munu því eiga sér stað um leið og kvótasetning hefur verið ákveðin og líklegt er að vinnsluaðilar á grásleppuafurðum muni reyna að tryggja sér sem mest af þessum veiðiheimildum með beinum eða óbeinum hætti. Grásleppusjómenn yrðu því fljótt leiguliðar eða verktakar við veiðarnar. Ég efast um að margir trillukarlar hafi fjármagn eða veðhæfi til þess að kaupa upp aflaheimildir félaga sinna.

Frumvarpið gerir ráð fyrir að 2% þak“ — það er nú komið þarna 1,5% ef ég man rétt — „verði sett á eignarhald á veiðiheimildum. Því má velta upp sviðsmynd þar sem allar veiðiheimildir væru vistaðar á 50 bátum á landsvísu. Í frumvarpinu er tilgreint að ráðherra sé heimilt að ákveða staðbundna svæðaskiptingu við veiðarnar en ég er þeirrar skoðunar að sú heimild verði ekki nýtt vegna þrýstings frá þeim aðilum sem halda um veiðiheimildirnar eftir að samþjöppun hefur átt sér stað. Þá munu útgerðaraðilar vilja hafa frelsi til þess að færa sig á milli staða eftir aflabrögðum og veðurfari til þess að hægt verði að ná leyfilegum hámarksafla. Samþjöppunin mun einnig krefjast að útgerðaraðilar fari af stað með mikið magn af netum til þess að reyna að ná útgefnum kvóta. Slíkt býður hættunni heim er varðar aukið brottkast á verðlausum fiski náist ekki að vitja um úthaldið með nægilega örum hætti. Undanfarin ár hefur náðst mun betri stýring á þessum þáttum þar sem netafjöldi hefur verið takmarkaður og betri tækni til staðar er varðar eftirlit með netafjölda.

Mikið er talað um að hlutdeildarsetning muni auka mjög fyrirsjáanleika við veiðarnar þar sem mönnum verði ljóst hversu mikið þeir megi afla. Ekki verður séð að slíkum fyrirsjáanleika verði að fullu náð fyrr en Hafrannsóknastofnun mun treysta sér til að veita ráðgjöf varðandi heildaraflamark með öðrum hætti en gert er í dag. Mönnum mun verða ljóst hvert hlutfall þeirra í heildarmagninu mun verða en heildaraflamagnið mun að óbreyttu ekki liggja fyrir fyrr en vorrall stofnunarinnar hefur farið fram. Það verður því áfram töluverð óvissa til staðar þrátt fyrir breytta veiðistýringu. Nánast má líkja þessu ferli við það sem tíðkast í kringum veiðar á loðnu í dag.

Í tengslum við frumvarpið hefur mönnum verið tíðrætt um lítinn áhuga á grásleppuveiðum og litla nýliðun innan greinarinnar. Ég er þeirrar skoðunar að þar spili fyrst og fremst inn í verð á afurðum grásleppunnar. Enn er það svo að grásleppuhrogn eru fyrst og fremst seld sem staðkvæmdarvara fyrir styrjuhrogn. Markaðurinn hefur alla tíð verið takmarkaður og viðkvæmur fyrir magnbreytingum. Í um 33 ár hefur verið starfandi hópur LUROMA sem fjallar um birgðir og ástand á markaði. Í hópnum eru fulltrúar helstu veiðiþjóða grásleppu sem hafa reynt að koma sér saman um veitt magn til þess að reyna að tryggja stöðugleika á markaðnum. Verðmyndun hefur því eðlilega alltaf verið afgerandi þáttur í áhuga manna á þessum veiðum, ekki endilega veiðistjórnunin. Allar hugmyndir og óvissa varðandi kvótasetningu hefur jafnframt að mínu mati haft mikil áhrif á viðskipti með grásleppuleyfin. Það myndast óvissa um verðmæti þeirra og menn halda að sér höndum, bæði kaupendur og seljendur.

Engum þarf að koma á óvart að núverandi handhafar grásleppuleyfa séu að stærstum hluta fylgjandi hlutdeildarsetningu. Eignarhald á varanlegum aflaheimildum hefur í flestum tilfellum tryggt mönnum væna „starfslokasamninga“ þegar menn ákveða að hætta útgerð. Þeir hagsmunir geta eðlilega haft mikil áhrif á afstöðu þeirra hvað hlutdeildarsetningu varðar.

Lengst af hefur sú sóknarstýring sem viðhöfð hefur verið í tengslum við grásleppuveiðar gengið nokkuð vel. Afli hefur sjaldan farið umfram ráðgjöf Hafrannsóknastofnunar en þess má geta að stofnunin gaf fyrst út leyfilegan hámarksafla árið 2012. Fram að þeim tíma skilaði grásleppunefnd LS tillögu að dagafjölda til sjávarútvegsráðherra sem gaf í kjölfarið út reglugerð um veiðarnar. Tillaga grásleppunefndar var fyrst og fremst miðuð út frá ástandi á markaði til þess að tryggja stöðugleika á honum og ásættanlegt verð fyrir afurðirnar. Þær aðstæður sem sköpuðust síðasta vor voru að ég best veit fordæmalausar. Afar sjaldgæft er að upplifa svo góð aflabrögð allt í kringum landið á sama tíma. Jafnframt voru veðurskilyrði lengst af góð m.t.t. grásleppuveiða. Ég er þeirrar skoðunar að sjávarútvegsráðherra hefði getað gripið mun fyrr til aðgerða með það fyrir augum að auka jafnræði á milli veiðisvæða og lágmarka skaðann sem varð.

Ég tel að það sé vel hægt að sníða vankanta af núverandi kerfi með því t.d. að opna fyrir sameiningu leyfa, heimila mönnum að tilkynna að veiðarfæri hafi verið dregin upp vegna ógæfta eða óæskilegs meðafla án þess að veiðidagar haldi áfram að telja. Slíkar breytingar myndu að mínu mati auka arðsemi greinarinnar ásamt því að auka áhuga á þátttöku og nýliðun innan grásleppuveiða. Það vekur nokkra furðu hversu lítil áhersla var á slíkar hugmyndir í vinnu starfshóps sem starfaði fyrir sjávarútvegsráðherra árið 2018.

Ég hef í störfum mínum hjá Sjávarlíftæknisetrinu BioPol ehf. á Skagaströnd notið þeirrar gæfu að stunda rannsóknir á hrognkelsum í góðu samstarfi við grásleppusjómenn og Hafrannsóknastofnun síðan 2008. Sú vinna hefur skilað fjölmörgum ritrýndum vísindagreinum en mikið af þessari vinnu hefur farið fram um borð í grásleppubátum um allt land. Ég tel mig því hafa nokkuð góða innsýn í málefnið sem hér um ræðir og er tilbúinn til þess að mæta á fund atvinnuveganefndar til þess að ræða þetta mál ef þörf er talin á.

Ég hef engra beinna hagsmuna að gæta varðandi fyrirkomulag grásleppuveiða. Ég vil þó fyrir alla muni reyna að tryggja að afkomendur mínir og aðrir sem vilja leggja fyrir sig smábátaútgerð á Íslandi geti stundað grásleppuveiðar án stærri fjárhagslegra hindrana en þeirra sem fyrir eru í dag.“

Svo segir Halldór Gunnar Ólafsson. Og þetta er ekki það eina, ég fann fullt af fleiri, fleiri svona þar sem menn hreinlega vara við þessari vitleysu. Og það sem kannski er eiginlega furðulegast í þessu líka er, eins og kom fram þegar ég fór í andsvör við hv. formann nefndarinnar, að hann taldi að það yrði tekið á þessum málum. Ég verð bara að segja að sporin hræða. Ég hef ekki hingað til séð að það sé tekið mikið á þeim málum sem þegar er búið að ákveða. Það er greinilega búið að ákveða að setja þetta í boxið, setja þetta í kvótakerfið og þeir þrýsta auðvitað mest á það sem sjá fram á það að græða mest á þessu. En þeim er auðvitað alveg skítsama um hina sem þurfa að sjá fram á það, sem verður alveg pottþétt, að þeir sem fá það lítinn kvóta að það borgar sig ekkert fyrir þá að veiða hann vegna þess að það yrði bara tap, það skilaði engu, þeir munu auðvitað selja hann. Hverjir munu kaupa hann? Jú, þeir fjársterku.

Það var sagt hérna áðan að það væri ekki hægt að veiða sömu grásleppuna tvisvar en ég spyr mig: Hvað verður hægt að selja sömu grásleppuna oft, og á milli hversu margra aðila? Síðan verður auðvitað hægt að leigja hana, leigja út veiðar á þessu, og þá er alltaf spurningin að það segir sig sjálft að sá efnameiri, sem á þetta, hann græðir, hinir sem þurfa að kaupa munu fá — þeirra verður erfiðið að ná grásleppunni úr sjónum og síðan að fá einhverja smáaura fyrir sitt viðvik, sem er auðvitað miklu meira. Maður fer að hugsa hvað það er fáránlegt að við skulum vera með þannig kerfi að þeir sem leggja á sig mest og eru virkilega tilbúnir til þess að veiða og þurfa að leigja kvóta og leggja á sig að veiða séu tiltölulega að fá minnst út úr þessu, en sá sem liggur heima hjá sér inni í stofu og bara í hægindastólnum eða einhvers staðar erlendis á sólarströnd græðir á tá og fingri.


Ræðumaður: Inga Sæland

Frú forseti. Það er eiginlega sárara en tárum taki að standa hér í þessari samþjöppun á aflaheimildum, samþjöppun á auðlindinni okkar á fárra hendur, að vera enn eina ferðina að berjast fyrir því að einkavæða og koma fiskinum okkar á fárra hendur sem geta í rauninni keypt og selt framsal hægri vinstri, upp og niður, út og suður. Og eins og hv. þm. Þórarinn Ingi Pétursson, formaður atvinnuveganefndar, sagði áðan í ræðu sinni þá verður þetta svona eða hinsegin. Það er góð spurning: Verður þetta svona eða verður þetta hinsegin? Okkur í Flokki fólksins er nákvæmlega sama hvernig það verður svo framarlega sem þetta verður ekki kvótasett. Það er með hreinum ólíkindum að horfa upp á það að í annan stað er talað um sameiginlega auðlind þjóðarinnar á meðan á hinni blaðsíðunni er endalaus samþjöppun á fárra hendur þar sem í raun og veru er verið að mergsjúga sjávarplássin hér hringinn í kringum landið.

Mig langar líka að leiðrétta hv. þingmann aðeins þar sem honum varð smá fótaskortur á tungunni áðan þegar hann var að tala um 5,3% í sambandi við grásleppuna. Það er í rauninni það heildarviðmið sem við miðum við í sambandi við strandveiðina, bara eins og hún leggur sig, bara allan strandveiðiflotann. Hann á að skipta með sér þessum 5,3%. Það hefur ekki verið nein óráðsía í grásleppuveiðum hér síðasta árhundraðið, bara alls ekki. Eins og hv. þingmaður réttilega bendir á í ræðu sinni hér áðan, Þórarinn Ingi Pétursson, þá náttúrlega er grásleppan eðli málsins samkvæmt eins og annar fiskur með sporð og ugga og hún er hreyfanleg í kringum landið þannig að það er mismunandi eftir svæðum hvar gæftirnar eru mestar og bestar hverju sinni. Það liggur í hlutarins eðli og stundum hefur gefið mjög vel fyrir austan, annars vegar fyrir norðan og hins vegar fyrir vestan. Það fer náttúrlega eftir því hvernig liggur á grásleppunni þann tímann, hvernig straumar, stefnur og hiti sjávar er þann daginn. Það breytir ekki þeirri staðreynd að þegar er verið að reyna að klæða þetta í einhvern svona kjól um að það sé verið að reyna að koma á einhverri nýliðun í greininni og annað slíkt, þá veit ég ekki betur en að þeir sem hafa áhuga á því að fara að veiða grásleppu geti einfaldlega sótt um það og greitt fyrir sitt grásleppuveiðileyfi. Ég veit ekki til þess að einhver þurfi í sambandi við sína nýliðun að fara bænaveginn til kvótakarlsins og biðja hann um ölmusu, annaðhvort að fá að leigja af honum kvótann eins og við þekkjum núna eða fá að kaupa af honum nokkrar tunnur, fá að salta í nokkrar tunnur af grásleppuhrognum. Ég veit ekki til þess að við gætum ekki búið við nýliðun án þess að færa hana enn frekar á fárra hendur.

Ég er ekki búin að gleyma Verbúðinni sem mér fannst vera stórkostleg þáttaröð sem sýndi í rauninni spillinguna, sjálftökuna, græðgina og óþverrann sem gekk á þeim tíma þegar kvótakerfið var sett á, þegar framsalið var sett á. Hvernig hagsmunagæsla kjörinna fulltrúa hér hefur fengið að vaða um eins og eldur um akur; bara fyrir sig og sína, fíni pilsfaldakapítalisminn. Til dæmis bara ef maður horfir á það að við vorum að fá svar við spurningu um byggðakvóta Byggðastofnunar þar sem berlega kemur í ljós að þau litlu sjávarpláss sem eiga að fá að njóta þessara tonna — hvert haldið þið að það hafi farið? Til vina Framsóknarflokksins auðvitað; Skinney – Þinganes, stórútgerðartogarar og annað slíkt. Ekki ein einasta lonta kom að landi t.d. á Djúpavogi af þeim 250 tonnum sem Byggðastofnun átti að úthluta til þeirra. Þetta fer frekar í stórútgerðina í Kópavogi.

Maður er eiginlega búinn að fá ógeð á þessu kerfi eins og það leggur sig og þegar við erum að horfa upp á það núna, talandi um að vanda umgjörðina um málið, fá fleiri umsagnir — Frú forseti. Við í atvinnuveganefnd vorum búin að fá allar umsagnir, bæði sem við óskuðum eftir og þeirra sem bara kærðu sig um að senda inn umsagnir. Það er engu við það að bæta nema því að hæstv. matvælaráðherra koðnaði undan því að koma inn í þingið með frumvarpið um frekari kvótasetningu því það gengur þvert á stefnu hennar þingflokks, sem er Vinstrihreyfingin – grænt framboð. Það gengur algerlega þvert á þeirra stefnu, enda sést það á grasrótinni sem smám saman siglir frá flokknum. Þannig að ég segi bara: Það kom glögglega fram í svari hv. þingmanns og formanns atvinnuveganefndar, Þórarins Inga Péturssonar, við mig hérna rétt áðan, það kom berlega í ljós að það var í rauninni ekki frumkvæði atvinnuveganefndar að koma inn með þetta kvótasetningargrásleppufrumvarp. Það var að frumkvæði matvælaráðherra sem flæmdist burt á síðasta löggjafarþingi, í fyrravor, og bað náðarsamlega hv. atvinnuveganefnd að koma endilega með málið hingað inn.

Svo ætla ég líka leiðrétta annað sem kom fram hjá hv. þingmanni og formanni atvinnuveganefndar, Þórarni Inga Péturssyni. Það er víst verið að leggja af alla útgerð á Tröllaskaga eins og hann leggur sig. Það er ekki bara verið að logsjóða fyrir Ólafsfjörð og eyðileggja allt sem áður við þekktum; 30–40 strandveiðibátar, 20–30 netabátar og svo voru 200 og 300 tonna línubátar fyrir utan ísfiskara á frystitogara. Þarna voru tvö risastór frystihús. Þarna voru mjög mörg saltverkunarhús. Þarna voru þrjú starfandi síldarplön á sínum tíma. En hvað er þarna núna með þessari kvótasetningu græðgisvæðingar örfárra sægreifa? Ekki neitt, ekki nokkur skapaður hlutur sem lýtur að sjávarútvegi nema enn þá örlar á einum og einum sem er að fara að veiða grásleppu. Á Siglufirði var sameining, Þormóður rammi – Sæberg, og hvað skyldi nú hafa orðið um það stóra stönduga fyrirtæki sem hv. þm. Þórarinn Ingi Pétursson nefndi hér áðan þegar hann sagði að hinum megin við Ólafsfjörðinn væri þetta stönduga og blómlega sjávarútvegssamfélag? Það er búið að selja 70% af því til Vestmannaeyja. Það er verið að segja upp og þessir sjómenn sem hafa fengið vinnu og starfa við Þormóð ramma – Sæberg, það þarf enginn að halda að þeir ætli allir að flytja til Vestmannaeyja til að halda „djobbinu“ sínu — frú forseti, fyrirgefðu, ég átti að segja vinnunni sinni.

Staðreyndin er sú að þetta mál er svo furðulega vaxið að ég er enn ekki búin að átta mig á því að það sé komið í þessu formi hér inn á hið háa Alþingi. Það er enginn annar en ráðherrann sjálfur sem samdi þetta frumvarp og smíðaði þetta frumvarp sem á að koma með þetta mál hér inn. Það á ekki að setja það í fangið á hv. atvinnuveganefnd, engan veginn. Að vísu er það náttúrlega svo að þar gilda sömu lögmál og hér í þingsal, það gilda sömu lögmál þar um einræði og alræði og meirihlutaræði. Það liggur algjörlega á borðinu að hér í þessum ágæta sal, hv. þingsal, höfum við ekkert að segja nema með góðfúslegum vilja og vitund stjórnarflokkanna. Þau 63 þingmannamál sem Flokkur fólksins hefur lagt fram á hinu háa Alþingi eru meira og minna sett í ruslið. Það er alveg sama þó að þau fari í gegnum ferli inni í fastanefndunum, þó að við fáum umsagnir um þau, þó að þau séu tilbúin í 2. umræðu hér, hið eina rétta lýðræðislega ferli, það gengur ekki eftir. Frekar hættum við þingstörfum klukkan fimm á daginn af því að það eru ekki nógu mörg mál. Eða við hættum bara klukkan tvö vegna þess að ríkisstjórnin er að daga uppi með sína málaskrá og vill frekar slökkva á ræðustólnum okkar hér og möguleikum okkar á að flytja málin og koma þeim í frekari umræður. Frekar loka þeir bara á allt saman: Við erum ekki með nein frumvörp þannig að þið, ágæti stjórnarandstöðuminnihluti sem við berum reyndar enga virðingu fyrir, skuluð ekki fá að mæla fyrir ykkar málum, þótt þau bíði hér í tugum talið eftir því að fá að ganga í gegnum lýðræðislega og eðlilega meðferð á hinu háa Alþingi. Þvílík og önnur eins vinnubrögð.

Ég hef nú staðið hér og látið gamminn geisa og stundum þrumað svolítið hátt og liggur hátt rómur og er alveg rosa reið, eins og allir segja, en það verður bara að hafa það. Þetta er bara mín ástríða. Þetta er þingmaðurinn Inga Sæland og svona er ég bara gjörsamlega af guði gerð. Þannig að ég segi bara hvorki meira né minna en þetta að í þessi sjö ár sem ég hef blásið hér þá hef ég aldrei orðið vitni að öðrum eins vinnubrögðum eins ég er að verða vitni að hér og nú frá hv. atvinnuveganefnd. Ég get alveg sagt ykkur það að við í Flokki fólksins, og ég held að ég geti sagt það líka að ég hafi fundið það hjá félögum okkar í Pírötum, erum algjörlega á móti því hvernig við erum að færa sjávarauðlindina á hendur fárra og þjappa saman með alls konar ryki sem er verið að gusa hér í augun á kjósendum og fólkinu í landinu. Hér ganga fullar fötur af ryki í allar áttir, blekkingarryki, til þess að reyna að sannfæra fólk. Ég held að við höfum sannfærst nóg þegar kvótakerfið var sett á hér upp úr 1980, þegar allt átti að verða svo miklum mun betra. Þegar við áttum að vera innan átta ára farin að veiða 400.000 tonnum meira af þorskígildi en við gerðum þegar kvótasetta kerfið var sett á.

En hver skyldi staðan vera í dag? Jú, við veiðum ekki sporði meira. Þetta kerfi er búið að vera við lýði hér í hátt í 40 ár og hver er ábatinn? Enginn. Við höfum hins vegar komið á þannig kerfi að við höfum látið viðgangast hér brottkast, svo tugum prósenta skiptir, af veiddum afla upp úr sjó. Og af hverju skyldu sjómenn sjá sig tilneydda til að fleygja verðmætum dauðum aftur í hafið? Jú, vegna þess að stjórnvöld refsa þeim fyrir að koma með aflann að landi í stað þess að kúvenda og verðlauna þá fyrir að koma með aflann að landi án þess að klekkja á þeim hvað þennan blessaða kvóta þeirra snertir. Nei, þá er þeim refsað fyrir það. Það liggur alveg á borðinu að þegar Hafrannsóknastofnun er að gefa út sínar veiði- og aflaheimildir þá hefur hún ekki hugmynd um á hvaða forsendum hún á að gera það. Hún hefur ekki hugmynd um hver raunverulegur veiddur afli er hér upp úr sjó.

Þetta er alveg eins með kvótasetningu á grásleppu og að klæða það í alls konar furðubúning. Það er ekkert sem var að veiðum á grásleppu, ekki neitt. Það að tala um það að einhverjir verði nú að fá eitthvað fyrir sinn snúð, það verði kannski að verðlauna þá grásleppuveiðikalla sem ætla ekki að veiða lengur og rétta að þeim einhverjar milljónir með því að kvótasetja þetta og láta þá halda áfram að vera í áskrift með því að leigja frá sér grásleppuna, selja frá sér kvóta. Það er varla hægt að ljúga upp á þetta. Þetta er að verða einn furðulegasti farsi sem ég hef nokkurn tíma orðið vitni að og er ég þó komin á sjötugsaldur. Hversu lengi og í hversu mörg ár telur hið háa Alþingi og stjórnarliðar að sé hægt að ljúga að þjóðinni? Hversu lengi er hægt að endurvinna sama ruglið og gusa því í andlitið á þjóðinni?

Við í Flokki fólksins segjum: Heyrðu, við erum búin að fá nóg af þessari endurvinnslu. Þó að við séum enn þá að vaska upp þessar mjólkurfernur erum við búin að fá nóg af þessari endurvinnslu sem felst í því að ljúga því að okkur að það sé best að kvótasetja allt sem siglir hér í kringum landið. Við eigum auðlindina. Við eigum sjávarauðlindina og við höfum allan rétt til að selja hana frá okkur, fá að leigja hana frá okkur. Við eigum að fá alla arðsemi af því. Hún er okkar. Eins og hv. þm. Eyjólfur Ármannsson bendir réttilega á áðan í sambandi við 75. gr. stjórnarskrárinnar um atvinnufrelsi þá má ekki skerða nema sérstakir þjóðhagslegir hagsmunir standi þar að baki. Það er algerlega á hreinu að það varðar enga þjóðarheill að kvótasetja grásleppu nema fyrir örfáa karla sem vilja fá gefins milljónir af okkar skattfé bara sisvona, til að vera áskrifendur að því sem eftir er, að geta leigt það og selt til einhverra annarra. Nýliðunin er til staðar. Við seljum veiðileyfi. Það er á okkar borði.

Frú forseti. Öðruvísi mér áður brá en nú er þetta algerlega komið út fyrir allan þjófabálk. Við í Flokki fólksins munum aldrei, aldrei, aldrei láta þetta frumvarp ná fram að ganga.


Ræðumaður: Guðmundur Ingi Kristinsson

Virðulegur forseti. Ég þakka hv. þingmanni fyrir svörin. Þó svo að ég sé ekki alveg sammála, ég bara óttast þetta en ég heyrði hvað hann sagði, þá  vona ég heitt og innilega að það verði tekið tillit. Ég vona heitt og innilega að það verði hægt að taka tillit þannig að flestir og helst allir verði sammála og sáttir, en ég efast um það. Og ég spyr mig: Af hverju í ósköpunum má grásleppan ekki bara vera utan kvóta? Af hverju þarf að setja þetta í þennan farveg? Má hún ekki bara vera ein af þessum undantekningum frá reglunni? Af hverju þurfum við alltaf að setja allt í sama boxið og búa allt til eins? Einhvern veginn virðist það vera mottóið að setja allt sem hreyfist í sjónum í kvóta, bara vegna þess að þið getið sett það í kvóta en ekki af því að það sé þörf á því. Eða af hverju telur hann svona lífsnauðsynlegt að setja grásleppuna í kvóta að það þurfi að drífa þetta af?


Ræðumaður: Guðmundur Ingi Kristinsson

Virðulegur forseti. Við erum hér að ræða um frumvarp til laga um veiðar í fiskveiðilandhelgi Íslands, veiðistjórn grásleppu. Ég hjó eftir því að hv. þingmaður talaði um það að nýliðar í þessum veiðiskap, grásleppu, væru áhyggjufullir vegna þess að þeir sjá örugglega margir fram á að það borgi sig ekki fyrir þá að veiða af því að þeir hafa ekki það góðan kvóta. Það bara skilar engu. Og hvað eiga þessir menn þá að gera? Jú, þeir eiga eiginlega ekki annarra kosta völ en að selja. Það er lítið gagn í að vera með einhvern kvóta til veiða ef hann skilar engu eða bara tapi.

Ég heyrði hjá hv. þingmanni að hann sagði að þetta yrði skoðað í nefndinni, en ég spyr: Nú er frumvarpið nákvæmlega eins og það var í fyrra og hann sagði að það hefðu engar breytingar verið gerðar og það er búið að liggja þarna í heilt ár, af hverju í ósköpunum var ekki byrjað á þessu? Ég held og ég ætla bara að trúa því að það sem er að ske hér er að það á að vera eitthvert sýndarsamráð, svona: Já, við ætlum að gera eitthvað en hvað það verður, það er bara ákvörðun meiri hlutans. Miðað við þetta, að það var tekið út úr nefndinni af meiri hlutanum og fer nú í nefnd og verður fjallað um málið þar, sé ég ekkert því til fyrirstöðu og sér hv. þingmaður því eitthvað til fyrirstöðu að það verði bara tekið út úr nefndinni án þess að tekið verði tillit til eins né neins í sjálfu sér? Það er alveg hægt. Við höfum séð það gert og það hefur oft verið gert í nefndum. Hvernig sér hann líka fyrir sér að þetta verði þá, að þeir sem eru stærri og fjársterkari muni kaupa út þessa nýliða?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Það hefur komið skýrt fram hjá sérfræðingum Hafrannsóknastofnunar að kvótasetning hefði engin áhrif á fyrirsjáanleika, þ.e. hvenær veiðiráðgjöfin er tilkynnt og hún byggist annars vegar á niðurstöðum stofnmats botnfiska að vori og hins vegar að hluta til á stofnmati frá árinu áður. Það að það veiðist mikið fyrir Norðurlandi skaðar ekki þá sem eru á Vesturlandi. Það sem þarf að gera er að bæta núverandi kerfi. Það þarf að bæta núverandi dagakerfi, það er það sem þarf að gera, en ekki að rjúka til og kvótasetja allt til að auka síðan samþjöppun á þessum veiðum. Þetta eru mjög sérstakar veiðar að mörgu leyti og það eru margir sem veiða lítið og aðrir meira en það sem er grundvallaratriði sem kom fram í máli hv. þingmanns er að það eru raunverulega engir almannahagsmunir á bak við þetta en það er hins vegar krafa innan úr geiranum um að kvótasetja þetta. Þá getum við litið á það hvort menn ætli að fara að selja síðan kvóta þegar þar að kemur. Ég er í ágætu sambandi við sjómenn í mínu kjördæmi, þá sem vilja kvótasetningu og líka þá sem vilja það alls ekki en ég tel að þetta frelsi sem er í núverandi dagakerfi þurfi að bæta. Það þarf að tryggja að öll svæði geti veitt. Grásleppa sem er veidd fyrir Norðurlandi eyðir væntanlega ekki stofnum í Breiðafirði, það er annar fiskur. Það þarf að bæta núverandi kerfi. Það er það sem þarf að gera, ekki kvótasetningin.


Ræðumaður: Eyjólfur Ármannsson

Virðulegur forseti. Ég þakka framsögumanni fyrir framsöguna á þessu máli. Hér er um gríðarlega mikilvægt mál að ræða og algjörlega óskiljanlegt að matvælaráðherra sem styðst við þingmeirihluta hér á Alþingi skuli ekki treysta sér til að leggja fram eigið stjórnarfrumvarp heldur þurfi meiri hluti atvinnuveganefndar að gera það. Það segir sitt um málið og það stefnuleysi sem er hjá núverandi ríkisstjórn í málinu.

Hv. þingmaður talaði um að það hefði mikið verið haft samband við hann, að það hefðu verið tölvupóstsamskipti og fleiri samskipti við hann og líka að hér sé verið að mæta ósk þeirra sem stunda veiðarnar og þess vegna sé mikilvægt að taka upp málið og tók líka fram að það hafi komið upp mikil veiði árið 2020, aðallega fyrir Norðurlandi en ekki minni annars staðar. Þannig er nú með sjávarauðlindina og fiskinn að hann er á mismunandi stöðum á mismunandi tímum og það getur veiðst meira fyrir Norðurlandi en Suðurlandi, hann getur ekki verið á báðum stöðum í einu þegar verið er að veiða, svo mikið er víst.

Það sem mig langar að spyrja hv. þingmann um er þetta: Í 75. gr. stjórnarskrárinnar, um atvinnufrelsi, segir, með leyfi forseta:

„Öllum er frjálst að stunda þá atvinnu sem þeir kjósa. Þessu frelsi má þó setja skorður með lögum, enda krefjist almannahagsmunir þess.“

Það að verið sé að mæta óskum þeirra sem stunda veiðarnar og það séu tölvupóstsamskipti og verið að hafa samband og verið að þrýsta á þingmenn að breyta lögunum, það eru ekki almannahagsmunir, það bara er það ekki. Ég get ekki séð að það séu neinir almannahagsmunir sem séu rök fyrir þessu lagafrumvarpi sem eru að skerða atvinnufrelsi enn þá meira en orðið er með núverandi dagakerfi. Ég get ekki séð það. Ekki er það verndunin. Það er ekki verið að auka verndun á grásleppu með þessum veiðum. Spurningin er þessi: Hvaða almannahagsmuni er verið að vernda með þessu frumvarpi?


Ræðumaður: Inga Sæland

Frú forseti. Ég þakka hv. þm. Þórarni Inga Péturssyni fyrir einlægt og heiðarlegt svar sem tók í rauninni af allan vafa um það að þetta mál er ekki komið hér inn að frumkvæði atvinnuveganefndar heldur í skjóli meiri hluta hennar, eins og öll önnur mál hér eru almennt í skjóli meiri hluta stjórnarflokkanna þar sem við sem erum í minni hluta, í stjórnarandstöðu, höfum harla lítið um málin að segja. Hv. þingmaður hefur fengið marga tölvupósta þar sem hann er hvattur til dáða ásamt nefndinni til þess að kvótasetja grásleppuna. Ég er ekki enn þá búin að gleyma Verbúðinni góðu og býst við að verið sé að hlaða í 2. kafla hvað það varðar. Ég held, a.m.k. ef litið er á þann póst sem ég hef fengið, að þeir séu ekki færri — enda sagði hv. þingmaður í upphafi framsögu sinnar með frumvarpinu að það væru skiptar skoðanir — og ég hef ekki síður fengið bréf frá grásleppusjómönnum sem trúa því ekki að það eigi eina ferðina enn að kvótasetja tegundir af sjávarauðlind okkar Íslendinga. Sitt sýnist hverjum og við eigum eftir að takast á um málið. Hv. þingmaður sagðist áðan vonast eftir fjörugum umræðum. Það mun ekki standa á Flokki fólksins og þessari konu sem hér stendur að vera með stuð í þessari umræðu vegna þess að þetta er mér algjört hjartans mál. Ég kem úr litlu sjávarplássi þar sem búið er að þurrka út allan kvóta. Tröllaskagi er orðinn gjörsamlega berstrípaður og allsber og verið er að leggja sjávarplássið mitt, Ólafsfjörð, gjörsamlega í rúst af misvitrum stjórnmálamönnum og hagsmunagæsluaðilum fyrir fáa útvalda sægreifa. Í þessu tilviki á að kvótasetja grásleppu fyrir örfáa karla til að senda þeim nokkrar milljónir á silfurfati af því að þeir nenna ekki lengur að fara að sækja grásleppuna heldur ætla þeir að selja hana eitthvert annað.


Ræðumaður: Inga Sæland

Frú forseti. Ég þakka hv. þm. Þórarni Inga Péturssyni fyrir þessa framsögu. Hann talar um að það séu skiptar skoðanir um málið, í rauninni vægast sagt. Það var svolítið sláandi, og mig langar að spyrja hv. þingmann um það, að hann sagði að nú ætti að vinna málið almennilega, koma því inn í þingið og annað slíkt. Ég veit ekki betur en að atvinnuveganefnd hafi verið með þetta mál síðasta þingvetur og að það hafi verið tilbúið eftir umsagnir og annað slíkt. Ég bið hv. formann atvinnuveganefndar að leiðrétta mig ef það er ekki rétt. Ég veit ekki betur en að málið hafi hreinlega dagað uppi vegna þess að hæstv. matvælaráðherra treysti sér ekki til að koma með málið hingað inn vegna þess hversu skiptar skoðanir voru um það og hve samstaðan var lítil.

Mig langar líka að spyrja að því hvort það hafi verið alveg sjálfsagt mál í huga formanns atvinnuveganefndar, hv. þm. Þórarins Inga Péturssonar, að taka málið í fangið fyrir hönd matvælaráðherra eins og hún óskaði eftir og ég hef fengið fulla vitneskju um, því að það var ekki að frumkvæði atvinnuveganefndar sjálfrar sem við erum aftur farin að fjalla um þetta mál. Það er í raun einsdæmi síðan ég kom á Alþingi Íslendinga að þessi aðferð sé notuð, að fastanefnd þingsins sé látin koma inn með mál fyrir hönd ráðherra sem treystir sér ekki til að koma með það sjálfur. Svo sagði hv. þm. Þórarinn Ingi Pétursson einnig að það ætti að reyna að koma einhverju skikki á þetta. Ég man ekki alveg hvernig hann orðaði það, að það yrði einhver heildarbragur á þessu, alveg eins og það hefði bara verið allt í kaldakoli með grásleppuveiðar alla þá áratugi frá því að maður man eftir að pabbi, afi og allir sóttu sjóinn til að veiða grásleppu. Ég spyr: Hvaða rugl hefur verið á grásleppuveiðunum til þessa?


Ræðumaður: Inga Sæland

Frú forseti. Ég þakka hæstv. ráðherra fyrir svarið. Betur má ef duga skal. Ég velti því þá fyrir mér: Hefur t.d. verið á teikniborðinu með öllum þessum nefndum og stýrihópum og ráðum og öllu, hefur verið talað um að setja raunverulega upp alþjóðlegan skóla eins og við þekkjum í löndunum nánast alls staðar í kringum okkur, þar sem í rauninni er verið að reyna að taka og koma til móts við börnin og kenna þeim á þeirra tungumáli samhliða því að þau eru að aðlagast nýju samfélagi? Ég hef talað við kennara sem sitja uppi með það að vera með 28–30 nemendur í bekk þar sem eru töluð átta tungumál. Hvernig dettur nokkrum einasta ráðherra eða kjörnum fulltrúa eða bara nokkrum einasta einstaklingi í hug að svoleiðis geti gengið upp, að það sé í rauninni til þess að efla áhuga nemendanna á því að læra eða láta sér líða vel í kennslustundinni sinni og í kennslustofunni sinni? Ég sé fyrir mér að við þurfum að gera miklu meira og þurfum að reyna að koma einhverju af stað strax, að láta ekki börnin vera búin að vera í mörg ár í þessari óvissu og vanlíðan og í rauninni varla geta lært nokkurn skapaðan hlut vegna þess að við erum ekki að gefa þeim tækifæri til þess, því miður. Við erum ekki að mæta þeim þar sem þau eru, því miður. Það fylgir því ábyrgð að vera með fjölmenningarsamfélag og sú ábyrgð er á höndum stjórnvalda að takast á við það. Fyrst við erum búin að samþykkja fjölmenningarsamfélagið þá verðum við líka að standa við að láta það ganga upp. Við verðum að byrja á börnunum okkar. Við verðum að byrja á því að þeim líði vel í skólanum. Hvar er t.d. hugmyndin um alþjóðlegan skóla á teikniborði hæstv. ráðherra, þar sem börnunum verður í rauninni kennt á því tungumáli sem þau þekkja ásamt því að fá að aðlagast inn í íslenskuna og okkar samfélag?


Ræðumaður: Inga Sæland

Herra forseti. Ég þakka hæstv. ráðherra, Ásmundi Einari Daðasyni, fyrir þetta góða mál. Mér finnst í rauninni skorta á heildarstefnu og utanumhald utan um börn sem eru að koma hér í okkar ágæta skólakerfi, sem er í rauninni ekki svo ágætt þegar upp er staðið. Við erum að horfa upp á niðurstöður PISA-könnunar og annað slíkt og við vitum í rauninni og höfum ekki fengið að sjá hverju sætir. Við fáum ekki að sjá á milli skóla hvernig þeir hafa staðið sig í þessu og hvort það eru meiri líkur en minni að það sé vegna þess að við erum ekki að sinna börnum sem eru af erlendum uppruna og er að koma hér inn í skólakerfið. Ég er að velta fyrir mér hvað sé gert fyrir þessi börn til þess að efla þau andlega og efla þau inn í bekkina, inn í samfélagið, þannig að þau jaðarsetjist ekki. Hvað er gert fyrir þessi börn til þess að tryggja að þau fái í rauninni alla þá þjónustu í sambandi við að læra nýtt tungumál sem í rauninni farsæld þeirra og framtíð hér byggist algerlega á?

Ég verð að segja að þegar maður er að horfa heildstætt á hlutina þá er ég búin að sjá það í gegnum tíðina, bæði af viðtölum við foreldra þessara barna, við börnin sjálf og inni í skólakerfinu, að það er mjög mikill misbrestur á því að börnin fái þá raunverulega þann stuðning og þá þjónustu. Auðvitað er vel að það skuli vera að koma inn frumvarp sem á að einhverju leyti að byggja betur og hlúa betur að þessum börnum en, hæstv. ráðherra, er ekki orðið tímabært að við tökum málin föstum tökum og látum ekki þessa einstaklinga, börnin okkar, ganga í gegnum allt menntakerfið án þess að fá þá nauðsynlegu hjálp og þann stuðning sem þau þurfa á að halda til þess að geta látið sér líða vel í samfélaginu okkar, til þess að koma í veg fyrir alls konar einelti og alls konar vanlíðan sem skapar ekkert annað en beiskju og reiði út í samfélagið sem á að vera framtíð þeirra?


Ræðumaður: Inga Sæland

Herra forseti. Ég þakka hæstv. forsætisráðherra og hæstv. matvælaráðherra fyrir svarið. Það er orðið dálítið dapurt ef ég þekki betur grasrót Vinstri grænna en formaðurinn sjálfur því að það liggur algjörlega á borðinu að þetta er ekki það sem er á borði Vinstrihreyfingarinnar – græns framboðs, að halda áfram að kvótasetja hér sameiginlegar sjávarauðlindir okkar. Það liggur náttúrlega algjörlega á borðinu.

Hvað lýtur að stjórnarskránni, jú, ég þakka hæstv. ráðherra fyrir það samstarf sem var náttúrlega um margt mjög gott en ákveðin vonbrigði hvað það varðar. Það var Flokkur fólksins sem í rauninni vildi fá fullt verð fyrir aðgang að auðlindinni. Á því virtist allt stranda vegna þess að eitthvað átti nú að vera sanngjarnt og eðlilegt, sem enginn veit að vísu hvað þýðir. En það að atvinnuveganefnd skyldi taka það upp hjá sjálfri sér að koma með þetta frumvarp er algerlega út í bláinn, segi ég sem fulltrúi atvinnuveganefndar, það er algerlega út í bláinn að þeir í atvinnuveganefnd hafi fundið það upp hjá sjálfum sér. Það var að einlægri ósk hæstv. matvælaráðherra sem treysti sér ekki til að koma með frumvarpið sjálf aftur inn í þingið því að hún hefði aldrei komist áfram með það frekar en að það mun fara áfram nú.


Ræðumaður: Inga Sæland

Herra forseti. Ég spyr í þetta sinn hæstv. matvælaráðherra og það er vegna sjötta máls á dagskrá þingfundar okkar hér í dag, um kvótasetningu grásleppu. Ég velti því fyrir mér hvort það hafi orðið einhver kúvending á stefnu Vinstrihreyfingarinnar – græns framboðs í sjávarútvegsmálum, hvort Vinstrihreyfingin – grænt framboð sé núna að taka undir það að halda áfram að færa hér auðlindirnar okkar, sameiginlega auðlind þjóðarinnar, á fárra hendur. Aðferðafræðin sem er verið að beita hér í dag er í rauninni fordæmalaus. Frá því að ég kom á þing hef ég aldrei áður upplifað það að ráðherrann sjálfur sem smíðaði frumvarpið hafi í rauninni gert það burtreka, sennilega út af grasrótinni sinni, ég býst við því, og nú er það meiri hluti atvinnuveganefndar sem leggur frumvarpið fram. Ég velti fyrir mér — þetta eru í rauninni þær vangaveltur og þarf ekkert að tíunda þær meira. Við í Flokki fólksins, og ég veit að Píratar hafa líka verið algerlega inn á þessari línu, höfum verið að berjast fyrir því að við fáum að halda auðlindunum okkar í þjóðareign, að það sé ekki verið að færa auðlindina okkar ítrekað á fárra hendur. Nú hefur kvótasetningin sýnt það svo um munar, samþjöppun í greininni og annað slíkt. Núna er búið að kvótasetja sæbjúgu, hvað þá annað, það eru eiginlega engin takmörk fyrir því hvað á að kvótasetja. Og nú er það grásleppan þar sem örfáir fullorðnir kallar sem nenna ekki lengur að veiða grásleppu hlakka til að láta íslenska skattgreiðendur færa sér nokkrar milljónir á silfurfati fyrir það eitt að kvótasetja grásleppu sem þeir selja síðan til að innleysa sína peninga. Hefur stefna Vinstrihreyfingarinnar – græns framboðs kúvenst í kvótasetningarmálum og sjávarútvegsmálum?


Ræðumaður: Tómas A. Tómasson

Virðulegi forseti. Hv. þingmenn og kæra þjóð. Ég hef oft velt því fyrir mér hvers vegna ríkisstjórn sem hefur sett Íslandsmet í útgjöldum á svona erfitt með að tryggja grunnþarfir eldra fólks. 800 manns eru á biðlista eftir hjúkrunarrýmum og þar af eru 400 í Reykjavík. Nú liggja 70 manns á göngum bráða- og legudeilda eftir að fá úthlutað hjúkrunarrými. Þetta ástand hefur þær afleiðingar að Landspítalinn nær ekki að sinna sínu hlutverki þar sem þar eru rekin dýrustu hjúkrunarheimili á landinu. Heilbrigðisráðuneytið gerir reglulega úttekt á hversu margir einstaklingar þurfa pláss á dvalar- og hjúkrunarrýmum næstu árin. Stjórnvöld hafa vitað í mörg ár að með öldrun þjóðarinnar þarf að fjölga hjúkrunarrýmum. Vandamálið mun versna á hverju ári ef ekkert verður að gert. Hvers vegna byggir ríkisstjórnin ekki fleiri hjúkrunarheimili?

Og nú kemur mál málanna. Eftir því sem ég best veit hefur heilbrigðisráðherra tilkynnt forstjóra Landspítalans að rúmlega 100  aldraðir einstaklingar geti átt von á því að verða fluttir á hjúkrunarheimili á landsbyggðinni. Grátandi afar og ömmur í öngum sínum verða flutt hreppaflutningum langt frá eigin fjölskyldum vegna aðgerðaleysis stjórnvalda. Hvað er í gangi? Í pólitíkinni eru viðbrögðin engin, ráðherrar halda sínu striki og kippa sér ekkert upp við það að hátt í þúsund veikir eldri borgarar fái ekki aðgengi að grunnheilbrigðisþjónustu. Við getum gert svo miklu betur. Þessi staða lagast ekki af sjálfu sér. Því fyrr sem við hefjumst handa þeim mun betra. Fólkið fyrst, svo allt hitt. Áfram veginn.


Ræðumaður: Jakob Frímann Magnússon

Virðulegur forseti. Ég vil þakka fyrir þessa umræðu. Hún er mikilvæg, þörf og tímabær. Víglínur íslenskra stjórnmála um áratugaskeið frá miðri síðustu öld og fram eftir snerust um afstöðuna til samyrkjubúskapar versus markaðshagkerfis. Við enduðum með því að búa til einhvers konar blöndu beggja sem hefur reynst furðu farsæl að mínu viti. Við erum búin að vera með blandað heilbrigðiskerfi frá því að ég man eftir mér og ég held að það hafi reynst okkur ágætlega og við eigum að sjálfsögðu að nýta þá góðu lækna og sérfræðinga og heilbrigðisstarfsmenn sem kjósa að starfa á sjálfstæðum vettvangi, svo fremi að þeirra tilboð séu sambærileg við það sem ríkið býður. En að ætla sér að halda heilbrigðiskerfi Íslands í einhverjum heljargreipum gamla samyrkjubúskaparins eða ríkisforsjárkerfisins er tímaskekkja. Ég finn þann undirtón aðeins hér í upphafserindinu, að þetta eigi allt að vera á vettvangi ríkisins, og ég segi að fyrir þá sem þurfa að leita til bráðamóttökunnar er eiginlega ekkert annað í boði og ef bráðan vanda ber að þá sjáum við alveg hvernig staðan er þar. Þar er ekki nútímaleg þjónusta eða hraðvirk sem skyldi. Sömuleiðis eru hjúkrunarheimilin algerlega háð því núna að það verði drifið í að koma upp nýjum. Það eru mörg hundruð manns á biðlista þar. Þess vegna segi ég: Útvistum öllu sem útvista þarf, tryggjum Íslendingum bestu mögulegu heilbrigðisþjónustu og stöndum vörð um það, það er grunnþátturinn í okkar ágæta velferðarkerfi, og hættum að tala á gömlu nótunum.


Ræðumaður: Guðmundur Ingi Kristinsson

Virðulegur forseti. Ég þakka hæstv. fjármálaráðherra fyrir svörin. Og gott að hún er farin að sjá ljósið, eftir á, vegna þess að það gerði hæstv. forsætisráðherra líka. Hún sagði í óundirbúnum fyrirspurnum fyrr í þessari viku um þetta nákvæmlega sama máli:

„En hvað varðar þetta ákvæði þá var því, eins og kunnugt er, frestað hér við afgreiðslu málsins og það var gert með þeirri skýringu að það þyrfti að kanna áhrif ákvæðisins betur og afla frekari upplýsinga um þá sem kynnu að verða fyrir áhrifum þegar ákvæðið tæki gildi. Þetta les ég upp úr nefndaráliti meiri hlutans.“

Þetta var gert vegna þess að Flokkur fólksins benti á þetta og stoppaði þetta. En ég spyr þá: Hvers vegna í ósköpunum var þetta ekki gert áður? Hvers vegna í ósköpunum gáfuð þið ykkur ekki einhverja nokkra mánuði til að upplýsa þetta fólk um það og tala við það og senda þetta inn? Af hverju er verið að negla þetta inn í bandorminn í felum, í skjóli nætur til þess eingöngu að klekkja á þessu fólki? Hvers lags vinnubrögð eru þetta? Þið viðurkennið að þið ætlið að sparka fólk niður fjárhagslega  og koma svo og klappa því eftir á og segja: Heyrðu, æ, fyrirgefðu, nú ætlum við að skoða hvers vegna við vorum að sparka þig niður.


Ræðumaður: Guðmundur Ingi Kristinsson

Virðulegur forseti. Rétt fyrir síðustu jól sló ríkisstjórn Íslands, nánar tiltekið fjármálaráðuneytið, eigið met í lágkúru og fjárhagslegu ofbeldi gegn þeim sem minnst mega sín. Kirfilega falin í gistináttabandorminum kom fram ný birtingarmynd af grimmilegri skerðingarstefnu stjórnvalda. Í bandorminum var ákvæði um að fella niður persónuafslátt ellilífeyrisþega og öryrkja sem búa erlendis, fólks sem hefur gefist upp á því að hokra við sárafátæktarmörk hér á landi og haldið út í leit að betra lífi. Á einu bretti átti að svipta þau 65.000 kr. á mánuði, persónuafslætti, sem hefði í mörgum tilfellum verið nóg til að fólk gæti ekki staðið undir leigu eða fæði. Þetta átti að gera fólki sem er þegar svo bágstatt að hver einasta króna skiptir máli, með ekki nema fjögurra daga fyrirvara. Sem betur fer benti Flokkur fólksins á þetta og þá samþykkti Alþingi að fresta gildistökunni um ár.

Þetta fjárhagslega ofbeldi sem þarna er verið að lauma inn í bandorminn í skjóli myrkurs til að klekkja á þessu veika, aldraða fólki er 65.000 kr. Ég vil því spyrja hæstv. fjármála- og efnahagsráðherra: Er hún sammála mér um að það verði að hætta við þessa grimmilegu aðför að eldri borgurum og öryrkjum eða er þetta hluti af stefnu Sjálfstæðisflokksins í málefnum aldraðra og öryrkja? Einnig: Hvernig var þessi ákvörðun tekin? Hvers vegna í ósköpunum var þetta ekki kynnt fyrir fólki heldur laumað inn í skjóli nætur? Síðan hljótum við líka að spyrja okkur að því hvernig í ósköpunum stendur á því að það átti að halda þessu kirfilega földu og gera þetta um áramótin þó að það væri búið að fresta því. Það tók Tryggingastofnun tvo daga að endurgreiða þetta þegar Skatturinn krafðist þess að þeir myndu brjóta lög.


Ræðumaður: Guðmundur Ingi Kristinsson

Virðulegur forseti. Ég vil þakka hæstv. ráðherra fyrir þessi svör hans. Ég fagna því að það standi til að taka fast á þessum málum í endurskoðun almannatrygginga í málefnum öryrkja og ég styð það heils hugar að þetta verði einfaldað og þetta bútasaumaða kerfi heyri sögunni til. Hér kom fram að ef frítekjumark atvinnutekna væri uppreiknað samkvæmt launavísitölu þá væri það um 300.000 kr. núna og það myndi líka hvetja fleiri til að fara út á vinnumarkaðinn og reyna að finna sér vinnu. Ég spyr hvort hann geti ekki séð til þess að þessi frítekjumörk séu ekki að skerða aðrar bætur í dag þannig að allir geti nýtt sér þau sem vilja en ekki bara sumir. Sumir verða fyrir gífurlegum skerðingum ef þeir ætla að reyna að fara út á vinnumarkaðinn. Það sem er kannski oft sorglegast í því dæmi er að fólk fer og spyr: Má ég vinna? Þá er sagt: Jú, þú mátt vinna, þú færð 200.000 kr. frítekjumark — sem er ekki rétt. Það þarf að taka hvern og einn einstakling og reikna nákvæmlega út hvernig staða hans er og hversu marga bótaflokka hann er með til að átta sig á því hvort hann megi nýta sér þessi frítekjumörk.

Það er ánægjulegt að það sé kominn sérstyrkur fyrir þá sem vilja taka rafmagnsbíla og ég vona heitt og innilega að við séum núna að binda enda á þetta bútasaumaða kerfi. Ég spyr líka: Hvenær reiknar hann með að endurskoðun almannatrygginga sem varða öryrkja komi hingað inn í þingið?


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra fyrir að koma og svara þessari fyrirspurn. Fyrsta spurningin er: Hvers vegna hafa fjárhæðir styrkja vegna kaupa á bifreið samkvæmt lögum um félagslega aðstoð, nr. 99/2007, ekki tekið reglulegum breytingum til samræmis við verðlagsþróun undanfarinn áratug? Ástæða þessarar spurningar er að uppbót vegna reksturs bifreiða er 19.574 kr. en ef hún væri uppreiknuð ætti hún að vera 3.719 kr. hærri. Uppbót vegna kaupa á bifreið, lægri styrkurinn, er 500.000 kr. í dag en ætti auðvitað að vera 42.318 kr. hærri ef rétt væri uppreiknað. Uppbót vegna kaupa á bifreið fyrir verulega hreyfihamlaða er í dag um 2 milljónir en ætti að vera 169.272 kr. hærri ef hún væri uppreiknuð. Styrkir til kaupa á sérútbúnum bifreiðum, þar vantar upp á 1.638.633 kr.

Önnur spurningin er: Hvers vegna hafa almenn frítekjumörk almannatrygginga staðið óbreytt í rúman áratug? Við getum tekið sem dæmi að árið 2009 var frítekjumark almannatrygginga vegna atvinnutekna 109.600 kr. á mánuði. Lengi vel stóð það óbreytt en frá síðustu kosningum hefur frítekjumarkið verið hækkað í 200.000 kr. Sú uppfærsla heldur þó hvorki í við launaþróun né verðlagsþróun. Ef miðað yrði við vísitölu launa og verðlags ætti frítekjumark atvinnutekna að vera í dag, miðað við neysluvísitölu, 222.159 kr. eða 22.000 kr. hærra og miðað við launavísitölu fáum við það sem er rétta útkoman, 96.906 kr. hærra eða 296.000 kr., rétt um 300.000. Það furðulega í þessu samhengi er að þessi upphæð er ekki rétt fyrir alla vegna þess að það eru ýmsar skerðingar sem valda því að margir þeir sem þyrftu mest á þessu að halda geta ekki nýtt sér þetta vegna þess að það veldur miklum skerðingum hjá þeim, sem er eiginlega fáránlegt.

Síðan er einn flokkur í viðbót og það eru fjármagnstekjur. Eftir að náð er frítekjumarki fjármagnstekna eru öryrkjar skertir, fyrst skattaðir um 22% og síðan skertir um 38,9% og aldraðir um 45%, sem segir það í okkar umhverfi að þeir eru eiginlega komnir í mínus, það er verið að skatta tap. Þriðja spurningin er því: Telur ráðherra eðlilegt að frítekjumörk og styrkfjárhæðir standi í stað árum saman án nokkurs tillits til verðlags- og launaþróunar?


Ræðumaður: Jakob Frímann Magnússon

Virðulegi forseti. Hér fjöllum við mjög um skatta og skerðingar, álögur, gjöld og allt sem varðar líf fólksins í landinu. Til að stemma stigu við mengun eða til að reyna að bregðast við þeirri miklu loftslagsvá í heiminum sem við blasir hafa verið settar á skattlagningar sem voru, sérstaklega í Evrópu, ætlaðar til þess að fólk notaði frekar lestir en flugfélög til að komast milli borga. Slíkir valkostir eru ekki til staðar á Íslandi. Við höfum flugið til að komast til útlanda og til baka. Rétt fyrir jólin mátti engan tíma missa, það varð að koma ETS-löggjöfinni hér í virkni. Hún leggst bæði á skip og flugvélar. Í skipadeildinni mun þetta hafa þau áhrif að gjöldin hækka auðvitað bara á skipaflutningum og þar með gjöldin á varningnum sem fluttur er, þar með matvælum sem við þurfum að kaupa dýru verði. Í flugbransanum getur þetta orðið umtalsvert. Menn tala um að þetta sé á borð við eina ferðatösku, hvor leggur fyrir sig. Það geta verið 15–16 þús. kr., jafnvel meira. Það er svona sirka eins og fram og til baka til Madríd eða Mílanó á góðu verði.

Ég legg til að þegar þetta brestur á, ef ekki verður annað í boði, þá nýtum við upprunavottorðin sem eru sameign okkar. Þau eru seld frá Landsvirkjun og fleirum fyrir sirka 17 milljarða á ári. Í staðinn fyrir að skattleggja þá sem vilja komast í sólina einu sinni á ári eða jafnvel tvisvar notum við þetta upprunavottorðagjald til að koma til móts við það sem annars myndi lenda á venjulegu íslensku fólki. Ég varpa þessu hér fram vegna þess að ég sé ekki að við séum að fara að komast undan þessu að óbreyttu.


Ræðumaður: Guðmundur Ingi Kristinsson

Virðulegur forseti. Því miður er vaxandi fátækt og ójöfnuður í dag í boði núverandi ríkisstjórnar. Það er bláköld staðreynd að fátækt og ójöfnuður hefur aukist meira og meira og fleiri og fleiri eiga ekki fyrir lífsnauðsynlegum útgjöldum nú en áður. Þau tekjuminnstu ná ekki endum saman fjárhagslega og hlutfall þeirra sem eru í þessari stöðu hefur stöðugt aukist og þar eru öryrkjar, einstæðir og þeir sem eru á leigumarkaðinum verst setti hópurinn. Fátækt bitnar langverst og mest á börnum og öðrum viðkvæmum hópum samfélagsins okkar, sárafátækt fólk með börn í röðum eftir matargjöfum og mörg þúsund börn sem búa við fátækt og fara svöng í svefninn og bætast hratt í hóp vannærðra barna á Íslandi okkar ríka.

Sárafátækt er skýlaust brot á mannréttindum barna og rænir þau öll tækifæri til lífs og þá einnig vonum þeirra og draumum. Sárafátækt mismunar börnum og skerðir lífsgæði þeirra verulega og þá einnig heilsu þeirra og menntun. Flokkur fólksins hefur ítrekað bent á það böl sem fátækt barna veldur þeim en ákvörðun ríkisstjórnarinnar er að gera ekkert í því að útrýma henni og þeirri framtíðarvá sem af henni stafar. Sárafátækt birtist í mörgum myndum, eins og t.d. mun styttri ævi fólks og aðrar margslungnar afleiðingar fátæktar. Veikindi vegna lélegs fæðis og lélegs heilsuspillandi húsnæðis eru enn ein birtingarmynd sárafátæktar og fylgir henni einelti og félagsleg einangrun ásamt öðrum niðurlægjandi aðstæðum barna.

Það á enginn að alast upp í sárafátækt og hvað þá að búa við viðvarandi sárafátækt með tilheyrandi ítrekuðum sálaráföllum, viðvarandi kvíða og að brenna upp af streitu vegna ömurlegra aðstæðna. Það að fólk þurfi dag eftir dag að upplifa algjöran vanmátt og vonleysi í lífinu fyrir sig og börn sín vegna fátæktar er þessari ríkisstjórn til háborinnar skammar.


Ræðumaður: Guðmundur Ingi Kristinsson

Virðulegur forseti. Ég vil byrja á að þakka hv. þm. Ingibjörgu Isaksen fyrir þessa umræðu og ráðherra fyrir að taka þátt. Ég hjó eftir því áðan í umræðunni þegar ráðherra fór að tala um rammaáætlun að hann sagði að við í stjórnarandstöðunni hefðum setið hjá. Það er orkuskortur og auðvitað okkur öllum að kenna að það er bara allt í vitleysu hjá ríkisstjórninni og hún getur ekki framleitt orku, af því að við sátum hjá við rammaáætlun. Nei. Kannski er það okkur að kenna og við erum kannski ástæðan fyrir því að dreifikerfið hefur ekki verið að virka á síðustu sex árum. Nei, það getur ekki verið, við vorum ekki í stjórn. Þið ráðið þessu. Hvers vegna í ósköpunum eruð þið ekki búin að taka á þessu, laga dreifikerfið og koma þannig fram að það sé eitthvað virkjað? Það er vegna þess að ríkisstjórnarflokkarnir geta ekki komið sér saman um þetta. Þeir vísa hver á annan og svo þegar þeir eru búnir að gefast upp á því vísa þeir á okkur í stjórnarandstöðunni, að þetta sé allt okkur að kenna. Það er alveg með ólíkindum hvernig við förum með okkar orku. Við erum að nota orku í að grafa eftir mynt, sem er auðvitað fáránlegt. Við erum líka búin að fá milliliði í að selja orku. Það er auðvitað auðveldara — nei, það er bara til þess að láta einhverja aðra græða fyrir að gera ekki neitt. Þú þarft eiginlega bara eina tölvu og tengingu og þá tikka inn peningar af því að þú ert farinn að selja orku. Þetta er verk ríkisstjórnarinnar.

Nei …Það sem er kannski furðulegast af öllu saman er að öll þessi hreina græna orka okkar — hvað gerum við við hana? Jú, við erum farin að selja hana til sóða erlendis sem brenna kjarnorku, brenna kolum. Jú, jú, jú. Það kemur bara til af því að við erum með græna orku. Þeir eru ekkert með græna orku og það er skrifuð á okkur kjarnorka, kolabrennsla og alls konar annað sem er bara alls ekki okkar. Við eigum bara að fara að viðurkenna það að við erum með allt niður um okkur í raforkumálum, eða réttara sagt ekki við í stjórnarandstöðunni heldur ríkisstjórnin.


Ræðumaður: Ásthildur Lóa Þórsdóttir

Virðulegi forseti. Það er hlutverk ríkisins að tryggja næga raforku. Ég man ekki eftir því á minni lífstíð að áður hafi blasað við raforkuskortur á Íslandi. Ríkinu hefur misfarist þetta verkefni með alvarlegum hætti. Það fer reyndar tvennum sögum af því hvort verið sé að nýta stóran hluta raforkunnar til einhvers konar uppgraftar á rafmyntum og umhverfis-, orku- og loftslagsráðherra þarf að veita skýr svör um hvort svo sé. Eigi slíkt sér stað ætti því að sjálfsögðu vera sjálfhætt. Heimilin eiga alltaf að njóta forgangs sé einhver skortur á raforku og það má aldrei gleymast að íslenskur almenningur byggði upp raforkukerfið hringinn í kringum landið og greiddi fyrir þá uppbyggingu með hag þjóðarinnar og framtíðarkynslóða í huga. Okkur ber að hugsa vel um arfinn, virkjanirnar og dreifikerfið, og gæta þess að þessir þjóðarinnviðir falli aldrei á fárra hendur. Það má aldrei gerast að einhverjir útvaldir fái að hagnast á þessari þjóðarauðlind.

Vegna þessarar sameiginlegu hugsjónar þjóðarinnar voru sveitarfélögin sem orkan kemur frá tilbúin til að gefa margt eftir svo orkuvæða mætti landið og gerðu ekki kröfur um hagnað af orkuframleiðslunni. Á undanförnum árum hefur það hins vegar gerst að hinir og þessir milliliðir eru farnir að hagnast á orkunni sem kemur frá þessum sveitarfélögum á meðan hlutur sveitarfélaganna er verulega rýr. Það er meira að segja þannig að beint tap eins helsta orkusveitarfélags landsins, Skeiða- og Gnúpverjahrepps, af orkuvinnslu þar í sveit nam heilum 45 milljónum árið 2022. Það er tap upp á 75.000 kr. fyrir hvern íbúa, sem samsvarar því að Reykjavíkurborg myndi tapa 10 milljörðum á orkuvinnslu. Það er því ekki nema von að þessi sveitarfélög krefjist breytinga á kerfinu og vilji ganga til samninga við ríkið og Landsvirkjun um jafnari skiptingu ágóðans sem vissulega er fyrir hendi.

Fram undan eru stórar áskoranir og þörf er á fleiri virkjunum og bættu dreifikerfi til að tryggja raforkuöryggi þjóðarinnar. Það er því mikið undir og ríkisstjórninni ber að ganga af heilindum til samninga við orkusveitarfélögin og takast á við verkefni framtíðarinnar í sátt við þau.


Ræðumaður: Ásthildur Lóa Þórsdóttir

Virðulegi forseti. Þúsundir heimila á Íslandi eru að sligast undan vaxtabyrði Seðlabankans og ljóst að margir munu ekki standast þetta áhlaup á meðan aðrir, þó að þeir nái að halda heimili sínu, munu standa veikar að vígi mörg næstu ár og jafnvel aldrei ná vopnum sínum á ný. Já, ég kalla þetta áhlaup og árásir, því að eins og fjármálaráðherrum þessarar ríkisstjórnar er svo tamt að segja þá er sömu krónunum ekki eytt tvisvar.

Nú þurfa heimilin að afhenda krónurnar sem þau vinna fyrir hörðum höndum beint til bankanna í bílförmum. Þeim er þannig ekki eytt í mat, tómstundir fyrir börn, læknisþjónustu eða nokkuð annað sem skiptir fólk máli í lífinu. Bankarnir geta hins vegar eytt þessum krónum fólksins í landinu eins og þá lystir. Inn í þetta ástand kemur breiðfylking verkalýðsfélaganna með boð um samning; samning sem felur í sér tiltölulega litlar launahækkanir en mun þó skila meiri pening í launaumslagið. Þannig þurfa stjórnvöld, þ.e. þessi veruleikafirrta ríkisstjórn sem nú er við völd, að leggja til um 25 milljarða í tilfærslukerfin til að bæta fólkinu í landinu upp nokkrar af þeim fjölmörgu krónum sem því er gert með valdboði að greiða til bankanna. 25 milljarðar eru ekki mikið í samanburði við alls kyns útgjöld sem stjórnvöld hafa farið í, t.d. í Covid-faraldrinum eða eftir hrun, þegar mikið hærri upphæðum en þetta var beint til fyrirtækja. Og þar stendur hnífurinn væntanlega í kúnni. Þessi skelfilega ríkisstjórn er nefnilega alltaf tilbúin til að hlusta á umkvartanir stórfyrirtækja en lokar algerlega eyrunum fyrir neyðarópi illa staddra heimila.

Síðan gerir breiðfylkingin m.a. kröfu um lækkun vaxta. Þó að það sé erfitt að ímynda sér það er veruleikafirringin jafnvel enn meiri í Seðlabankanum en hjá ríkisstjórninni. Þar virðast vaxtalækkanir hljóma eins og einhvers konar föðurlandssvik á meðan þessu er einmitt þveröfugt farið. Já, það er vægast sagt dapurlegt, svo notuð séu orð formanns VR, ef ríkisstjórnin ætlar að nota Grindavík sem afsökun fyrir því að hleypa öllu í bál og brand á íslenskum vinnumarkaði. Ríkisstjórn Íslands á að vinna fyrir fólkið í landinu, ekki bankana og ekki Samtök atvinnulífsins, og það er löngu kominn tími til að hún átti sig á því.


Ræðumaður: Guðmundur Ingi Kristinsson

Virðulegur forseti. Í óundirbúnum fyrirspurnum í gær fór ég í samtal við hæstv. forsætisráðherra um það ótrúlega fjárhagslega ofbeldi sem átti að eiga sér stað um áramótin þegar átti að svipta 3.000 manns, eldri borgara og öryrkja erlendis, 65.000 kr. í persónuafslátt á mánuði. Þetta eru um 2 milljarðar kr. sem átti að ná þarna og ég spyr mig hvort það eigi að ná þessum 2 milljörðum af þessum hópi til þess að láta hann fá þá aftur þegar það á að endurskoða almannatryggingar og málefni öryrkja. En það sem kom mér mest á óvart er að þetta var hægri höndin, Sjálfstæðisflokkurinn, sem setti þetta inn, fjármálaráðherra. Skatturinn djöflaðist á Tryggingastofnun ríkisins eins og hann gat til að fá TR til að brjóta lög vegna þess að það er búið að fresta þessu. En það sem er merkilegast við þetta er að í svari hæstv. forsætisráðherra kemur fram að ríkisstjórnin hafi ákveðið að fresta þessu til að kanna áhrif ákvæðisins betur og afla frekari upplýsinga. Af hverju var það ekki gert áður en þetta var lagt til? Er það í stefnu þessarar ríkisstjórnar að byrgja brunninn eftir að allir eru dottnir ofan í hann? Það hlýtur að vera stórfurðulegt að á sama tíma og vinstri höndin hefur ekki hugmynd um hvað sú hægri er að gera þá situr Framsókn og sér ekki, talar ekki, heyrir ekki — bara stikkfrí þegar verið að ráðast á þá sem eru veikastir. Við eigum að trúa því að núna fram undan sé endurskoðun almannatrygginga fyrir öryrkja. Ef þetta eru vinnubrögðin þá segi ég: Guð hjálpi öryrkjum. Ég studdi heils hugar þessa endurskoðun en ég er kominn með í hnút í magann. Og ég segi líka: Ég er kominn með hnút í magann því ef þetta eru vinnubrögð ríkisstjórnarinnar, hvernig verða þá vinnubrögðin þegar á að fara að taka virkilega á málum t.d. Grindvíkinga? Ég segi bara: Guð hjálpi okkur öllum.


Ræðumaður: Guðmundur Ingi Kristinsson

Virðulegur forseti. Ég þakka hæstv. forsætisráðherra fyrir svörin. Þessi hópur öryrkja og aldraðra sem er búsettur erlendis hefur þegar verið sviptur heimilisuppbót, aldursuppbót, framfærsluuppbót … Það er búið að taka af þessu fólki fyrir það að flýja land. Ég spyr: Nú eru þessir einstaklingar þarna og það er eingöngu Tryggingastofnun ríkisins sem er að taka persónuafslátt af þessu fólki, en hvað með þá einstaklinga sem fá 60% frá lífeyrissjóði og 40% frá Tryggingastofnun? Það er bara tekið af þeim sem fá frá Tryggingastofnun með skattkort en ekki af þeim sem fá frá lífeyrissjóði. Hvernig í ósköpunum getum við búið til svona kerfi og sagt að það sé eitthvert réttlæti í þessu? Við erum að mismuna fólki gróflega. Ég trúi ekki öðru en að þetta verði dregið til baka. Við getum ekki leyft okkur að nota persónuafslátt, 65.000 kr., til að klekkja á þessu fólki. Fólk var í öngum sínum. Og þetta er gert örfáum dögum fyrir áramót og það eru engar upplýsingar. Fólk er hvergi upplýst um þetta fyrr en á síðustu stundu. Meira að segja var þetta svo gróft að það var tekinn persónuafsláttur af fólki í tvo daga, tekinn af því, sem er ólöglegt.


Ræðumaður: Guðmundur Ingi Kristinsson

Virðulegur forseti. Í bandormi fjármálaráðherra um gistináttaskatt o.fl. sem var til umfjöllunar hér á Alþingi fyrir jól tókst að lauma inn ákvæði a-liðar 11. gr. sem mælti fyrir um að lífeyrisþegar búsettir erlendis myndu missa persónuafslátt. Þetta er eins og að lauma inn í skjóli myrkurs einhverju til að klekkja á einhverjum til að ná af honum persónuafslætti. Við í Flokki fólksins tókum eftir þessu og kölluðum eftir því að þetta ákvæði yrði fellt úr lögum. Sú málamiðlun náðist að gildistöku þess var frestað. Það kom svo fjölda fólks í opna skjöldu þegar Tryggingastofnun sendi þeim bréf milli jóla og nýárs um að brátt myndu þau missa persónuafsláttinn og verða fátækari um sem næmi 65.000 kr. á mánuði. Fyrir mistök hafði enginn hjá Skattinum eða Tryggingastofnun tekið eftir því að búið var að fresta gildistöku þessa ákvæðis. Þarna kom í ljós nákvæmlega hvaða hópur yrði fyrir tekjuskerðingunni ef ákvæðið tæki gildi 1. janúar; fátækir öryrkjar og eldri borgarar sem hafa flúið dýrtíðina á Íslandi og sest að þar sem fólk á betri möguleika á að ná endum saman á lífeyri almannatrygginga og líka veikt fólk sem er að leita að betra og heitara loftslagi og þarf á því að halda. Þetta fólk verður fyrir alls konar skerðingum nú þegar fyrir það eitt að yfirgefa landið. Þess vegna spyr ég hæstv. forsætisráðherra hvers vegna hennar ríkisstjórn taki persónuafsláttinn af fátækum öryrkjum og eldri borgurum sem eru búsettir erlendis. Voru allir ráðherrar ríkisstjórnarinnar upplýstir um þetta og þá sérstaklega félags- og vinnumarkaðsráðherra? Mun hæstv. ráðherra beita sér fyrir því að umrætt ákvæði verði fellt brott áður en það tekur gildi 1. janúar á næsta ári?


Ræðumaður: Jakob Frímann Magnússon

Virðulegur forseti. Þetta er einkennilegur dagur fyrir margra hluta sakir. Dagur mótmæla á Austurvelli og dagur óvæntra frétta af starfssystur okkar, Svandísi Svavarsdóttur, sem glímir nú við illvígan sjúkdóm og við sendum henni sterka strauma og batakveðjur og víkjum að sjálfsögðu frá öllu tali um vantraust eða stjórnsýslulegar gloppur. En þetta er gleðidagur í því samhengi að hér er þingheimur sameinaður í hjartalagi sínu og við getum nokkurn veginn treyst á það hjartalag Íslendinga þegar svona vá brestur á, sem nú hefur blasað við um nokkurra vikna skeið á Suðurnesjum, að þá er ekki mikill ágreiningur um það hvort við eigum að koma til bjargar og sameinast um það að vera ein þjóð í einu landi. Því ber að fagna og það gefur okkur líka von sem erum að berjast sérstaklega fyrir þeim sem verst eru settir í samfélaginu, hópinn sem hefur flúið land vegna matarverðsins og leiguverðsins á Íslandi og átti nú skyndilega að skerða um 60.000 kr., 3.000 viðkvæmustu manneskjur Íslands, en því var afstýrt á síðustu stundu og verður vonandi afstýrt til lengri tíma þegar þingi vindur hér fram.

En ég er bjartsýnn eftir daginn í dag, ég er bjartsýnn eftir sameiginlegan morgunfund stjórnmálaflokkanna og ég er bjartsýnn fyrir hönd Grindvíkinga sem við stöndum að sjálfsögðu öll með og ætlum að tryggja líf án þess að vera í svefnleysi af áhyggjum, fjárhagslegum vanda og óvissu um framtíðina. Það sem gefur líka tilefni til bjartsýni er sú staðreynd að í kringum Ásbrú er svæði í mikilli skipulagningu núna sem er kennt við Kadeco eða K64. Þar er verið að skipuleggja ný rými, húsnæði fyrir 1.500–2.000 manns og má bæta þar lengi við vel. Það er eins og skreppitúr úr austurhluta Reykjavíkur niður í miðbæ fyrir þá sem myndu kjósa að flytja þangað. Þar er stórt skólarými laust og til sölu og ég held að það væri ekki þungbært fyrir þá sem eru kannski að velta fyrir sér að víkja sér undan þessu jarðsprengjusvæði, að flytjast þangað í þeirri vissu að þarna er Reykjanestáin öruggt svæði fyrir eldgosum og jarðhræringum. Þetta var eyja löngu áður en gos og hraun tóku að falla.

Ég held að nú ættum við líka að taka til alvarlegrar umræðu þá ítrekuðu tillögu okkar í Flokki fólksins að nú klippum við út úr okkar vísitölu húsnæðisþáttinn þannig að við getum farið í þær framkvæmdir og fjárfestingar sem þarf; klippum, a.m.k. tímabundið, út húsnæðisþáttinn þannig að seðlabankastjóri fari ekki að gera okkur lífið leitt. En ég fagna umræðunni á þessum jákvæðu nótum og höldum áfram að sameinast frekar en að sundrast.


Ræðumaður: Guðmundur Ingi Kristinsson

Virðulegur forseti. Fólk sem lendir í hverju áfallinu á eftir öðru eins og Grindvíkingar hafa orðið fyrir undanfarin ár nær því miður oft ekki að vinna úr og skilja allar þær upplýsingar sem á því dynja. Fólk í áfalli er dofið og á þar af leiðandi margt mjög erfitt með að leita sér hjálpar. Það er okkar að sjá til þess að þetta fólk fái þá hjálp sem það þarf á að halda. Samfélagið í Grindavík er í upplausn og ríkisstjórnin þarf að drífa í því að samþykkja að kaupa húsnæði þeirra sem vilja losna og það þarf að gera það strax og vinna það hratt. Þá er staða fjölskyldna sem eru búnar að yfirgefa Grindavík mikið áhyggjuefni og þá sérstaklega þeirra sem eru með börn og þá einnig þeirra fjölskyldna sem þurfa að hugsa um veika aldraða ættingja vegna þess að þeir hafa ekki aðstöðu til að vera á hjúkrunarheimili. Það er annað áfall ofan á áfall. Þetta þarf að leysa. Aldrað fólk inni á ættingjum í þessu ástandi — við verðum að sjá til þess að leysa það mál fljótt og auðveldlega, sérstaklega gagnvart því fólki sem er kannski líka veikt og hefur ekki aðstöðu til að annast sína ættingja. Fatlað fólk, við þurfum að taka sérstaklega á því og fólki sem er í félagslegum íbúðum í félagslega kerfinu. Þetta eru viðkvæmustu hóparnir. Þetta er fólk sem er þegar í áfalli vegna veikinda og þarf mest á okkur að halda.

Börnin í Grindavík eru í 64 skólum í 34 sveitarfélögum. Spáið í þetta. Maður heyrir af því að fólk sé að keyra austan úr sveit inn í Reykjavík til að fara með barnið sitt á leikskóla í Reykjavík en býr á Selfossi, þarf síðan að fara með annað barn í skóla og þarf síðan að fara í vinnu á Reykjanesi. Þetta er allt of mikið vesen ofan á allt það álag sem þetta fólk hefur orðið að þola. Þar af leiðandi verðum við að sjá til þess að taka á þessum málum strax. Því miður vill oft brenna við að við séum að mismuna fólki og ég hef þegar orðið var við mismunun, það eru ekki allir að sitja við sama borðið. Við verðum að hætta því og passa upp á að allir fái þá þjónustu sem þeir þurfa á að halda.

Fyrir nær 50 árum síðan flutti ég til Grindavíkur til vinna, keypti mína fyrstu íbúð á Túngötu í Grindavík vegna þess að þarna var mikið af ættingjum mínum og þeir eru þar enn þá í dag, eiga sitt húsnæði. Einn ættingi minn á húsnæði sem er farið út af sprungum, annar rétt slapp við að fá hraun yfir sitt. Þess vegna segi ég: Við verðum að hugsa um það hvernig við ætlum að leysa þetta mál. Ef við ætlum að kaupa fleiri hundruð íbúðir, hvernig væri þá að taka húsnæðisliðinn út úr vísitölunni til að þetta verði ekki verðbólguhvetjandi? Hvernig væri að hugsa í lausnum? Og númer eitt, tvö og þrjú, það sem við verðum að hafa alltaf að leiðarljósi: Ekkert um málefni Grindvíkinga án aðkomu Grindvíkinga.


Ræðumaður: Ásthildur Lóa Þórsdóttir

Virðulegi forseti. Það þarf ekki að rekja frekar stöðuna í Grindavík fyrir þingheimi, við vitum öll hversu alvarleg hún er. Við vitum líka öll að verkefnið er stórt og sennilega fordæmalaust. Ég fór á íbúafund Grindvíkinga í síðustu viku og þar fann maður vel fyrir sjokkinu, kvíðanum og vanlíðaninni sem hlýtur að fylgja ástandi sem þessu og ekki má vanmeta. Óvissan er Grindvíkingum erfiðust og ég leyfi mér að efast um að óvissan hafi minnkað eftir blaðamannafund ríkisstjórnarinnar klukkan hálftvö í dag. Við ætlum að taka óvissuna í fangið, sagði hæstv. fjármálaráðherra. Það er virkilega fallega sagt en segir því miður ekki neitt. Reyndar fylgdi svo síðar í ræðu ráðherrans að hún vildi að fólk fengi að ráða ráðum sínum sjálft og gæti fjárfest á nýjum stað. Einnig var talað um að Grindvíkingum yrði tryggt eigið fé en enn er ekki ljóst hvernig að því verður staðið eða við hvað verði miðað til að reikna út eigið fé fólks. Það er samt sem áður mjög gott og veitir Grindvíkingum örugglega von að vita að þeim verði séð fyrir eigin fé þó að ekki sé ljóst hvenær það verður eða undir hvaða formerkjum það verði gert. Og þar stendur hnífurinn einmitt í kúnni. Óvissan hefur verið framlengd og Grindvíkingar sitja enn fastir í því tímabundna ástandi sem þeir eru í núna. Fólk sem er fast í krumlum leigufélagsins Ölmu hefur ekki enn fengið nein svör. Fólk sem býr í sumarhúsum, inni á ættingjum eða í iðnaðarhúsnæði, sem ekki er mannsæmandi, hefur ekki enn fengið nein svör. Ákall Grindvíkinga er mjög skýrt en svörin eru óskýr.

Á íbúafundinum í síðustu viku tóku margir Grindvíkingar til máls. Eins og áður þá dáðist ég að yfirvegun þeirra sem voru á fundinum og hversu málefnaleg og skýr þau voru sem tóku til máls. Ein þeirra sem tók til máls var Bryndís Gunnlaugsdóttir, íbúi í Grindavík, og þar sem undirtektir við hennar mál voru gríðarlega sterkar leyfi ég mér að vitna í hennar orð. Hún sagði, með leyfi forseta: „Við viljum vera sjálfstæð, við viljum fá sjálfsákvörðunarréttinn okkar aftur og fá öryggi til langs tíma.“ Ég held að í þessum orðum kjarnist vilji Grindvíkinga og að í þeim felist það leiðarljós sem stjórnvöldum ber að fara eftir. Bryndís sagði líka að Grindvíkingar vildu heimili en ekki hús með fjórum veggjum. Í þessum orðum hennar felst það að tímabundið húsnæði þar sem þú getur sofið er ekki heimili í nokkrum skilningi þess orðs. Það er þess vegna sem svo margir Grindvíkingar kalla eftir uppkaupum á húsnæði í Grindavík. Þau vilja geta búið sér heimili til frambúðar.

Ég skil þá afstöðu ríkisstjórnarinnar að það sé stór ákvörðun að ákveða að leggja niður heilt bæjarfélag með því að fara í uppkaup. En þá spyr ég: Er það í raun á borði ríkisstjórnarinnar að ákveða hvort það verði byggð í Grindavík áfram eða ekki? Er sú ákvörðun ekki Grindvíkinga sjálfra, ekki sem hóps heldur hvers og eins þeirra að taka ákvörðun um áframhaldandi búsetu sína í þessum fallega bæ? Ríkisstjórnin og við sem sitjum á Alþingi verðum að hafa vilja Grindvíkinga í huga og þá má ekki hugsa um þá bara sem einsleitan hóp heldur hóp einstaklinga og þar verður hver og einn að fá að ráða sínum málum eins og hverjum og einum hentar best. Ef ríkisstjórnin er á annað borð tilbúin í uppkaup á eignum Grindvíkinga þá á hún ekki að taka þá gerræðislegu ákvörðun að það geri hún annaðhvort fyrir alla eða engan. Það eru margir sem ekki eru tilbúnir til að taka endanlega ákvörðun um það strax hvort þeir vilji snúa til baka en aðrir eru þegar búnir að taka sína ákvörðun. Það er ekki ríkisstjórnarinnar að ákveða hvort Grindavík byggist aftur heldur Grindvíkinga sjálfra og þá ákvörðun verður hver og einn þeirra að taka fyrir sig. Það er sú ríkisstjórnarinnar að grípa þá eins og þörf er á.

Það er von okkar allra að þessi fallegi og blómlegi bær byggist upp á ný en það virðist einnig ljóst að á því kunni að vera nokkur bið ef af verður. Grindvíkingar hafa gengið í gegnum nóg og það er hlutverk okkar sem hér sitjum að styðja þá í þeirri baráttu eftir bestu getu þó að vissulega muni þurfa eitthvert regluverk í kringum það. En óskýr fyrirheit um að taka vandann í fangið þegar við höfum útfært regluverkið eru ekki þau skilaboð sem Grindvíkingar þurfa núna. Eins og forsætisráðherra sagði þá er þverpólitísk samstaða með Grindvíkingum. Nýtum hana og veitum þeim skýrari svör sem allra fyrst.


Ræðumaður: Eyjólfur Ármannsson

Virðulegur forseti. Hvað myndi gerast ef við myndum fella þetta frumvarp? Að því var spurt hér í umræðum fyrr í dag. Ekki neitt. Það væru fundir í sameiginlegu nefndinni, málið rætt, komist að endanlegri niðurstöðu þar sem yrði tekið tillit til landfræðilegrar stöðu Íslands og mikilvægis flugs í þjóðarbúskapnum. Við erum ekki á meginlandi Evrópu. Við erum eyja í Norður-Atlantshafi sem byggir á Norður-Atlantshafsfluginu. Tengingar okkar við umheiminn byggja á Norður-Atlantshafsfluginu. Þessi aðlögun, að við eigum að vera á sama bás og Kýpur og Malta, það er bara einfaldlega ekki rétt. Spánn er búinn að semja um Kanaríeyjar sem ystu svæði. Við gætum samið um að Vestfirðir yrðu ystu svæði eða Grímsey. Við erum á útmörkum Evrópu og það á að taka tillit til okkar, taka tillit til eyju í miðju Norður-Atlantshafi, hvort sem það eru flugsamgöngur, orkupakkar eða annað. Það verður að gera. Þessir 130 fundir út af þessu máli eru ekki nægjanlegir. Núna verður farið í fundaherferð fyrir árið 2027. Ég ætla rétt að vona að Evrópusambandið fatti að við erum eyja í miðju Norður-Atlantshafi, rétt undir heimskautsbaug.


Ræðumaður: Eyjólfur Ármannsson

Virðulegur forseti. Það er heiður fyrir Alþingi að veita heiðurslaun listamanna. Það á alltaf að vera heiður og hefur verið það síðan 1891 þegar Matthías Jochumsson og Torfhildur Hólm fengu fyrst styrk frá Alþingi. Það eru fjögur nöfn sem við verðum að muna eftir í óperuheiminum: Carreras, Domingo, Pavarotti og Jóhannsson.


Ræðumaður: Eyjólfur Ármannsson

Virðulegur forseti. Hér er breytingartillaga sem snýr að því að gerð verði tillaga um 30 millj. kr. tímabundið framlag til Rannsóknarseturs um menntun og hugarfar. Á vegum rannsóknarsetursins fer fram tilraunaverkefnið Kveikjum neistann, sem snýst um að þróa bættar kennsluaðferðir í grunnskólum, með áherslu á að bæta lestrarkennslu og bæta vellíðan nemenda í gegnum tilgangsdrifið nám. Á síðasta ári veitti Alþingi þessu verkefni 20 millj. kr. framlag og ákveðin mistök voru gerð þegar það gleymdist að senda inn erindi til fjárlaganefndar fyrir þetta. Í ljósi myrkursins sem PISA er í þá er Kveikjum neistann örlítið ljós sem gæti orðið stærra ef vilji er fyrir hendi.


Ræðumaður: Eyjólfur Ármannsson

Virðulegur forseti. Stýrivextir Seðlabanka Íslands eru 9,25%. Það er fyrirsjáanlegt að fjölskyldur í landinu munu missa heimili sín vegna þess að þær ráða ekki við vaxtagjöld. Þetta fjárlagafrumvarp sem hér liggur fyrir er ekki að berjast gegn verðbólgunni. Það er algjörlega hlutlaust og það er bara Seðlabankinn sem er að berjast gegn verðbólgunni á allan hátt. Heildarskuldir ríkissjóðs í árslok eru áætlaðar um 1.706 milljarðar kr. en voru áætlaðar 1.560 milljarðar kr. Áætlaður hallarekstur ríkissjóðs í ár er 45 milljarðar og það er áætlaður halli líka á næsta ári. Útlit er fyrir að vaxtagjöld á næsta ári aukist og verði 117 milljarðar kr. Eins og staðan er í dag þá er tíundi hluti allra tekna ríkissjóðs að fara í vaxtagreiðslur. Þetta fjárlagafrumvarp er ekki að berjast gegn verðbólgunni, eins og áður sagði, en grundvallaratriðið er að við beitum ríkisfjármálunum til að berjast gegn verðbólgunni til að ná henni niður strax. Það verður að gerast en því miður er þessi ríkisstjórn ekki að gera það. Það er það sem þessi fjárlög raunverulega fjalla um, þau eru algerlega hlutlaus. Þetta eru algerlega stefnulaus fjárlög.


Ræðumaður: Inga Sæland

Herra forseti. Enn og aftur skoraði ég á auðvaldsstjórnina, ríkisstjórnina, ríkisstjórn stóreigna- og auðmanna, að líta til sinna minnstu bræðra og systra. Hér er um að ræða hjálparsamtök sem gefa fólki mat fyrir jólin og aldrei hefur þörfin verið meiri, aldrei nokkurn tímann. Þau anna ekki eftirspurn þannig að einhverjir þurfa frá að hverfa. Er það nú ekki dapurt að fara að ganga inn í jólahátíðina vitandi það að hluti af okkar minnstu bræðrum og systrum skuli ekki einu sinni fá að borða almennilega um jólin af því að þið tímið ekki að gefa þeim að éta?


Ræðumaður: Inga Sæland

Herra forseti. Ég er eiginlega búin að missa töluna á þeim tækifærum sem ég hef gefið stjórnarflokkunum á því að taka utan um jólabónus til eldra fólks sem er í rauninni með lægri afkomu og framfærslu heldur en öryrkjarnir sem við erum að láta fá jólabónus núna fyrir jólin. Þetta eru ríflega 2.000 einstaklingar og upphæðin er um 140 millj. kr. Þetta eru einstaklingar sem eru ekki að fá lífeyrissjóð. Þetta eru ekki 62.000 eldri borgarar heldur ríflega 2.000 eldri borgarar og helmingurinn af þeim hefur farið úr því að vera öryrki yfir í það að vera eldri borgari og um leið misst það sem heitir aldurstengd örorkuuppbót og lent í einhverju ákveðnu gati, sem þið eruð náttúrlega alveg greinilega ákveðin í að lofa þeim að svamla um í áfram þó að ég sé að gefa ykkur hérna í fjórða eða fimmta sinn kost á því að skipta um skoðun. Ég á ekki eitt einasta aukatekið orð yfir þessu.


Ræðumaður: Inga Sæland

Herra forseti. Ég hef ítrekað gefið ríkisstjórninni og stjórnarflokkunum umhugsunartíma og umhugsunarfrest til að skoða raunverulega hvað liggur í þeim breytingartillögum sem við í Flokki fólksins erum að boða. Í þessu tilviki erum við að reyna af fremsta megni að draga úr dauðsföllum einstaklinga með fíknisjúkdóminn. Við erum að reyna að koma þeim af dauðalistanum. Hér erum við að óska eftir fjármagni sem í rauninni kemur SÁÁ bara til að halda jafnvægi, fjármagni sem þeir nauðsynlega þurfa á að halda til þess að geta haldið út þeirri þjónustu sem þeir hafa kost á en vantar til þess fjármagn. Ég veit það ekki, við sjáum það hér bara á þessari töflu, land og þjóð og hv. þingheimur, hvernig þessi stjórnvöld hafa hugsað sér að taka á þessum dauðans alvörusjúkdómi þar sem um 100 einstaklingar deyja af hans völdum á hverju einasta ári og þar af um 50 algerlega ótímabærum dauða og stór hluti þeirra á þessum biðlista sem ég er að reyna að stytta.


Ræðumaður: Eyjólfur Ármannsson

Virðulegi forseti. Í frumvarpi um fjárauka er lagt til að fjárheimildir ríkissjóðs verði auknar um 83,5 milljarða kr., um 6,3% frá þegar samþykktum fjárheimildum. Þetta er mikil viðbót, ekki síst á tímum verðbólgu. Vaxtagjöld ríkisins reyndust 26 milljarðar kr., 26 milljörðum kr. hærri en áætlað var, og lífeyrisskuldbindingar jukust um 44 milljarða kr. Vaxtagjöld ríkisins verða 106 milljarðar kr. og á næstu árum er útlit fyrir að þau aukist enn meira og verði á næsta ári 117 milljarðar kr. Þessi fjáraukalög eru ekki til þess að minnka verðbólguna í landinu, sem er mjög miður.

Annað sem er vert að athuga er að það er breytingartillaga sem lýtur að Grindavík og ég tel að vinnubrögðin þar hafi ekki verið nægilega góð, eins og kom fram í bókun hjá minni hluta nefndarinnar. Ég vonast til þess að í framtíðinni verði ekki komið svona fram við fjárlaganefnd og ég treysti því að meiri hlutinn og ráðherrar virði það.


Ræðumaður: Inga Sæland

Herra forseti. Hér erum við að fresta gildistöku ákvæðis sem kveður á um að fella niður persónuafslátt af almannatryggingaþegum sem búa erlendis og hugsanlega gætu verið svindlarar og verið kannski að hirða persónuafslátt úr tveimur löndum þrátt fyrir að við séum nú með tvísköttunarsamninga og okkur sé í lófa lagið að fylgjast með því. En við stóðum saman sem einn maður hér í gær og ég vil þakka þessari frábæru stjórnarandstöðu fyrir að lesa vel í spilin með mér og okkur í Flokki fólksins. Ég vil þakka stjórninni líka að sama skapi fyrir að taka utan um málið og greiða fyrir því þannig að við munum vinna það mun betur þegar það kemur aftur inn í nefnd og fá allar þær upplýsingar sem okkur fýsir til þess að reyna að tryggja það að þetta muni ekki bitna á í rauninni þeim sem síst skyldi, þ.e. fátækustu eldri borgurum og öryrkjum sem hafa flúið land og kosið með fótunum til þess að reyna að komast af með þá hungurlús sem þeim er ásköpuð úr almannatryggingakerfinu. En ég segi já við þessu auðvitað.


Ræðumaður: Eyjólfur Ármannsson

Virðulegi forseti. Ég mæli hér fyrir breytingartillögu við frumvarp til fjárlaga fyrir árið 2024: Breyting á sundurliðun 2, málefnasvið 21, háskólastig. Breytingartillagan er við málefnasvið 21.10, háskólar og rannsóknastarfsemi.

Gerð er tillaga um 30 millj. kr. tímabundið framlag til Rannsóknarseturs um menntun og hugarfar. Á vegum rannsóknarsetursins fer fram tilraunaverkefnið Kveikjum neistann í Vestmannaeyjum, sem snýst um að þróa bættar kennsluaðferðir í grunnskólum, með áherslu á að bæta lestrarkennslu og bæta vellíðan nemenda í gegnum tilgangsdrifið nám. Hér er um mjög mikilvægt rannsóknarverkefni að ræða, ekki síst þegar við fáum vægast sagt hrikalegar niðurstöður úr PISA-könnunum hvað varðar grunnfærni í lestri og grunnfærni í stærðfræði og náttúrufræði.

Kveikjum neistann er þróunarverkefni og menntarannsókn sem Grunnskólinn í Vestmannaeyjum fór af stað með haustið 2021. Þar er lögð áhersla á beina kennslu í sambandi við grunnfærni sem er gríðarlega mikilvæg. Þetta snýr að grunnfærni í lestri, stærðfræði og náttúruvísindum. Verkefnið byggir á niðurstöðum fremstu vísindamanna heims á sviði menntunar og heilbrigðis og árangur verkefnisins hefur verið gríðarlega góður. Má benda á nýjustu niðurstöður — þeir hafa þróað lestrarprófið Læs og gert kannanir á þessu — en eftir fyrsta ár brjóta 100% nemenda lestrarkóðann og eftir tvö ár eru 83% læs. Samanburðarhópurinn er 53% uppi á fastalandinu.

Eins og áður segir snúa áherslur verkefnisins að læsi, stærðfræði, náttúrufræði, hreyfingu og hugarfari nemenda og tengjast þróun á kennsluháttum, kennsluefni og starfsþróun og ráðgjöf til kennara og skólastjórnenda. Markmið verkefnisins eru m.a. að 80% nemenda séu fulllæs við lok 2. bekkjar en eins og áður sagði hefur árangurinn verið 100% þar.

Unnið verði með réttar áskoranir miðað við færni og lestraráhugi skapaður með lestri góðra bóka.

Áhersla er lögð á markvissa kennslu lesskilnings svo að nemendur geti lesið sér til gagns.

Að nemendur verði framúrskarandi í skapandi skrifum og framsögn.

Að nemendur kunni samlagningu, frádrátt, margföldun og deilingu við 12 ára aldur. Þeir öðlist síðan kunnáttu og færni í öðrum þáttum stærðfræðinnar í 8.–10. bekk.

Að nemendur öðlist ástríðu fyrir náttúrufræði og umhverfisfræði.

Að nemendur bæti hreyfifærni og hreysti.

Hér er byggt á helstu kenningum fræðimanna í heiminum og þetta eru ekki nýjar kenningar. Það er hér markþjálfun, eftirfylgni og áskoranir miðað við færni sem byggir því á stöðugu stöðumati.

Á þeim tímum sem eru núna, miðað við niðurstöður síðustu PISA-könnunar, er gríðarlega mikilvægt að við á Alþingi Íslendinga veitum fjárstuðning til verkefnisins. Ég get bent á að í fjárlögum á síðasta ári var 20 millj. kr. framlag til verkefnisins og það var reyndar beiðni til næstu þriggja ára. Það hefur ekki komið fram og þess vegna er þessi breytingartillaga lögð fram. Ég vænti þess að tekið verði undir breytingartillöguna með sama hætti og var gert í fyrra þegar Alþingi veitti verkefninu 20 millj. kr. styrk. Það má segja að þetta sé ljósið í myrkrinu í ástandinu í dag varðandi læsi. Þetta er til 10 ára eins og ég sagði og þetta er ekki kostnaðarsamt verkefni ef litið er á stóru myndina og framlög til menntamála.


Ræðumaður: Inga Sæland

Frú forseti. Hér erum við einmitt að tala um gleðiefnið, eingreiðslu, jólabónus til handa öryrkjum. Eins og hæstv. ráðherra Guðmundur Ingi Guðbrandsson nefndi hér áður fer einmitt fram endurskoðun á almannatryggingakerfinu. Þess vegna er verið að segja að ástæðan fyrir því að þessi jólabónus er greiddur út núna sé að öryrkjar eru að bíða eftir breyttu og betra kerfi sem væntanlega mun þá styðja þeirra stöðu, allra nema þeirra sem verða settir í starfsgetumat án þess að hafa nokkuð starf að hverfa að af því að hér er náttúrlega eins og svo oft áður byrjað á því að reisa loftnetið áður en húsið er komið á grunninn. En það er önnur saga.

Hins vegar kemur mér mjög á óvart að það skuli vera algerlega sneitt fram hjá því að sá hópur fólks sem Flokkur fólksins hefur ítrekað verið að berjast fyrir að fái einnig þessa greiðslu um jólin, ríflega 66.000 kr. jólabónus, er með svipaða krónutölu og öryrkjarnir sem eru að fá jólabónus nema bara að margir þeirra hafa jafnvel ívið og mun lægri afkomu. Það eru þeir sem hafa farið frá því að vera t.d. öryrkjar og orðið ellilífeyrisþegar og við það hafa þeir misst tæpar 30.000 kr. á mánuði ef þeir hafa verið með fullar aldurstengdar örorkuuppbætur. Þannig að ég get ekki skilið rökin sem í rauninni væri hægt að koma og bera á borð hér þegar verið að mismuna sárafátæku fólki. Þetta eru tveir hópar af fátækasta fólkinu í landinu. Það er verið að mismuna þeim svo hrapallega að annar hópurinn fær 66.000 kr. á þeim forsendum að hann sé að bíða betri löggjafar sem á að taka betur utan um hans mál á meðan hinn hópurinn mun aldrei fá þá löggjöf heldur er í rauninni í einhverju gati í kerfinu, sem þessum stjórnvöldum og þessari ríkisstjórn er greinilega nákvæmlega sama um. Þau geta bara haldið áfram að vera í þessu boxi og áfram má sparka í þau liggjandi og það á ekki að rétta þeim þessa greiðslu, jólabónus fyrir jólin.

Eins og ég sagði áðan þá næ ég ekki með nokkru lifandi móti utan um það hvernig hægt er að heykjast við að greiða 142 millj. kr. til ríflega 2.000 eldri borgara í sárri neyð á meðan allur almenningur og við sem búum hér við það að starfa á þessu háa Alþingi verðum vitni að því hvernig farið er með almannafé og því sólundað á báða bóga. Hér eru haldin snobbpartí í Hörpunni eins og í vor sem kostuðu íslenskan almenning vel yfir 2 milljarða kr., þar af voru 1,5 milljarðar teknir beint úr varasjóðunum okkar fyrir partí sem stóð ekki í tvo daga. Hér fluttum við inn lúxusbifreiðar, 70 Audi Q8 lúxusbifreiðar, hér fluttum við inn fín og flott jakkaföt, hjálma, skotvopn af öllum stærðum og gerðum, skotvopn fyrir tæpar 170 millj. kr., reyndar skotvopn sem hafa aldrei farið úr landinu. Hér keyptum við erlenda öryggisgæslu sem lá á öllum húsþökum í miðbænum með sína hríðskotariffla og engu líkara en að þeir væru að verjast loftárás og við ættum von á einhverri stórkostlegri innrás.

En hvað skyldi nú hafa orðið úr öllu þessu? Hversu margir skyldu hafa fengið mat á diskinn og hversu mikla athygli skyldi þetta partí hafa fengið í alþjóðasamfélaginu? Hvað skyldu nú margir blaðamenn hafa skipt sér af því? Þetta var ekki einu sinni eins og ef hálfur Fischer hefði komið hér í Höfða að tefla, hvað þá athyglin sem þeir fengu þegar Spasskí var með honum og þeir voru báðir hérna í heilu lagi að tefla í Höfða á sínum tíma. Og þetta var ekki eins og athyglin sem annar fóturinn á Ronald Reagan hefði fengið á alþjóðavísu, hvað þá þegar það voru bæði Ronald Reagan og Gorbatsjov. En að tala um 140 millj. kr. fyrir sárafátæka eldri borgara, sárafátækt eldra fólk og fá einn á lúðurinn í hvert einasta skipti og að þessu sé sópað út af borðinu, það er annaðhvort hrein og klár mannvonska eða algjör vanþekking og forheimska í málinu eins og það liggur fyrir vegna þess að þessi hópur sem við erum að berjast fyrir hér og erum búin að gefa þessari ríkisstjórn núna fimm tækifæri til að samþykkja — ég mælti fyrir þessu í breytingartillögu áðan við fjáraukann og nú mæli ég fyrir þessari breytingartillögu um að bæta þessari eingreiðslu við fyrir eldra fólk. En til að það megi verða verðum við líka samþykkja það í fjáraukanum svo við fáum þá fjármagn til þess að geta greitt það út ef þessi tillaga mín verður samþykkt, sem ég hef nú engar einustu væntingar um því að ég get ekki séð að það sé einhver möguleiki á því að vitkast á klukkutíma þegar það hefur ekki verið gert á þeim árum sem ég hef barist fyrir því að reyna að koma þessu í gegn fyrir eldra fólk. En breytingartillaga hljóðar svo, með leyfi forseta:

„Við 1. gr. bætist nýr liður, svohljóðandi: Við ákvæði til bráðabirgða í lögunum bætist nýr töluliður, svohljóðandi: Þeir einstaklingar sem eiga rétt á greiðslu ellilífeyris skv. 17. gr. á árinu 2023 og hafa óskertan ellilífeyri almannatrygginga skulu fá eingreiðslu að fjárhæð 66.350 kr. Hafi lífeyrisþegi fengið greiddar bætur hluta úr ári skal eingreiðslan vera í hlutfalli við greiðsluréttindi hans á árinu. Eingreiðsla þessi, sem skal innt af hendi eigi síðar en 31. desember 2023, skal ekki teljast til tekna greiðsluþega og ekki leiða til skerðingar annarra greiðslna.“

Í greinargerð segir:

„Lagt er til að tryggja þeim ellilífeyrisþegum sem fá á árinu 2023 óskertan ellilífeyri almannatrygginga samskonar eingreiðslu og mælt er fyrir um í 1. gr. frumvarpsins til öryrkja og endurhæfingarlífeyrisþega. Um er að ræða tekjulægsta hóp ellilífeyrisþega sem hafa svo lágar lífeyristekjur að þær leiða ekki til skerðingar á ellilífeyri þeirra. Samkvæmt upplýsingum frá Tryggingastofnun ríkisins nær tillagan til 2.135 manns, þar af 1.007 manns sem fá nú ellilífeyri í stað örorkulífeyris.“

Ég ætla að endurtaka aðeins eina setningu hérna: „Um er að ræða tekjulægsta hóp ellilífeyrisþega sem hafa svo lágar lífeyristekjur að þær leiða ekki til skerðingar á ellilífeyri þeirra.“

Hversu erfitt er það fyrir stjórnvöld að átta sig á því að einstaklingur sem er með slíka lága greiðslu að hann er ekki einu sinni skertur út á það — er eitthvað erfitt fyrir nokkurn að sjá að þetta er einstaklingur sem er í sárri neyð, að þetta er einstaklingur sem er í fátækt? Nei, það er sko ekki nokkur einasti vandi fyrir nokkurn einasta einstakling að akkúrat átta sig á því. Við erum ekki að óska eftir 66.000 kr. jólabónus fyrir ríflega 60.000 eldri borgara. Við erum að taka út fyrir sviga ríflega 2.000 einstaklinga sem eru í sárri neyð og þurfa á þessum jólabónus að halda.


Ræðumaður: Inga Sæland

Frú forseti. Hér sjáum við hvernig við erum að útdeila peningunum okkar, peningunum úr ríkissjóði. Flokkur fólksins hefur ítrekað komið með breytingartillögur, ýmist við fjárauka eða jafnvel frumvarp um eingreiðslu til öryrkja. Við fáum jólabónus nú fyrir jólin þar sem við höfum verið að fara fram á það að slíkt hið sama sé látið ná yfir eldra fólk sem býr í raun við sárafátækt. Það er skemmst frá því að segja að þetta hefur ekki hlotið náð fyrir augum þessarar auðvaldsríkisstjórnar sem í raun og veru virðist vilja lækka t.d. álögur, þetta lítilræði sem við hefðum viljað setja á laxeldið, og sem vill ekki einu sinni taka krónu í viðbót af græðgismaskínum bankanna inn í okkar sameiginlegu sjóði; lítur ekki við því að hækka álögur á stórútgerðina sem kaupir sér fjallakofavillur út um allar koppagrundir, þá síðustu á tæpa 300 millj. kr. í háfjöllum Noregs. Það er huggulegt að geta valsað um íslensku sameiginlegu auðlindina okkar og stráð milljörðum í kringum sig og lifað eins og kóngur án þess raunverulega að leggja sanngjarna rentu inn í okkar sameiginlegu sjóði.

En það er samt enn þá sárara þegar maður hugsar til þess að þegar beðið er um fjármuni sem eingöngu eru til þess ætlaðir að hjálpa fólki í sárri neyð, jafnvel að bjarga mannslífum, þá skuli það vera slegið út af borðinu. Við fórum t.d. fram á 399,7 millj. kr. í aukin framlög til sjúkrahússins Vogs til þess að reyna að draga úr biðlistum og reyna að koma í veg fyrir það eins og kostur er að fólkið okkar, fárveikir sjúklingar, sé að deyja á biðlistum eftir hjálp. Hvers lags samfélag er það, frú forseti, sem með vitund og vilja, eftir daglegar fregnir um skelfingar, sorgir og dauða okkar minnstu bræðra og systra, skuli heykjast við að stíga fram á völlinn og rétta fram hjálparhönd og reyna að gera það sem í valdi þess stendur til að tryggja þeim þó ekki væri nema læknishjálp og nauðsynlega aðstoð á neyðarstundu? Er það nema von að maður í rauninni átti sig lítið á því hver tilgangur manns er hér á hinu háa Alþingi þegar þeir sem stýra og stjórna láta sér standa nákvæmlega á sama um þá sem búa hér við bágustu kjörin og þá sem eru að glíma við dauðans alvörusjúkdóm, og sýna það í rauninni í verki? Það er ekkert mál að setja milljarð í bílaleigur sem skila methagnaði. Nú er ekkert mál að koma enn þá frekar til móts við bílaleigur. Við ætlum líka að bjarga loftslaginu á jörðinni. Við ætlum sennilega að skella okkur til Kína og reyna að loka einhverjum af þessum tveimur kolaverum sem þeir opna í hverri einustu viku. Við ætlum sjálfsagt að redda öllu því sem gengur á í Bangladess, Indlandi, Rússlandi, Bandaríkjunum og allt það. Við, Ísland, bestasta, stórasta land í heimi, getum sett milljarða á milljarða ofan í málaflokka sem í raun og veru eru ekkert nema til þess að vera sýndarmennskan ein og sýna það á almennum vettvangi, á alþjóðavettvangi hvað við séum í rauninni alveg rosalega frábær. Ég er gjörsamlega búin að fá nóg af allri þessari sýndarmennsku og öllu þessu mikilmennskubrjálæði sem maður hefur verið umvafinn allt í kringum sig á hinu háa Alþingi Íslendinga.

Og svo kemur nú að hinni breytingartillögu Flokks fólksins, vegna þess að gleðifréttirnar eru þær að af einhverri náðsemi og miskunn á að setja 20 milljónir í Krýsuvík og 20 milljónir eiga að koma til Hlaðgerðarkots, eftirmeðferðarstofnana fyrir fólk sem er í meðferð. Að vísu óskuðum við eftir 50 milljónum því að óskað var eftir þeim á Krýsuvík til að geta haldið úti því þjónustustigi sem þeir stefna að, nú þegar þeir opna nýja deild fyrir konur í meðferðarkjarnanum sínum. En litlu skrefin eru þó betri en engin skref og þetta eru kannski hugsanlega tvö, þrjú stöðugildi yfir árið hjá t.d. Krýsuvík og það er þakkarvert.

En ég get engan veginn skilið það hvers vegna þau vilja ekki taka niður biðlistann á Vogi. Ég get engan veginn skilið það hvernig þau geta horfst í augu við sjálf sig einn einasta morgun, vitandi það að fyrir nokkrum dögum fraus ungur maður niðri á Klambratúni. Hann fraus í hel. Hann átti hvergi höfði sínu að halla. Honum var vísað burt úr neyðarskýli af því að það var ekki pláss fyrir hann. Þessir einstaklingar leggjast á bekk á kvöldin og hugsa með sér: Skyldi ég vakna á morgun eða vakna ég dáinn á morgun? Það sorglega er að flestir leggjast á bekkinn á kvöldin og vona að þeir vakni ekki á morgun því að það er alveg ljóst að héðan úr þessu háa Alþingi, héðan frá þessari auðvaldsgræðgisríkisstjórn er enga miskunn að fá og enga hjálp heldur.

Svo þegar við lítum á fátækasta eldra fólkið okkar, fólkið sem fór úr því að vera öryrkjar yfir í það að vera eldri borgarar, fólkið sem er að fá undir 300.000 kr. á mánuði, fólkið sem myndi ekki veita af því að geta glaðst yfir því að fá þessa 66.000 kr. eingreiðslu í jólabónus eins og við erum að veita öryrkjum, þegar kemur að þessu fólki þá er öllum nákvæmlega sama í þessari ríkisstjórn. Ég er búin að mæla fyrir þessari breytingartillögu fjórum sinnum. Ég er búin að gefa þessari ríkisstjórn og þessum stjórnarflokkum fjögur tækifæri til að skipta um skoðun og sýna þó ekki væri nema snefil af mannúð, og nú ætla ég að leggja þessa breytingartillögu fyrir eina ferðina enn. Eina ferðina enn óska ég eftir hækkun á framlögum úr fjárauka á málefnasviði 28, í 2. tölul. er lagt til að veitt verði framlag til að greiða megi 66.381 kr. eingreiðslu í desember til ellilífeyrisþega sem fá greiddan óskertan ellilífeyri almannatrygginga.

Ég get ekki skilið það, vegna þess að við erum búin að koma þessari tölu niður í ríflega 2.000 einstaklinga og upphæðin sem um er að ræða er um 140 millj. kr., um 140 millj. kr. myndu gefa langfátækasta eldra fólkinu í landinu ríflega 66.000 kr. jólabónus og gjörbreyta í rauninni allri líðan þess fyrir hátíð ljóss og friðar.

Síðan er hin ítrekaða breytingartillaga Flokks fólksins um að hækka framlög til styrktar hjálparstofnunum sem úthluta matargjöfum fyrir jólin. Hvernig er hægt að vera í ríkisstjórn — fyrir kosningar kepptist hver formaðurinn á fætur öðrum við að básúna það og segja okkur öllum: Við erum hér fyrir almannahagsmuni, við erum flokkurinn sem ætlar að hjálpa öllum ef þið bara kjósið mig. Komið mér til valda og sjáið hvað ég er frábær. Við erum að hugsa um almannaheill. Í rauninni kemur það manni alltaf á óvart, kjörtímabil eftir kjörtímabil,

hvernig ráðast á garðana einstaklingar sem ætti fyrir löngu að vera orðið ljóst að láta sér nákvæmlega á sama standa um almannahag, láta sér alveg nákvæmlega á sama standa um sína minnstu bræður og systur, því ef þeir gerðu það ekki þá væru þeir búnir að leiðrétta og laga hlutina og koma þeim til betri vegar. Þessari ríkisstjórn, eins og öllum öðrum ríkisstjórnum, sem eru nánast einráðar í öllu því sem þær taka sér fyrir hendur, er í lófa lagið að forgangsraða fjármunum okkar fyrir fólkið fyrst. Þeim er í lófa lagið að sýna það í verki að þær séu fyrir almenning, almannahag og okkur öll en ekki bara fyrir fáa útvalda gæðinga þar sem hinir mega láta sig hafa það að hirða mylsnuna sem af allsnægtaborðum þeirra fellur. Ég hef sagt það einu sinni áður, kannski tvisvar og kannski þrisvar, en ég segi það aldrei nógu oft: Ég fyrirlít þessi vinnubrögð. Ég fyrirlít svona stjórnvöld. Ég fyrirlít þessi stjórnvöld sem kunna ekki að skammast sín.


Ræðumaður: Eyjólfur Ármannsson

Virðulegur forseti. Hér er um gríðarlega mikilvægt mál að ræða og svo ég komi inn á það sem var rætt hér í andsvörum áðan, hvað myndi gerast ef Ísland myndi ekki samþykkja þetta frumvarp? Það myndi gerast að það yrði kallaður saman fundur í sameiginlegu nefndinni, sem er sameiginleg nefnd fulltrúa ESB og EES-ríkjanna, og það yrði fundað í Brussel. Það er það sem gerist. Ef það kemur krísa upp í EES-samstarfinu er tekinn fundur í Brussel. Það mun ekkert annað gerast. Evrópusambandið færi ekki í neinar refsiaðgerðir gegn Icelandair eða Play eða íslensku samfélagi eða íslenskum stjórnvöldum. Það myndi ekki gerast. Það yrði fundur í Brussel. Það sáum við í Brexit aftur og aftur, það voru fundir í Brussel. Það gerist alltaf.

Ræðumaðurinn sem var hér í stólnum á undan mér, hv. formaður Miðflokksins, Sigmundur Davíð Gunnlaugsson, talaði um tímalínuna og mig langar aðeins að fara yfir tímalínuna, reyndar að fara aðeins lengra aftur, til ársins 1262. EES-samningurinn er langmikilvægasti samningur sem við höfum gert, alþjóðasamningur sem við höfum gert, og áhrif hans svo mikil að þau ná bæði til efnahagslífs og íslenskrar löggjafar. Það er einungis Gamli sáttmáli sem nær sömu áhrifum og þessi samningur. En hver er munurinn? Þegar Gamli sáttmáli var gerður 1262 og undirritaður tveimur árum seinna þá varð Noregskonungur jafnframt konungur Íslands og Íslendingar urðu skattþegnar Noregskonungs. Á móti skuldbatt Noregskonungur sig til þess að halda uppi siglingum til Íslands og skyldu ekki færri en sex skip koma árlega til Íslands frá Noregi. Þótti þetta misjafnlega efnt af hálfu Noregskonungs. Önnur atriði voru að koma á friði á íslenskum lögum.

Í dag erum við með Evrópska efnahagssvæðið, samninginn um EES, og þar er ekki verið að koma á íslenskum lögum heldur erum við að taka á móti tilskipunum og reglugerðum frá Brussel. Þegar Noregskonungur ætlaði að tryggja okkur sex skip — það er núna í EES-samstarfinu hætta á því að íslensk fyrirtæki, íslensk flugfélög, verði fyrir barðinu á regluverkinu frá Brussel. Svo einfalt er það. Það mun stórlega skaða samkeppnisstöðu Íslands ef við göngum algerlega undir reglur meginlands Evrópu sem eru samþykktar í Brussel. Það er munurinn. Það er ekki verið að tryggja okkur eitt eða neitt, ekki sex skip árlega, ekkert svoleiðis, ekki á jafnréttisgrundvelli. Þannig er nú staðan. Gamli sáttmáli var hylltur við allar konungshyllingar til 1664 og við erum að segja að við séum að hylla Brussel með hverri tilskipun sem við samþykkjum frá þeirri ágætu borg.

Þegar við skoðum samninginn, þetta sem liggur fyrir hér, og hvað önnur ríki hafa gert — og það kom fram í andsvörum við hv. þm. Þórunni Sveinbjarnardóttur, þá spurði ég um ystu svæði, að það verður heimilt að skilgreina ystu svæði hér á landi, hér uppi á Íslandi. Það verður ráðherra heimilt að gera með reglugerð þannig að unnt verði að innleiða sambærilega undanþágu og gildir t.d. fyrir Kanaríeyjar sem nú njóta undanþágu þar sem ekki þarf að standa skil á losunarheimildum til ársloka 2030 vegna skipaflutninga frá Kanaríeyjum til Valencia á Spáni, um 900 sjómílur. Þar eru Kanaríeyjar skilgreindar sem ystu svæði út frá Spáni, sem er aðildarríki að ESB, en við getum hins vegar skilgreint ystu svæði innan Íslands. Kannski þurfum við að skilgreina Vestfirði sem ystu svæði, kannski Grímsey. Ég veit það ekki. En málið hér er líka varðandi aðlögunina að þá er litið til þess að Ísland fái sömu sérlausn og Malta og Kýpur varðandi 100% endurgreiðslu af verðmun á öllu sjálfbæru flugvélaeldsneyti og jarðefnaeldsneyti. Þetta kemur fram í greinargerðinni með frumvarpinu, virðulegur forseti, í kafla 3.3.1., Sérstök aðlögun fyrir Ísland.

Ég hefði haldið það að Ísland, eyja uppi í miðju Norður-Atlantshafi, væri ysta svæði, að við ættum að fá sömu stöðu og Kanaríeyjar út frá meginlandi Evrópu og kjarnanum í Evrópusambandinu. Það er ekki verið að gera það hér. Ég spurði að þessu í andsvörum við hv. þm. Þórunni Sveinbjarnardóttur. Þá vísaði hún til þess að við værum ekki í ESB-samstarfi, við værum ekki aðildarríki ESB, þess vegna gætum við ekki gætt hagsmuna okkar nægilega vel, var sem sagt að gefa það til kynna að við hefðum ekki gert það hér innan EES-samstarfsins. Við eigum að geta gætt hagsmuna okkar innan EES-samstarfsins eins og frjálst og fullvalda ríki með öllum þeim tækjum og tólum sem við höfum, algjörlega á sama hátt og ESB-ríki, og við eigum að krefjast þess að við séum skilgreind sem ysta svæði alveg eins og Kanaríeyjar. Það er ekki mikill munur á því að vera — jú, Kanaríeyjar eru ysta svæðið út frá suðurhluta Evrópu, þetta er reyndar hluti af Afríku, en við erum ysta svæði innan Evrópu. Það þarf ekki annað en skoða landakortið. En það virðist ekki vera viðurkennt. Við megum hins vegar viðurkenna innan lands að við séum með ysta svæði, kannski Grímsey, Vestfirði og guð má vita hvað, sem ráðherra hefur heimild til að skilgreina sem ystu svæði hér á landi. En við erum ystu svæðin. Það skiptir engu máli hvað tautar og raular, við erum það.

Það er eitt atriði sem er hér undir. Það er þessi blessaða aðlögun sem samið var um, að tryggja samkeppnishæfni flugrekenda hér landi út árið 2026. Eftir 2026 er ekki búið að tryggja samkeppnishæfni Íslands, svo augljóst er það, það stendur í nefndaráliti meiri hlutans. Sú aðlögun sem samið var um tryggir samkeppnishæfni flugrekenda hér á landi út árið 2026 og var talin nauðsynleg vegna landfræðilegrar legu Íslands og mikilvægis flugsamgangna fyrir þjóðarbúið. Það er alveg kristaltært að landfræðileg lega Íslands er ekki að fara að breytast eftir árið 2026. Mikilvægi flugsamgangna verður enn þá mikið ef ekki meira. Það er ekkert að fara að breytast nema það er óvissa um það hvort okkur takist að tryggja samkeppnishæfni flugrekstrar eftir árið 2026, þannig að það er verið að fresta álitamálunum hér.

Það kemur líka fram í nefndarálitinu að þeir sem menga fyrir og eru þeirrar skoðunar að allar losunarheimildir skuli vera á ábyrgð þess sem losar og að Ísland eigi ekki að skorast undan ábyrgð í þessum málum — það er enginn að tala um að Ísland sé að fara að skorast undan ábyrgð ef við tökum ekki fullan þátt í ETS-samstarfinu eins og ríkin á meginlandi Evrópu sem geta farið í lestir og annað slíkt. Við erum í samkeppni við Bretland og Bandaríkin hvað varðar flugsamgöngur. Við erum hér á Norður-Atlantshafshryggnum, hluti af eyjunni er meira að segja á Ameríkuflekanum, meginlandsflekanum, og það er styst til Ameríku frá okkur ef við fljúgum til Grænlands. Það er það sem við eigum að taka tillit til. Við verðum að horfa á hvað Bretar og Bandaríkjamenn eru að gera hvað varðar flugsamgöngur og samkeppni við flugfélög þar en ekki varðandi flugfélög í Slóvakíu, Ungverjalandi, Tékklandi, Póllandi eða Frakklandi. Ég veit að Frakkar hafa hagað málum sínum þannig að innanlandsflug er takmarkað og verið að reyna að fá fólk þar í lestarsamgöngur, markvisst verið að vinna að því. Við getum það ekki. Við erum algjörlega háð fluginu. Aðlögun fyrir Ísland felur í sér nánar tiltekið í fyrsta lagi að Ísland getur framlengt núverandi kerfi endurgjaldslausra losunarheimilda út árið 2026 þegar endurgjaldslausri úthlutun losunarheimilda verður hætt innan Evrópska efnahagssvæðisins. Hvað gerist eftir árið 2026 vitum við ekki, svo mikið er víst.

Annar liðurinn er mjög áhugaverður. Ísland fær sömu sérlausn og Malta og Kýpur varðandi 100% endurgreiðslu á verðmun á öllu sjálfbæru flugvélaeldsneyti og jarðefnaeldsneyti. Við eigum ekki að fá sömu sérlausn og Malta og Kýpur. Við eigum að fá betri sérlausn. Af hverju? Vegna þess að landfræðileg staða Möltu er allt önnur en landfræðileg staða Íslands, t.d. í skipaflutningum. Það eru gríðarlegir skipaflutningar sem fara í gegnum Möltu. Þetta var einn af póstunum í breska heimsveldinu, það var Súez-skurðurinn, Kýpur, Malta og Gíbraltar. Það eru miklir skipaflutningar t.d. sem fara fram hjá þessum eyjum. Það er ekki hjá okkur. Við erum hérna útkjálki í Evrópu og í heiminum og það er ekki mikið um skipaflutninga fram hjá Íslandi sem Ísland gæti notið góðs af.

Varðandi flugið þá byggjum við okkar flug og Icelandair byggir sitt flug á Norður-Atlantshafsflugleiðinni og er þar í samkeppni við önnur flugfélög. Eins og kemur fram í umsögn Icelandair þá er flugið hjá Icelandair lengra í kílómetrum talið heldur en ef flogið er beint yfir hafið. Ég vil leyfa mér að vitna hér í umsögn Icelandair, með leyfi forseta:

„Muni viðskiptakerfi ESB með losunarheimildir leiða til þess að flug færist frá íslenskum flugfélögum til annarra aðila þá kann samkeppnisstaða íslenskra félaga að veikjast. Þannig þarf að huga að því að samkeppnisstaða íslenskra flugfélaga, sem og annarra evrópskra flugfélaga, verði ekki skert vegna reglnanna.“

Það er grundvallaratriði. Þetta lýtur ekki bara að Íslandi heldur líka að samkeppni við Bandaríkin. Icelandair er í mikilli samkeppni á flugleiðinni yfir Norður-Atlantshafið. Það er eins og ég sagði áðan ekki innanlandsflug inn í ESB og það er ekki hægt að taka lest.

Þriðja atriðið sem varðar aðlögunina kemur fram, með leyfi forseta, í greinargerð með frumvarpinu:

„Í skýrslu framkvæmdastjórnarinnar (ESB) skv. 5. mgr. 10. gr. ETS-tilskipunarinnar verður árið 2026 lagt mat á flugtengingar Íslands að teknu tilliti til samkeppnisstöðu, hættu á kolefnisleka auk umhverfis- og loftslagsáhrifa og þeirra aðlagana sem koma fram í ákvörðun sameiginlegu EES-nefndarinnar um upptöku tilskipunar 2023/958. Þetta mat mun varða veginn í viðræðum um breytingar á ETS-kerfinu.“

Þannig að það á eftir að fara í þetta mat í framtíðinni þegar framlengingunni á núverandi kerfi endurgjaldslausra losunarheimilda verður hætt í árslok 2026. Það er ekki búið að leysa þetta mál enn þá en ég vona að Ísland muni geta staðið í lappirnar og gætt sinna hagsmuna og barist fyrir því að það verið litið á sérstöðu Íslands sem eyju úti í miðju Atlantshafi, það er grundvallaratriði, miðju Norður-Atlantshafi. Það er það sem skiptir máli og það að við séum við ystu svæðin í Evrópu. Það breytist ekki þó að Ísland gæti ekki hagsmuna sinna í Brussel. Landfræðileg staða Íslands mun ekki færast af því að við séum ekki að gæta hagsmuna okkar í Brussel. Þótt Brussel segi að við séum ekki ysta svæði, séum ekki í útjaðri Evrópu, af því að við erum að gæta hagsmuna okkar og við þurfum að segja: Já, það er rétt hjá ykkur, þá þýðir það bara að við erum ekki að segja sannleikann eða standa í lappirnar. Það er það sem skiptir máli. Þetta er enn eitt dæmi þess — ég ætla ekki að áfellast það að það sé búið að fresta ákvarðanatökunni — að við verðum að gæta hagsmuna okkar. Við gerðum það ekki í þriðja orkupakkanum, þegar við vorum að innleiða reglur um raforkuviðskipti yfir landamæri, þegar við erum ekki með nein raforkuviðskipti yfir landamæri. Það virðist engum hafa tekist að segja það að við stundum ekki raforkuviðskipti yfir landamæri og það er enginn kapall til Evrópu. Íslensk stjórnvöld hafa kannski lært af því máli og farið að gæta hagsmuna okkar og mér skilst að við höfum verið með hátt í 130 fundi út af þessu máli í Brussel. Ég var í Brussel fyrir tveimur, þremur vikum og þá sagði sendiherrann okkur að þetta hefði verið það mál sem hefur farið gríðarlega mikil orka í og er það vel.

Ég tel að Ísland eigi að taka þátt í orkuskiptunum, standa okkur vel þar, en við eigum ekki að vera að skerða samkeppnisstöðu mikilvægs iðnaðar á Íslandi eins og flugvélaiðnaðarins og þeirra gríðarlega miklu samgangna sem eru svo mikilvægar fyrir Ísland á allan hátt. Við erum algjörlega háð fluginu, algjörlega. Það er ekki mikið um farþegaflutninga með skipum hérna og allir sem koma til og frá landinu fara í gegnum Keflavík. Á því byggist viðskiptamódelið, að fljúga yfir Atlantshafið, og það er ótrúlega góð tenging sem Íslendingar hafa við umheiminn vegna landfræðilegrar stöðu okkar og þess viðskiptamódels sem Flugleiðir hafa sett upp, sem er flugið yfir Atlantshafið. Við getum flogið til Seattle, til San Francisco, um tíma gátum við flogið til Anchorage í Alaska og við gátum flogið til nánast flestra borga Evrópu og það hefur verið miklu betri tenging frá Íslandi til Norður-Ameríku en frá Skandinavíu til Norður-Ameríku, mun betri, og það hefur verið áratugum saman. Það er kannski eitthvað að skána núna hjá Skandinövunum hvað það varðar með tilkomu nýrra flugvéla og farið að fljúga beint frá Noregi til austurstrandar Bandaríkjanna en yfirleitt í gamla daga fyrir nokkrum árum síðan þurfti allt að fara í gegnum Kaupmannahöfn. Við eigum að standa vörð um það viðskiptamódel og að það geti staðist samkeppni og verið lággjaldaflugfélag eins og það er búið að vera frá því þeir byrjuðu að fljúga til Lúxemborgar. Saga þess að Flugleiðir fóru að fljúga til Lúxemborgar er mjög áhugaverð út frá samkeppni. Þeir fengu ekki að fljúga til neinnar annarrar borgar. Það var einungis hægt að fljúga til Lúxemborgar af því að aðrar evrópskar borgir sögðu nei. Það sýnir nú alla tillitssemina sem Evrópusambandið og Evrópuríkin hafa fyrir samkeppni á flugleiðum eða a.m.k. í sögulegum skilningi. Það er mikilvægt að halda því til haga.

Ég tel að þetta sé gríðarlega mikilvægt mál og hagsmunir Íslands eru að jafna samkeppnisstöðu þeirra flugfélaga sem fljúga til og frá landinu og þeirra flugfélaga sem fljúga um aðra flugvelli innan EES. Flugleiðir til Íslands eru mun lengri en meðalflugvegalengd milli annarra flugvalla innan Evrópu. Það er líka enn eitt. Það er miklu lengra að fljúga til og frá Íslandi heldur en innan Evrópu. Það verður að taka tillit til þess. Eins og ég sagði áðan þá dettur mér helst í hug Kanaríeyjar. Spánn hefur fengið það skilgreint að Kanaríeyjar væru skilgreindar sem ysta svæði fyrir sig. Þá er það ysta svæðið frá Spáni. Málið er bara það að Ísland sem heild, við erum ysta svæði út frá Evrópu. Segjum að við værum hluti af Noregi enn þá eins og við gengumst Noregskonungi á hönd 1262, Noregur er reyndar ekki gott dæmi þar sem það er í EES — tökum bara Noreg. Ég er ekki að mælast til þess að við göngum inn í það ríki, ekki á nokkurn einasta hátt. Þá gæti Noregur skilgreint Ísland sem ysta svæði í heild en við getum ekki sagt við Brussel að við séum í heild ysta svæði. Það væri betra fyrir okkur að vera hluti af Danmörku af því að þá gætu Danir sagt á fundi í Brussel að Ísland sé ysta svæði alveg eins og Kanarí og að þeir ætli að fá sömu undanþágur eins og Kanaríeyjar fá til 2030 vegna skipaflutninga. Þetta sýnir bara delluna sem er í gangi þarna, en við getum hins vegar skilgreint ysta svæði innan lands, þannig að það er bara ekki rétt að vera að halda því fram við okkur að við getum ekki fengið betri samninga en hér hafa orðið. Við skulum rétt vona að eftir þann frest sem var fenginn núna í þessu máli út árið 2026 verði komin alvöruríkisstjórn sem getur staðið í lappirnar gagnvart Brussel-valdinu og því sem þaðan kemur. Þeir gætu a.m.k. heyrt það að við ættum að láta skilgreina okkur sem ysta svæði, líkt og Kanaríeyjar eru út frá Spáni. Það skiptir engu máli hvað það er, við getum bara sagt að við séum ysta svæði út frá Brussel, fundarherberginu þar. Svo einfalt er það.

Við eigum að sjálfsögðu að taka þátt í loftslagsmálum og ég veit það og maður sér það á umsögn Icelandair að þeir eru að standa sig gríðarlega vel og hafa mikinn metnað varðandi loftslagsmál og halda því vonandi áfram og sama er varðandi íslenskt samfélag. Við erum það langt komin að við stöndum okkur með algerum sóma þegar kemur að loftslagsmálum, meira að segja það miklum sóma að síðustu 15% til að ná algerri kolefnisjöfnun verða svo dýr fyrir okkur. Það er sennilega betra að senda brot af þeim pening, kannski einn fjórða, út í heim til Afríkuríkja svo þau minnki kolefnisútblástur sinn miklu meira en við getum náð að kroppa í okkar síðustu 20%, 15%, af því að loftslagið er nú úti um allan heim, ekki bara hér á Íslandi, þannig að ég tel að stefna okkar Íslendinga um að fara að setja 30 milljónir í loftslagsmál á Íslandi, að það sé gríðarlega dýrt, síðasti spretturinn fyrir ríki sem er komið jafn langt í loftslagsmálum með okkar hitaveitur, með okkar rafmagn, það getur kostað okkur mikið og þá er bara betra að styrkja aðra í að minnka kolefnislosun sína. Það er miklu betra. Það er reyndar umræða um annað efni. Ég tel að þetta sé áhugavert mál að mörgu leyti og gríðarlega mikilvægt og það sem kemur fram í nefndarálitinu — í umsögnum flugfélaganna Play og Icelandair til nefndarinnar er áréttað mikilvægi þess að frumvarpið verði að lögum fyrir áramótin og þá er það þessi frestur sem öllu máli skiptir.


Ræðumaður: Jakob Frímann Magnússon

Ég get verið sammála hv. þm. Njáli Trausta Friðbertssyni um mikilvægi ferðaþjónustunnar og mikilvægi flugsins fyrir okkar efnahag hér. Þetta var nú það sem bjargaði okkur eftir bankaklúðrið allt saman 2008. Aðspurður sagði forsvarsmaður annars flugfélagsins sem sótti umhverfis- og samgöngunefnd heim: Hvað myndi þetta þýða frá og með 2027 að óbreyttu? Ef okkur tækist nú ekki að gera það sem okkur tókst ekki í fyrra, á þessu ári og núna þá væru þetta, fyrir Evrópu og Ameríku og til baka, allt að 30.000 kr. á legginn, 30.000 kr. til viðbótar við það verð sem er í dag. Ég held að við þurfum að horfast í augu við að það eru umtalsverðir peningar. Þess vegna segi ég, að fenginni þessari reynslu af samningaviðræðum með bestu manna atfylgi og kvenna sem leiddi okkur bara til þess að fá gálgafrest, og þessi tími er fljótur að líða: Ókei, bestu samningamenn gera sitt besta í þrjú ár og sjáum hvað gerist. Þá minni ég enn og aftur á lausn sem heitir grænn passi, sem við eigum sem kjósum að búa á Íslandi og var nú upphafið að því að hér var byggð fest á þessu landi, að hér ruku upp gufur af heitu vatni og menn sáu fram á þá kosti. Alltaf var líka talað um að þegar væri búið að niðurgreiða byggingu þessara virkjana á Íslandi þá skyldi almenningur fá raforkuverðið á kostnaðarverði. Ekki hefur það gengið eftir, því miður, en höldum okkur við hugmyndina um grænu passana. Það er þá einhver krókur á móti bragði sem gæti gert okkur kleift að lifa eðlilegu lífi án frekari íþyngjandi álaga.


Ræðumaður: Jakob Frímann Magnússon

Virðulegur forseti. Ég vil þakka þingmanninum fyrir innleggið hér. Ég vona að hann sé ekki að draga úr vigt orða fyrrum utanríkisráðherra, Þórdísar Kolbrúnar Reykfjörð Gylfadóttur, sem dró ekki úr þunga orða sinna þegar hún var að lýsa þessari stöðu sem við stæðum andspænis, að þetta væri bara eitt alvarlegasta mál sem hér hefði komið upp. Utanríkisþjónustan gerði sannarlega sitt allra besta. Það segir kannski ekki neitt um hana heldur um hörkuna sem við blasir í Evrópu. Þá segi ég enn og aftur: Hvað næst? Hvað láta þau sér detta í hug næst? Og þótt það sé ekki fallegt orð að tala um subbukarla þá erum við að tala um þá sem knýja sinn iðnað með kolum og sín orkuver. Þar er hægt að kaupa sér hreina áru frá Íslandi. Ég segi: Þeir grænu passar skulu þá bara fara til okkar sem eigum þá grænu áru og þá grænu passa og niðurgreiða þau ferðalög sem við teljum nauðsynlegt að við förum í, vegna þess að þessi skattlagning, sem þetta er — blygðunarlaus skattlagning — er ekki komin til fullrar þyngdar eða alvarleika fyrr en í lok árs 2026. Ég held að flugfélögin séu fyrst og fremst að horfa á þetta losunarheimildabix allt saman, sem er auðvitað samkeppnismál fyrir flugfélögin og hefði verið skaðræði að íslensk flugfélög hefðu ekki fengið aðild að, og þess vegna erum við að hlaupa hér og reyna að klára þetta. Þetta er hlandsprengur, svo ég noti nú annað ljótt orð. Þetta eru ekki falleg vinnubrögð. Þetta eru ekki réttlát, sanngjörn eða heiðarleg vinnubrögð, hvorki af hálfu Evrópusambandsins og allra síst tel ég að við eigum að sitja þegjandi undir því að svona sé staðið að jafn alvarlegum málum og þessu.


Ræðumaður: Jakob Frímann Magnússon

Virðulegur forseti. Ég ætla ekki að gera mál mitt langt þótt full ástæða væri til þess að fjalla um þetta með miklu lengri og ítarlegri hætti en hér hefur gefist kostur á. Á það hefur verið bent að hér hafi okkur verið settir ákveðnir afarkostir, með örfárra daga fyrirvara, að afgreiða málið með góðu eða illu. Það þýðir ekki að orðlengja það en þetta er afar niðurlægjandi staða, svo ekki sé fastar að orði kveðið, og menn geta reynt að hugga sig við það að hafa náð einhverjum fresti. En ég held í rauninni, eftir samtöl við forsvarsmenn flugfélaganna, að þeir bindi óraunhæfar vonir við það að hér muni einhverjir ráðherrar geta kippt í einhverja spotta. Við horfumst í augu við það að þetta er bókstaflega, eins ég hef áður sagt og kallað það, lengsta og tímafrekasta erindisleysa íslenskrar utanríkisþjónustu sem gerði sitt allra besta til að fá þessu breytt, fá samninga sem tækju mið af þeim miklu lengri vegalengdum sem við búum við hér á Íslandi heldur en þar sem þetta miðast fyrst og fremst að, í borgum innan Evrópu og meginlandsins þar sem hægt er að taka lestir og vera fljótur að því. Það að okkur hafi ekki tekist að ná neinu fram öðru en gálgafresti er því miður bara sorglegt. Þetta er sorgardagur, því miður, og að óbreyttu síðasti dagur þessa þings. Frá og með 1. janúar verður ekki aftur snúið. Þegar við fengum fulltrúa atvinnulífsins til að útskýra fyrir okkur hvað fælist í öllum þessum álögum, sektum og viðurlögum og öllu þessu, þá stóðu þeir bara á gati. Háupplýstir, hámenntaðir lögfræðingar voru búnir að rýna þetta og gátu ekki svarað neinu til um það. Þetta er blygðunarlaus skattlagning á íslenskan almenning undir því yfirskini að okkur beri að gjalda það dýru verði að vera föst í gamaldags jarðefnaeldsneyti. Ég hefði talið það alveg fullkomlega ásættanlegt ef valkosturinn væri til staðar að kaupa grænt eldsneyti versus það svarta. Þá mætti gjarnan beita okkur einhverjum sektum en sá valkostur er ekki til staðar, ekki enn, og hann hefði þurft að vera kominn fyrir löngu síðan eða alla vega áður en þessir afarkostir væru. Maður vissi alltaf að maður gat valið um að borga í Hvalfjarðargöngin eða keyra lengri hringinn, en Hvalfjarðarleiðin gjaldlögð án ganganna hefði verið fráleit.

Nú horfumst við í augu við þessa stöðu. Hér er stjórnarmeirihlutinn að reyna að sefa þetta einhvern veginn og réttlæta og Evrópuflokkarnir að reyna að halda aftur af gagnrýni sinni til þess að Evrópusambandið líti nú ekki verr út en raun ber vitni. En ég segi bara: Hvað næst? Nú eru hinir allra heilögustu í bransanum að halda því fram að sauðkindin sé ábyrg fyrir kolefnisútblæstrinum og nautgripir. Verður þá landbúnaðurinn næstur til að þurfa að gjalda dýru verði sauðfjárbúskap og nautgriparækt, mjólkurbúskap?

Úr því sem komið er ætla ég að leggja fram eina hugmynd og það er minn fyrirvari á því að tilheyra þingi sem lætur þetta yfir sig ganga. Nú hafa verið seld á undanförnum árum, fyrir milljarða, svokölluð upprunavottorð. Sumir kalla þau aflátsbréf. Íslendingar hafa verið að fá milljarða fyrir það að selja sína grænu áru úr landi. Þá legg ég til, rétt eins og fyrrum fjármálaráðherra, Bjarni Benediktsson, lagði til fyrir einhverjum misserum síðan, að það verði til þjóðarsjóður á Íslandi í krafti hins mikla gróða Landsvirkjunar sem við eigum öll. Látum þann góða þjóðarsjóð gefa okkur græna passa, okkur sem eigum hann — við eigum öll grænan passa í rassvasanum fyrir það eitt að hafa fjárfest í virkjunum og hvað það nú er — frá og með 2027. Til að þessar álögur lendi ekki beint á íslenskum almenningi þá skulum við framvísa þessum græna passa. Þá peninga sem annars væru að fara úr landi til einhverra subbukarla og -kerlinga í iðnaði í Evrópu eða annars staðar fengjum við að nota til þess að niðurgreiða óhjákvæmileg ferðalög okkar til útlanda. Hér er verið að bjóða upp á einhvers konar loftbrýr með takmörkuðum fjölda farmiða fyrir þá sem búa úti á landsbyggðinni. Við búum hér við endimörk hins byggilega heims. Seðlabankastjóra getur fundist ferðalög Íslendinga of tíð og of dýr en látum græna passann koma til móts við fólkið í landinu sem verið er að hlekkja um hálsinn á núna nýjar álögur, nýja skatta sem síðan renna beint í ríkissjóð Íslands án þess að það sé nokkuð tilgreint í hvað þeir eigi að fara.

Þetta er minn versti dagur á Alþingi, virðulegi forseti. Ég harma það að við séum sett upp við vegg með þessum hætti og enginn frestur gefinn til umræðna. Fjölmiðlar á Íslandi hafa ekki almennilega kveikt á hversu alvarlegt þetta er. Þetta hefur ekki verið í almennri umræðu sem skyldi. Það er komið að okkur með mjög harkalegum og miskunnarlausum hætti í þessu: Þið skuluð bara borga, þegja og hlýða. Ég segi: Fáum þá grænu passana okkar bara strax upp á borðið og ef ríkisstjórnin treystir sér ekki í þessar samningaviðræður þá legg ég til að við leitum kannski til manna sem gátu tekið upp hart tal, „hard talk“ eins og það hét þá. Ólafur Ragnar Grímsson þurfti að svara fyrir íslensku ríkisstjórnina á sínum tíma þegar menn voru þar mállausir og ég gæti vel ímyndað mér að menn á borð við hann gætu náð einhverju máli á þessum þremur árum sem fram undan eru áður en við verðum tekin og látin hlíta þessum afarkostum.


Ræðumaður: Eyjólfur Ármannsson

Virðulegur forseti. Af svari hv. þingmanns hljómar þetta svoleiðis að við séum ekki að tryggja hagsmuni okkar nægilega vel, að Spánn hafi gert það betur varðandi Kanaríeyjar. Það er alveg hárrétt. Kanaríeyjar njóta nú þegar undanþágu og þurfa ekki að standa skil á losunarheimildum til ársloka 2030 vegna skipaflutninga frá Kanaríeyjum til Valencia á Spáni. Ég get ekki séð að við getum ekki gætt hagsmuna okkar í þessu máli þó svo að við séum hluti af Evrópska efnahagssvæðinu. Ég sé bara engan mun á því. Við eigum ekki að vera annars flokks borgarar og annars flokks ríki innan Evrópska efnahagssvæðisins. Við erum fullgildir aðilar innan Evrópska efnahagssvæðisins, svo það liggi alveg fyrir, og landfræðileg staða Íslands er ekki að fara að breytast og mikilvægi flugs er ekki heldur að fara að breytast í íslenskum þjóðarbúskap. Ég get ekki séð það öðruvísi, eins og ég las hér upp áðan, en að sú aðlögun sem samið var um tryggi samkeppnishæfni flugrekenda hér á landi út árið 2026. Eftir það er ekki búið að tryggja þessa samkeppnishæfni. Og varðandi aðlögun Íslands þá eru þrjú atriði talin upp í greinargerð með frumvarpinu, að Ísland geti framlengt núverandi kerfi endurgjaldslausra losunarheimilda út árið 2026. Ísland fær sömu sérlausn og Malta og Kýpur. Mér finnst ekki nægjanlegt að bera okkur saman við Möltu og Kýpur. Ég vildi frekar bera okkur saman við Kanaríeyjar. Ég hef nú komið til Möltu, hún er í miðju Miðjarðarhafinu og er miklu tengdari Afríku, svo ég tali ekki um Ítalíu og Evrópu. Líka þetta með flugtengingarnar. Flugtengingarnar okkar eru fyrst og fremst til Norður-Ameríku. Ég get því ekki séð annað en að þetta sé ekki fullunnið og tel að við eigum miklu frekar að horfa á ríki eins og Spán, sem hefur greinilega gætt hagsmuna Kanaríeyja, og við eigum að láta skilgreina okkur sem ystu svæði. Ég kaupi það ekki að við eigum að sætta okkur við að það hafi ekki náðst fullkomlega að gæta hagsmuna okkar. Það væri gott að heyra álit hv. þingmanns á þessu.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir ræðu sína og það að hún gerði grein fyrir fyrirvara sínum við nefndarálit meiri hlutans, sem er mjög gott. Mig langar að spyrja varðandi aðlögunina. Nú fær Ísland aðlögun út árið 2026 og það segir, með leyfi forseta, í nefndaráliti meiri hlutans:

„Sú aðlögun sem samið var um tryggir samkeppnishæfni flugrekenda hér á landi út árið 2026 og var talin nauðsynleg vegna landfræðilegrar legu Íslands og mikilvægi flugsamgangna fyrir þjóðarbúskapinn.“

Þegar ég les þetta sé ég að búið er að tryggja aðlögun út árið 2006 og tryggja samkeppnishæfnina. Hvað gerist eftir árið 2026? Ég get ekki séð að það sé búið að tryggja samkeppnishæfni flugrekanda eftir árið 2026 og hún var talin nauðsynleg vegna landfræðilegrar legu Íslands. Sú landfræðilega lega er ekki að fara að breytast og mikilvægi flugsamgangna fyrir þjóðarbúskapinn er ekki að fara að breytast. Ég get því ekki séð annað en að hér sé verið að sparka dósinni á undan sér, eins og sagt er á enskri tungu. Líka er talað um ystu svæði og talað er um það í nefndarálitinu að t.d. Kanaríeyjar séu ysta svæðið innan Spánar. Það er talað um ystu svæði hér á landi. Ég get ekki séð annað en að landið sjálft, Ísland, eigi að flokkast með ystu svæðum. Það er heldur ekki hægt að bera okkur saman við Möltu og Kýpur þegar kemur að þessari aðlögun. Malta er í miðju Miðjarðarhafinu, þar er gríðarleg skipaumferð og flugsamgöngur og sama gildir um Kýpur. Spurning mín er þessi: Er ekki bara verið að fresta því að tryggja samkeppnisstöðu Íslands fyrir árið 2027 og þá verði slagurinn tekinn aftur?


Ræðumaður: Guðmundur Ingi Kristinsson

Virðulegur forseti. Við í Flokki fólksins styðjum heils hugar þessa aðgerð. Það var eiginlega sláandi að heyra það á velferðarnefndarfundi hvernig ástandið er hjá sumum fjölskyldum. Sumar fjölskyldur þurfa húsnæði núna fyrir jólin og eru bara í algerri neyð og ég tala nú ekki um það sem er lagt á sumar fjölskyldur, bæði eftir hörmungarnar í Grindavík og líka það að fólk er í sumarbústöðum eða þarf að fara langar leiðir, fyrst með börnin í skóla, leikskóla og síðan í vinnu. Það eru auðvitað svakaleg ferðalög þar á bak við og ef það er hægt á einhvern hátt að minnka álagið og koma fólki í skjól þá eigum við að gera allt sem við getum. Ég er mjög feginn að við erum að gera þetta, Bjarg er að taka þetta að sér. Þeir eru búnir að sýna að þeir eru að berjast fyrir þá sem eru á lægstu laununum og eru að tryggja að fólk þurfi ekki að borga meira en 25% af tekjum sínum fyrir húsnæði, sem við ættum auðvitað að hafa. Við ættum að hugsa núna aðeins um það eftir áramótin hvort við þurfum ekki líka að hjálpa fleirum vegna þess að ég er að heyra að fólk búi í hjólhýsum. Það gengur ekki upp. Við erum með einstaklinga, ekki marga en einhverja, sem þurfa líka hjálp og sem betur fer verður tekið á þessum málum í velferðarnefnd eftir áramót. Ég held að við ættum þá líka að hugsa um hvernig við getum hjálpað öllum sem eru í svona neyð. Þetta er hugsað til Grindavíkur og bara frábært að þetta sé að komast í gegn og ég styð það heils hugar.


Ræðumaður: Inga Sæland

Herra forseti. Ég hef litlu við það að bæta sem hv. þm. Guðmundur Ingi Kristinsson tjáði okkur hér á undan, nema bara þessu: Það verður aldrei sagt að Flokkur fólksins hafi ekki gefið ykkur tækifæri á því að sýna mennsku og hjartagæsku. Það verður aldrei sagt að þið hafið ekki haft tækifæri til þess að skipta um skoðun. Það hefur venjulega verið talið stórmannlegt að geta skipt um skoðun, sérstaklega þegar er verið að ráðast á garðinn þar sem hann er lægstur, langsárafátækustu almannatryggingaþega sem Ísland á í dag. Því er virkilega athyglisvert að sjá innræti þessarar ríkisstjórnar. Hún hugnast mér ekki og hefur ekki gert það alveg frá upphafi, ég verð að viðurkenna það. Mér finnst hún eiginlega fyrirlitleg miðað við það sem ég sé á þessari töflu. Þið ættuð að skammast ykkar.


Ræðumaður: Guðmundur Ingi Kristinsson

Virðulegur forseti. Hér erum við að greiða atkvæði um að þessi 2.000 manna hópur verst settu eldri borgara og 1.000 manna hópur öryrkja sem eru greinilega að breytast úr öryrkjum, að áliti meiri hlutans, í fullheilbrigða eldri borgara og eru hættir að vera öryrkjar — ég skil ekki hvernig er hægt að koma svona fram við fólk. Ég held að það hljóti að vera einhvers konar heimsmet að við förum þannig með okkar elsta fólk. Gleymum því ekki líka, ég ætla að minna okkur eina ferðina enn á það, að inni í þessu er búsetuskerðingarfólkið sem fær 10% minna en lægsta ellilífeyri. Og þessi ríkisstjórn setti aftur á lög um krónu á móti krónu skerðingu. Allir lofuðu fyrir síðustu kosningar að taka krónu á móti krónu skerðingar í burtu en þessi ríkisstjórn toppaði sjálfa sig og setti þær á aftur á bara þennan hóp, verst setta hópinn. — Þeir segja svo nei við þessu.


Ræðumaður: Guðmundur Ingi Kristinsson

Virðulegur forseti. Hér erum við að fara að greiða atkvæði um jólabónusinn, 66.381 kr. Ég er búinn að fá ótrúlegar fyrirspurnir um þetta mál frá öryrkjum og líka öldruðum öryrkjum sem eru að verða 67 ára á þessu ári. Ég verð að benda á það að ef þú ert fæddur 1. janúar á þessu ári færðu ekki neitt. Ef þú ert fæddur 31. desember færðu fullt. Ef þú ert fæddur um mitt sumar færðu hálft. Ef enginn sér hversu rangt þetta er og vitlaust þá er það alveg með ólíkindum að við skulum vera með svona kerfi. Síðan spyrja öryrkjarnir í örvæntingu sinni: Fáum við þetta fyrir jól? Er þetta að fara í gegn? Hvenær fer það í gegn? Og maður getur þá alla vega sagt að þeir muni fá þetta en því miður fær þessi eldri hópur þetta ekki. Við erum með breytingartillögu um að hann fái þetta líka og ég vona heitt og innilega að það verði samþykkt.


Ræðumaður: Guðmundur Ingi Kristinsson

Virðulegur forseti. Ég ætlaði nú ekki að hafa langa ræðu um þetta mál. Þetta er hið besta mál og ég styð það heils hugar. Ég vil líka taka undir nefndarálit 1. minni hluta nefndarinnar, að það er ýmislegt sem má bæta. Ég vil líka sérstaklega ítreka í sambandi við umboðsmann sjúklinga að það þarf að taka á því. Síðan þarf líka að taka á því að þarna er eiginlega verið að búa til nýjan aðila, stofnanir, en þær verða ábyrgar. Síðan er verið að koma öllu yfir á landlækni, sem ég er ekki hrifinn af. Ég tel að við þurfum að vera með sérrannsóknarnefnd eins og við erum með sérrannsóknarnefnd umferðarslysa — og það er bent á þetta líka. Við þurfum að koma á einhverri þannig hlutlausri rannsóknarnefnd vegna þess að bæði er landlæknir alveg með nóg á sinni könnu, fyrir utan að það getur valdið árekstrum að landlæknir, sem hefur bæði eftirlit og ýmis samskipti við viðkomandi stofnanir, sé líka að rannsaka svona tilfelli. Það væri miklu nær að sjá til þess að við værum með sérrannsóknarnefnd.

Það er imprað á þessu öllu og ég vona heitt og innilega að það verði líka tekið á því. Eins og hefur komið fram hjá lögfræðingum er mikil lagaflækja í þessu máli, sérstaklega í sambandi við refsirétt og annað. Það er einhvern veginn svo flókið mál að finna réttan flöt á því. Þess vegna verður að taka þetta mál upp aftur og finna betri lausn á því. Þetta er fín lausn til að byrja með og ég vona heitt og innilega að þetta gangi bara upp en síðan verði virkilega skoðað að koma á hlutlausri rannsóknarnefnd sem tekur á þessu máli og líka að sjá til þess að umboðsmanni sjúklinga verði komið á vegna þess að það veitir svo sannarlega ekki af því.


Ræðumaður: Eyjólfur Ármannsson

Virðulegur forseti. Ég vil þakka hv. þingmanni fyrir áhugaverða ræðu. Það sem vekur athygli mína í þessu máli, fyrir utan mörg atriði, t.d. borgaraleg réttindi varðandi friðhelgi einkalífsins og það að slökkviliðið getur komið inn í húsnæði án dómsúrskurðar, það eru dæmi þess, meira að segja úrskurður Héraðsdóms Reykjavíkur, er að atvinnuhúsnæði er ekki bara atvinnuhúsnæði. Það eru mismunandi gæði á atvinnuhúsnæði. Við getum verið með bílskúr, við getum verið með verksmiðju, fjós, hlöðu, verkstæði o.s.frv. Þá kemur að þessu atriði sem lýtur að þessu: Er ekki ástæða til þess að það sé einhvers konar gæðaeftirlit með því atvinnuhúsnæði þar sem heimilt er að skrá sérstakt aðsetur sitt, að það sé einhvers konar gæðaeftirlitsstimpill á að það megi skrá sig í þetta atvinnuhúsnæði en ekki hitt? Þá erum við a.m.k. komin með einhvers konar lágmarkskröfur um að húsnæði sé hæft til þess að manneskjur geti búið þar. Það virðist ekki vera. Ég var að skoða t.d. skipulagsreglugerðina, byggingarreglugerð, og þar er t.d. fjallað um atvinnuhúsnæði fyrir búrekstur og annað slíkt. Samkvæmt þessu ákvæði má ætla það að einstaklingur geti skráð sérstakt aðsetur sitt í atvinnuhúsnæði sem er kannski fjós. Þá erum við komin ansi langt aftur í tímann og það er nánast ekki hægt að bjóða upp á þetta, finnst mér. Þetta sýnir að þetta er ekki ætlað Íslendingum, skulum hafa það í huga. Þetta ákvæði er ekki fyrir Íslendinga. Þetta er fyrir erlent vinnuafl sem hingað kemur, skráir sig í láglaunastörf og þetta er það sem við bjóðum upp á, að fá að skrá sig í atvinnuhúsnæði.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Ég er reyndar ekki í þeirri nefnd sem þetta mál hefur verið til meðferðar hjá en ég verð að segja eins og er að mér geðjast ekki vel að þessu máli. Ég er ekki búinn að mynda mér fulla afstöðu til þess. Þegar ég var að vinna í Skipulagsstofnun, var lögfræðingur Skipulagsstofnunar, þá kom mál upp sem var þekkt sem Bláskógabyggðarmálið. Þar féll hæstaréttardómur og niðurstaða Hæstaréttar var sú að sveitarfélaginu Bláskógabyggð hefði ekki verið heimilt að synja tiltekinni fjölskyldu um skráningu lögheimilis í sumarhúsi. Það voru ákveðin viðbrögð sem fóru þar af stað og var gerð lagabreyting. Lögunum var breytt í þá veru að óheimilt var að skrá lögheimili í frístundabyggð. Hér erum við að leyfa skráningu í atvinnuhúsnæði. Ég hefði talið að það væri þá betra að leyfa fólki að skrá lögheimili sitt í frístundabyggð heldur en í atvinnuhúsnæði. Ég get tekið dæmi um það sem kemur ágætlega fyrir í frumvarpinu. Með leyfi forseta segir í frumvarpinu:

„Litið hefur verið svo á að slökkvilið hafi heimild til að fara inn í atvinnuhúsnæði án dómsúrskurðar þrátt fyrir að fólk virðist búa í húsinu enda sé búsetan ólögleg. Sú staða hefur komið upp að slökkviliði hafi ítrekað verið meinaður aðgangur að íbúðarhúsnæði.“

Hér virðist verið að búa til hóp fólks, stétt fólks sem býr við minni réttarvernd, t.d. varðandi aðgang að íverustað sínum og friðhelgi einkalífsins. Ef slökkvilið getur farið inn í atvinnuhúsnæði án dómsúrskurðar og það býr einhver þar þá er það brot á friðhelgi þess fólks sem er skráð í atvinnuhúsnæði. Mér finnst svolítið verið að búa til stétt fólks  sem kemur hingað að vinna, fær ekki húsnæði nema atvinnuhúsnæði og býr við lakari borgaraleg réttindi  en aðrir í einu ríkasta samfélagi heims. Mér þætti gott að heyra viðhorf hv. þingmanns hvað þetta varðar.


Ræðumaður: Eyjólfur Ármannsson

Virðulegur forseti. Ég þakka hv. þm. Andrési Inga Jónssyni fyrir áhugaverða ræðu. Ég verð að segja eins og er að þegar ég skoða þetta frumvarp og horfi á 1. gr. segir þar, með leyfi forseta:

„Einstaklingi sem skráður er til lögheimilis í sveitarfélagi án tilgreinds heimilisfangs er heimilt að skrá sérstakt aðsetur sitt í atvinnuhúsnæði sem uppfyllir ekki skilyrði 3. og 4. mgr. 2. gr.“

Hér er verið að heimila fólki að skrá lögheimili sitt í atvinnuhúsnæði. Allir vita að atvinnuhúsnæði er ekki ætlað sem íbúðarhús. Ég verð nú að segja eitt, að mér finnst ákveðin sorg yfir þessu máli, ákveðin sorg, og við erum náttúrlega með brunann sem varð á Bræðraborgarstíg undir. Hér virðist að þetta sé eingöngu gert fyrir slökkviliðið, að slökkviliðið geti vitað af því hversu margir búa í atvinnuhúsnæði. Þetta er greinilega ákveðin redding til þess að ef það kviknar í atvinnuhúsnæði þá geti slökkvilið vitað hversu margir búa í þessu atvinnuhúsnæði, í þessari skemmu, á þessu bílaverkstæði eða hvað sem það er. Það er meira að segja tekið dæmi í  frumvarpinu, með leyfi forseta:

„Þegar slökkvilið fer í útkall í orlofshúsnæði gerir það ávallt ráð fyrir því að gestir hafi næturstað í frístundabyggð og að fólk sé mögulega inni í húsi en það á ekki við þegar um atvinnuhúsnæði er að ræða.“

Hér er verið að koma í veg fyrir þetta. Mig langar að spyrja: Finnst hv. þingmanni það forsvaranlegt að fólk geti skráð sig í atvinnuhúsnæði? Er þetta ekki afleiðing af miklu stærra vandamáli sem er það að það er einfaldlega ekki nógu mikið byggt af húsnæði fyrir lágtekjufólk og fyrir þá farandverkamenn og það erlenda vinnuafl sem kemur hingað? Er það ekki þar sem við eigum að taka á málinu en ekki með svona ódýrri reddingu eins og þeirri að fólk megi skrá sig í  atvinnuhúsnæði?


Ræðumaður: Inga Sæland

Frú forseti. Það er sannarlega tímabært að við opnum augun og stjórnvöld fari að taka utan um málið. Eins og hv. þm. Ingibjörg Isaksen sagði hér á undan þá er afar mikilvægt að við tökum heildstætt á málinu. Á þessu ári hafa orðið fjórir mjög alvarlegir eldsvoðar. Það er ekki langt síðan að það varð líka mjög alvarlegur eldsvoði á Bræðraborgarstíg þar sem létust þrír einstaklingar. Í sumum þessara tilvika er í rauninni engin útgönguleið í húsnæðinu, þetta er ósamþykkt húsnæði þar sem búa allt of margir, útgönguleiðir eru takmarkaðar og fólk hefur jafnvel þurft að grípa til þess úrræðis að kasta sér út um glugga þegar það hefur enga möguleika á því að komast öðruvísi út. Auðvitað er nauðsynlegt að gera bragarbót á þannig að eftirlitsaðilar hafi heimildir og umboð til þess að taka út og skoða húsnæði sem í rauninni er vitað að getur verið lífshættulegt, hvað þá þegar vitað er að það er nánast óíbúðarhæft.

Við sáum sláandi þátt á dögunum í sjónvarpi allra landsmanna þar sem var verið að sýna fram á óíbúðarhæft húsnæði þar sem engar varnir voru til staðar og allar bjargir bannaðar þar sem viðkomandi fjölskylda bjó í kjallara sem var grútmyglaður og dimmur og bara andstyggilegur og við hefðum öll sagt algerlega óíbúðarhæfur og ekkert okkar hefði viljað búa þar. En þá kom í ljós að það var í rauninni vitað að þetta var ekki eins og það átti að vera. Þarna var ekki allt með felldu en löggjöfin var ekki til staðar, heimildin var ekki til staðar til þess að slökkviliðsmenn og fulltrúar sem hefðu viljað gjarnan ganga úr skugga um þetta og gefa skýrslur og taka til hendinni hvað þetta varðaði hefðu getað gert það. Þeir höfðu ekki heimild til þess. En hér er verið að gera bragarbót hvað það varðar.

Við sjáum líka og það er mjög alvarlegt, finnst mér, að fólk er sett tugum saman í húsnæði sem er iðnaðarhúsnæði og alls ekkert sem segir til um að þar megi búa fólk, hvað þá tugum saman. Það sorglega við þetta er að í flestum tilvikum eru þetta farandverkamenn eða erlendir verkamenn sem eiga í rauninni í engin önnur hús að venda og þeirra vinnuveitendur bjóða þeim upp á það að hírast jafnvel tíu og tólf saman í einhverjum smákytrum með sameiginlegri eldunaraðstöðu og eina sturtu. Við þurfum að sjálfsögðu að taka á þessu og er það vel.

Mig langar líka að segja, eins og ég var að tala um áðan í andsvari við hv. þm. Ingibjörgu Isaksen, framsögumann málsins, að það er sárara en tárum taki að sjá hvernig er komið fram við fjölskyldur og einstaklinga sem búa við bág kjör og eiga í rauninni í engin hús að vernda. Við skulum átta okkur á því að það er ekkert náttúrulögmál að sjötta ríkasta land á jörðinni skuli koma þannig fram við þegnana að þau eigi ekki þak yfir höfuðið eða hafi ekki kost á því að fá þak yfir höfuðið sem er samþykkt og viðurkennt til búsetu. Það er þess vegna sem margir hafa gripið til þess úrræðis að skrá lögheimili sitt einhvers staðar annars staðar í þeirri von að ekki verði eftir því tekið og um leið gefst einstaklingum kostur á því að sækja um húsaleigubætur og jafnvel sérstakar húsaleigubætur. Oft eru þetta einstæðir foreldrar sem eiga bara virkilega nóg með að ná endum saman frá degi til dags og í rauninni ná alls ekki endum saman. Það er bragur á því að við tökum heildstætt á málinu og í stað þess að gera þessu fólki ókleift að skrá lögheimili sitt ólöglega og án vitundar húsnæðiseigenda þá gefum við þeim frekar kost á því að fá húsnæðið sem það býr í viðurkennt. Ef það er ekki íbúðarhæft þá verður það á valdi stjórnvalda algerlega og skylda stjórnvalda að gera bragarbót á því og gefa fólki a.m.k. kost á því, fyrst stjórnvöld hafa verið að draga lappirnar og ástandið á húsnæðismarkaði er sem raun ber vitni, að fá að njóta vafans, fjölskyldan, einstaklingarnir og börnin, og það ætti að vera á ábyrgð stjórnvalda að sjá til þess að þessir einstaklingar fengju húsaleigubætur sem skipta í rauninni sköpum fyrir þá.

Ég nefndi líka áðan fólkið okkar sem býr í hjólhýsum og tjaldvögnum. Margir kjósa þetta búsetuform og vilja fá að vera þar í friði. En þau verða líka að fá það viðurkennt að þetta sé þeirra lögheimili þannig að þau geti nýtt sér öll önnur réttindi sem fylgja því að vera skráð með sitt lögheimili og sína búsetu á ákveðnum stað. Hins vegar hefur þetta fólk átt undir högg að sækja. Reykjavíkurborg hefur í rauninni hrakið þau burtu þaðan sem þau voru, voru með ágætisaðstöðu í Laugardal þar sem þau komust bæði í heitt vatn og rafmagn og gátu verið svolítið búsældarleg með sitt og voru sátt þar. Þar er líka nánd við aðra og auðvelt að leita aðstoðar ef eitthvað út af ber, t.d. ef kæmi upp eldur eða eitthvað annað gerðist á þessu svæði. Þess vegna er þetta frekar dapurt. Við höfum séð það í löndunum í kringum okkur að þar eru nú stundum bara heilu og hálfu litlu þorpin af húsbílum og hjólhýsum og fólk kýs þessa búsetu vegna þess að það vill frekar búa svona. Sumir hverjir hafa í rauninni ekki möguleika á því að búa annars staðar, hafa ekki ráð á að leigja eins og hér, hér er leiguverð komið upp úr öllum rjáfrum, og hafa ekki ráð á því að kaupa vegna þess að hér ríkir vaxtabrjálæði á markaðnum og við erum að glíma við verðbólgu sem við höfum ekki séð í háa herrans tíð og sem virðist ekki vera að gefa eftir nógu hratt. Ástandið er þannig að það virðist ekki vera sérstaklega bjart fram undan hvað það varðar.

Hins vegar liggur það náttúrlega algerlega ljóst fyrir að stjórnvöldum er í lófa lagið að taka utan um þennan þjóðfélagshóp og viðurkenna búsetu hans eftir því hvernig hann vill búa. Núna er t.d. búið að flytja þennan hóp, hann var rekinn burtu úr Laugardalnum og nú er hann kominn upp á Höfða. Það er allt annað og kuldalegra í hálfgerðu iðnaðarhverfi. Þarna er þeim gert að búa sem er í rauninni virkilega sorglegt vegna þess að það er ekki eins og það hafi verið komið til þeirra vatni eða að þau hafi aðgang að vatni og öðru sem við myndum nú flest almennt telja eðlilegt og sjálfsagt að hafa aðgengi að. Í raun og veru sjáum við það í Flokki fólksins þannig að það ætti að koma með fallegt svæði, ræktað fallegt svæði, með aðgangi að öllum helstu nauðsynjum; rafmagni og vatni og hreinlætisaðstöðu að öðru leyti, kannski eins og á tjaldsvæðum, vel útbúnum tjaldsvæðum þar sem er jafnvel hægt að þvo þvottinn sinn, þar er þvottavél og þurrkari og ýmislegt. Það er hægt að gera ýmislegt ef vilji stjórnvalda stæði til þess að koma til móts við samfélagið í heild sinni en draga ekki alltaf einhverja í dilka og henda þeim í skammarkrókinn.

Það liggur algjörlega á borðinu að þessi stjórn er stjórn auðmanna, sem heykist ekki hið minnsta á því að koma með alls konar álögur og gjöld á borgarana en alls konar ívilnanir og huggulegheit og undanbrögð á t.d. laxeldi eða bílaleigur sem skila methagnaði. Það er athyglisvert í öllu þessu, þegar við erum að berjast fyrir réttlæti, jafnræði og  reyna að gera sem best fyrir alla, að sjá hvernig þessi stjórnvöld voga sér að forgangsraða fjármunum sem við eigum öll saman, hvernig fjármunir hafa ekki farið þangað sem við í Flokki fólksins teljum nauðsynlegt að setja þá og forgangsraða. Í þessu tilviki, þá er ég að tala um hjólhýsa- og tjaldvagnasvæðið okkar, þá hefði verið hægt í samráði við t.d. borgina að tryggja það að þessir einstaklingar fengju ekki bara að skrá lögheimili sitt á svæðinu heldur að finna líka fallegt búsældarlegt svæði með aðgengi að því sem öllum þykir eðlilegt að hafa hér í okkar ríka landi. En það virðist vera mikil bið á því og ég veit að þessi hópur fólks hefur ítrekað beðist ásjár og beðið um aðstoð við að koma sér upp sómasamlegri íveru því að fæst þeirra hafa efni á því að búa á nokkurn annan hátt, þó svo að auðvitað kjósi einstaka aðilar það hreinlega, hvort sem þeir hafa ráð á því að búa einhvern veginn öðruvísi, að búa í húsbílum sínum eða hjólhýsinu sínu. Það er svo aftur allt önnur saga.

En hér erum við búin að flytja allnokkur mál. Loksins erum við að sjá eitthvað sem kemur frá ríkisstjórninni og er það bara virkilega vel. Það gerist svona rétt fyrir jól, páska og sumarfrí, þá geysast inn ráðherramálin. Venju fremur hefur mér fundist hafa gengið vel að þessu sinni. Þó koma nú upp af og til þættir sem ekki er mögulegt að sætta sig við og ég er hrædd um að sú staða sé einmitt að koma upp hér og nú. Þetta er t.d. mál um lögheimilisskráningu og brunavarnir og breytingar á ýmsum lögum þar sem eftirlitsaðilum er gefin heimild til að taka út húsnæði sem hugsanlega er ákveðin dauðagildra eins og við erum búin að horfa upp á. Eins og ég sagði áðan hafa verið fjórir stórbrunar á þessu ári þar sem líka hefur verið mannfall og alveg skelfilegt að horfa upp á það.

Ég get líka sagt ykkur það að hérna uppi á Höfða er t.d. húsnæði þar sem þeir sem eru að glíma við fíknisjúkdóm hafa fengið að vera í svokallaðri eftirmeðferð, svona ákveðið áfangaheimili sem kallast Draumasetrið. Nú hefur verið ákveðið að það sé ekki nógu öruggt og ekki nógu gott og stendur til að loka því. Hvað verður um þá einstaklinga sem þar eru í bata vegna dauðans alvöru sjúkdóms er hins vegar önnur saga. Það er það sem mér finnst oft skorta, að þegar verið er að opna einar dyr þá lokast ekki aðrar heldur lokast þetta allt saman og einstaklingunum er gert ómögulegt að halda áfram í sinni eftirmeðferð og sínum bata. Í raun og veru ættu stjórnvöld að sjá sóma sinn í því, ef þau vita hvaða rekstur fer fram í húsnæði sem er talið vera hættulegt til búsetu, að koma til móts við þessa einstaklinga og koma þeim fyrir í húsnæði sem gæti haldið við því bataferli sem er í gangi.

Við verðum að átta okkur á því að það býr mannauður í okkur öllum og þeir sem glíma við fíknisjúkdóm þrá ekkert heitar  en að fá stöðugleika í sitt líf. Það tekur langan tíma og getur tekið mislangan tíma en í flestum tilvikum alllangan tíma, það fer eftir því hvað einstaklingurinn hefur verið að glíma lengi við fíknisjúkdóminn, það getur tekið ansi langan tíma fyrir hann að finna jafnvægi og tileinka sér þau meðul sem hann þarf að tileinka sér til þess að geta haldið áfram í sínum bata með bjartsýni og brosi og tekið þátt í samfélaginu okkar alveg upp á nýtt. Það er á ábyrgð stjórnvalda að skella t.d. ekki í lás hverju sem er, af því bara, án þess að koma með úrbætur til handa þeim sem þurfa á þeim að halda. Flestir af þessum einstaklingum og allir eiginlega hafa í engin önnur hús að venda. Þetta er allt að tveggja ára meðferð, eftirmeðferð, sem einstaklingarnir fá á þessum stöðum og það er í rauninni algerlega óafsakanlegt að skella bara í lás án þess að gefa þeim kost á því að halda áfram í bataferli sínu. Maður tekur ekki krabbameinssjúkling sem er í lyfjameðferð og segir allt í einu við hann: Farðu heim til þín og komdu eftir ár, sjáum hvernig þér líður þá. Það þýðir ekki. Við erum að tala um veikt fólk og okkur ber siðferðisleg skylda til þess og lagaleg og samkvæmt stjórnarskrá og hverju sem er að tryggja búsetu fólks.

Með þessu frumvarpi sem við erum hér með til umfjöllunar er verið að leitast við að tryggja öryggi fólks að einhverju leyti og er mjög mikilvægur þáttur í því, brunavörnum og öðru slíku, að fólk sé ekki í rauninni í dauðagildrum án þess jafnvel að vita af því. En það breytir ekki þeirri staðreynd að ég hefði gjarnan viljað að við hefðum haft samráð, stjórn og stjórnarandstaða, við hefðum sest niður saman, betur sjá augu en auga, og við hefðum talað um málið og komið sameiginlega með frumvarp sem hefði tekið heildstætt á málunum, líka þeim þáttum sem ég er að tala um, hvað það er sem við getum gert til að koma til móts við fleiri hópa í samfélaginu eins og ég hef tiltekið.

Það er athyglisvert, frú forseti, að ég er svo sjónlaus að ég sé ekkert á þetta. En hvað um það. Við höfum hugsað okkur hér að ræða þetta alvarlega mál þangað til að við erum öll sátt við það og þess vegna væri mjög ánægjulegt að sjá einhverjar breytingar gerðar núna áður en málið fer aftur inn í nefnd fyrir 3. umræðu, þar sem væri hægt að líta á fleiri aðila sem væru í hugsanlegri hættu vegna eldsvoða og aðra sem búa við óöryggi vegna þess að þeir hafa í rauninni í engin önnur hús að venda en óskráð og ósamþykkt húsnæði.

Það er nú svo einkennilegt sem það er að oft og tíðum virðast vera hér óprúttnir aðilar sem jafnvel nýta sér einhver búsetuúrræði sem þeir myndu ekki einu sinni láta hundinn sinn sofa í. Það er nú þannig. En það hefur verið látið viðgangast hér alllengi. Við vonum náttúrulega svo sannarlega að þetta frumvarp muni koma í veg fyrir það að fleiri stórbrunar af því tagi sem ég nefndi, með þeirri sorg og ótímabærum dauða, muni endurtaka sig. En auðvitað getum við aldrei sagt eitt eða neitt og við fáum alltaf bruna af og til af ýmsum völdum, það er kannski skilinn eftir pottur á straum óvart og viðkomandi hefur farið af bæ í einhvern tíma og það næsta sem hann veit er að húsið hans er alelda. En í þessu tilviki erum við að tala um mun alvarlegri mál þar sem einstaklingar geta ekki einu sinni, ef t.d. kemur upp eldur og þeir sofa þétt saman í herbergjum á þröngum gangi og annað slíkt og jafnvel ekki búið að setja stigann sem brunavarnaeftirlitið hafði sagt að yrði að hafa til að hafa neyðarútgang, þá eru ekki margar bjargir fyrir þá að reyna að forða sér undan eldinum. Þess vegna höfum við horft upp á, eins og á Bræðraborgarstíg, skelfilegar afleiðingar af slíku.

Mér þótti skrýtið af hverju við brugðumst ekki við fyrr. Maður er búinn að bíða eftir þessu núna í ansi langan tíma en betra er seint en aldrei og þetta er þó skref sem er tekið, mikilvægt skref sem er tekið í rétta átt. En við vildum gjarnan að það væri heildstæðara og tæki betur utan um stærri hóp sem býr í óöryggi og í rauninni vanlíðan.


Ræðumaður: Inga Sæland

Frú forseti. Ég þakka hv. þingmanni fyrir svarið. Ég get ekki séð að það séu nein úrræði fyrir þetta fólk. Um leið og íbúðareigandinn er búinn að setja fram, réttilega — eðli málsins samkvæmt ætti hann að hafa 100% rétt á því að ákveða hverjir búa hjá honum og eru með heimilisfesti þar eða lögheimili. En hvað á þá að gera fyrir þá sem hafa beitt þessu úrræði sjálfum sér til bjargar? Hvað ætla stjórnvöld að gera nákvæmlega í því að koma til móts við það fólk sem hefur neyðst til þess að skrá sig með lögheimili hjá einhverjum bláókunnugum einstaklingum, bara til að geta sýnt fram á að það eigi rétt á húsaleigubótum? Hafa eitthvað verið skoðaðar tekjur þessara einstaklinga, hversu bág staða þeirra er og hversu raunverulega bág búseta þeirra er einnig?

Hér vildi ég líka gjarnan nefna fólkið okkar sem býr í húsbílum og hjólhýsum og annað slíkt og getur ekki skráð lögheimili sín. Það er sannarlega ekki hægt að segja heldur að þau séu tryggð hvað varðar brunavarnir eða nokkurn skapaðan hlut. Þetta fólk getur ekki fengið húsaleigubætur. Finnst hv. þingmanni ekki ástæða til þess að við tökum heildstæðara utan um þetta til að reyna að taka utan um allan hópinn okkar sem þarf í rauninni á því að halda að fá björg í gegnum löggjafann hvað lýtur að þessum málaflokki? Ég hef t.d. mjög miklar áhyggjur af þessu fólki sem býr í hjólhýsum og annað slíkt. Ég hef líka mjög miklar áhyggjur af á fjórða hundrað einstaklingum sem eru heimilislausir og hefur jafnvel verið vísað á dyr hjá neyðarskýlum. Það fannst nú einn frosinn hérna bara fyrir nokkrum dögum, bara dáinn eftir að honum hafði verið vísað burt. Við vorum að ganga í gegnum frost og kulda þá nótt og hann lifði ekki þá nótt af. Þetta er vitað. Það eru bara nokkrir dagar síðan þetta gerðist og þetta er bara alvarlegt mál. Hvernig á að taka heildstætt utan um þá sem þurfa í raun og veru á allri okkar umhyggju og stuðningi að halda?


Ræðumaður: Inga Sæland

Frú forseti. Ég þakka hv. þm. Ingibjörgu Isaksen fyrir flutningsræðuna. Það er sannarlega tímabært að taka á þessum mjög svo viðkvæma málaflokki hvað lýtur að því að við erum búin að horfa upp á mikinn skaða og manntjón og fólk sem býr hér í iðnaðarhúsnæði og alls konar húsnæði sem hefur ekki verið viðurkennt til búsetu. Ég velti fyrir mér öðru í þessu sambandi,  ekki bara þessum einstaklingum sem eru fórnarlömb þessa brogaða kerfis sem við höfum búið við upp á síðkastið heldur einnig því að það á ekki síður að líta til lögheimilisþáttarins. Hv. þingmaður bendir réttilega á að fólk er að skrá sig jafnvel í lögheimili án vitundar húsnæðiseigenda og annað slíkt. Getur hv. þingmaður litið á það í einhverjum tilvikum sem hreinlega neyðarrétt þar sem einstaklingar eru þvingaðir í að búa í kannski ósamþykktu húsnæði, mygluðum kjallara með börnin sín og fær þar af leiðandi engar húsaleigubætur? Þau eru ekki í viðurkenndu húsnæði sem þau geta skráð lögheimili sitt í þannig að þetta er í mínum huga ákveðinn neyðarréttur sem þau eru að grípa til til þess að reyna að bjarga sér. Oft er þetta fólk sem hefur misst heimili sín og á í engin hús að vernda. Ég er að velta fyrir mér: Hvað ætlar ríkisstjórnin að gera fyrir þessa einstaklinga sem eru settir það rammlega út af kortinu að þeir geta í rauninni enga björg sér veitt nema akkúrat að grípa til svona úrræða, sumir myndu segja óyndisúrræða, til að reyna að bjarga sér eins og kostur er?


Ræðumaður: Eyjólfur Ármannsson

Virðulegur forseti. Þetta frumvarp er afrakstur árangurs undanfarinna ríkisstjórna og núverandi ríkisstjórnar í orkumálum. Það segir í nefndaráliti frá atvinnuveganefnd:

„Í ljósi mikillar eftirspurnar er því brýnt með vísan til almannahagsmuna að tryggja raforkuöryggi heimila og minni fyrirtækja og koma þannig í veg fyrir að fyrirsjáanlegur markaðsbrestur valdi heimilum og minni fyrirtækjum skaða.“

Við erum sem sagt komin þangað að minni fyrirtæki og heimili geta orðið fyrir skaða. Það segir líka í nefndarálitinu:

„Í umsögnum um frumvarpið er bent á að inngrip í raforkumarkaðinn, sem frumvarpið mælir fyrir um, sé m.a. afleiðing þess að ekki sé virkur samkeppnismarkaður og að verðmyndun sé ógagnsæ og ófyrirsjáanleg.“

Hvernig má það vera? Við erum búin að innleiða hérna svo tugum skiptir tilskipanir frá Evrópusambandinu þar sem á að koma á virkum samkeppnismarkaði. Hvernig stendur á því að það er ekki einu sinni virkur samkeppnismarkaður með öllu þessu regluflóði frá Brussel? Er ekki kominn tími til þess að við förum að setja okkar eigin reglur, fyrir íslenska hagsmuni miðað við eyju í Norður-Atlantshafi, einangraða eyju langt norður í Atlantshafi, og hætta þessu Brussel-rugli?


Ræðumaður: Guðmundur Ingi Kristinsson

Virðulegur forseti. Við erum hér að fjalla um frumvarp til laga um breytingu á lögum um almennar íbúðir vegna hamfaranna í Grindavík. Ég er á þessu frumvarpi og jú, ég skal hreinlega og algjörlega taka undir það að fæðing þessa frumvarps var skrýtin og mjög erfið og virtist einhvern veginn vera komin á síðasta snúning. Það er ekki gott. Ég skal alveg vera sammála því að við eigum að viðhafa önnur vinnubrögð en ég skrifa þetta bara á ástandið, á það að við séum á síðasta snúningi hérna á þinginu og vonandi hafi orðið þarna einhver mistök sem ollu þessu. En ég horfi ekki á það, ég horfi á hvað er verið að gera í þessu frumvarpi. Um hvað snýst það? Það er það sem skiptir máli. Það er verið að taka utan um tekjulægstu fjölskyldurnar í Grindavík, reyna að tryggja að þær sem eru nú þegar í húsnæðishrakningum, eru jafnvel í sumarbústöðum, komist í öruggt skjól fyrir jól, í íbúðir.

Í þessu samhengi ættum við kannski að horfa á það hverjir það eru sem eiga að fara í þessar aðgerðir og það er Bjarg, sem er óhagnaðardrifið fasteignafélag á vegum verkalýðshreyfingarinnar. Ef við horfum bara á tilganginn hjá félaginu er hann að tryggja að enginn þurfi að borga meira en 25% af launum sínum í húsnæði. Ef við værum með það almennt gætum við nú aldeilis fagnað hérna. En ég vil líka benda á það í þessu samhengi, af því að þarna er ríkið að koma með þau 12% sem sveitarfélögin ættu koma með og sem eru þá samtals 30% núna og sveitarfélögin geta síðan jafnvel á þremur árum komist inn í þetta húsnæði og Bjarg haldið áfram að leigja það út ef Grindvíkingar geta snúið til baka — en þá ættum við að spyrja okkur: Hvers vegna í ósköpunum eru lífeyrissjóðirnir ekki einmitt að fjárfesta í svona? Nýjustu tölur sýna að 800 milljarðar hafa tapast í „gambli“ lífeyrissjóða inni á markaði, 16.000 íbúðir. Ég held að þetta væru enn þá fleiri íbúðir ef við reiknuðum það út. Bjarg leigufélag er að byggja sjálft og er að halda niðri byggingarkostnaði og kostnaði við íbúðir þannig að tekjulægsta fólkið eigi möguleika á því að leigja án þess að lenda í þeim hremmingum að hafa ekki efni á húsnæði eða í því að leigan stökkbreytist frá mánuði til mánaðar svo nemi tugum þúsunda, eins og við höfum orðið vör við hjá öryrkjum sem eru að fá allt að 60.000–70.000 kr. hækkun á húsaleigu á einum mánuði og er auðvitað grafalvarlegt mál.

Ég er líka sammála því að við eigum að vera tilbúin með svona úrræði. Við búum í hamfaralandi þar sem hvað sem er getur skeð, hvenær sem er, þannig að við ættum að vera tilbúin.

Ég vona bara að þetta mál komist fljótt í gegn. Eins og ég segi er þarna á bak við Bjarg,  sem er óhagnaðardrifið, og þar inni gæti líka verið Brynja, sem er fyrir öryrkja, og Byggingafélag námsmanna. Þetta eru allt óhagnaðardrifin leigufélög sem eru að hugsa um þá sem hafa minnst handa á milli, þannig að þetta er hið besta mál. Ég vona heitt og innilega, af því að það er stefnt að því að Bjarg fái 60 íbúðir — við verðum að átta okkur á því að Bjarg er nú þegar með tíu íbúðir í Grindavík og biðlistarnir eru upp á 50. Þarna er því ekkert of mikill fjöldi og ef þörfin verður ekki nema fyrir 40 íbúðir þá verða bara 40 íbúðir, skildist mér á umræðunni í velferðarnefnd. En flott mál og ég vona heitt og innilega að það fljúgi í gegn.


Ræðumaður: Eyjólfur Ármannsson

Virðulegur forseti. Hér er svo sannarlega um mikilvægt mál að ræða og mikilvægt að þetta sé skoðað nánar. Spurningin er þessi: Viljum við taka persónuafslátt af fólki sem er að flýja til Spánar og er jafnvel tekjulágt eða ekki? Það er algjörlega í okkar höndum hvort við tökum persónuafslátt af fólki eða ekki. Ef við segjum já við þessu ákvæði erum við að gera það. Ef segjum nei erum við ekki að gera það. Svo einfalt er það. Ég styð óbreytt ástand. Ég styð það að fólk haldi persónuafslætti þó svo að það fari að búa á Spáni eða einhvers staðar annars staðar af því að það er ódýrara að lifa þar.


Ræðumaður: Inga Sæland

Virðulegur forseti. Við í Flokki fólksins höfum áhyggjur af þessum staflið 11. gr. og óskum eftir því að málið verði kallað aftur inn á milli 2. og 3. umræðu til frekari ígrundunar í hv. efnahags- og viðskiptanefnd. Málið er í rauninni það alvarlegt að þrátt fyrir að hér sé verið að segja að ekki komi til með að persónuafsláttur verði tekinn af einstaklingum vegna tvísköttunarsamninga við viðkomandi lönd þá fengum við umsögn frá Öryrkjabandalagi Íslands sem segir að það sé ekki hægt að ganga út frá því sem vísu. Það liggur á borðinu að þeir einstaklingar sem eru að fá greitt frá almannatryggingum gangast undir staðgreiðslu hér og eiga að njóta persónuafsláttar hér. Okkur í Flokki fólksins þykir því meira en mikilvægt að málið komi aftur fyrir hv. efnahags- og viðskiptanefnd og við fáum alfarið úr því skorið hvað hér er á ferð.


Ræðumaður: Ásthildur Lóa Þórsdóttir

Virðulegur forseti. Með þessari breytingartillögu er lagt til að gistináttagjaldið renni til sveitarfélaganna. Það kemur fram í lögum um gistináttaskatt að honum sé ætlað til að greiða fyrir uppbyggingu innviða í ferðaþjónustu og þannig megi viðhalda og vernda fjölsótta ferðamannastaði og jafnframt stuðla að uppbyggingu svo tryggja megi öryggi á ferðamannastöðum. Sveitarfélögin þurfa sjálf að kosta mikið af þeirri uppbyggingu sem nauðsynleg er til að ná fyrrgreindum markmiðum. Því er mikilvægt að sveitarfélögin fái til sín gistináttaskattinn og í raun felst í því sanngirni. Ég furða mig á því að meiri hlutinn, svo ég tali nú ekki um landsbyggðarþingmenn, sé ekki tilbúinn til að styðja við tillögu sem þessa.


Ræðumaður: Inga Sæland

Virðulegi forseti. Það fer víst ekki á milli mála að við erum að greiða atkvæði um allt hvað eina. En eitt hefur vakið athygli okkar hjá Flokki fólksins og það er a-liður 11. gr. sem virðist fela það í sér að það eigi að fella niður persónuafslátt örorku- og ellilífeyrisþega sem fá greiðslur almannatrygginga en búa annars staðar. Þess vegna munum við vilja kalla málið aftur inn í nefnd milli 2. og 3. umræðu og fá það algerlega á hreint um hvað er verið að tala, því að ef það er eins og það sýnist við fyrstu athugun þá er málið algerlega grafalvarlegt. Þrátt fyrir að Flokkur fólksins sé ítrekað að óska eftir því að persónuafsláttur sé færður frá þeim sem eru moldríkir til þeirra sem eiga minna þá vissum við náttúrlega aldrei að það væri möguleiki að ríkisstjórnin tæki því þannig að hún réðist á garðinn þar sem hann er langlægstur og ætlaði að hrifsa persónuafsláttinn af bláfátæku fólki sem hefur kosið með fótunum og flúið land af því að hér hefur það ekki náð endum saman. Þannig að ég segi það og tel, herra forseti, afskaplega mikilvægt að málið verði skýrt betur út fyrir okkur því að ég trúi eiginlega ekki að þetta sé rétt eins og ég skil það.


Ræðumaður: Eyjólfur Ármannsson

Virðulegur forseti. Ég á sæti í allsherjar- og menntamálanefnd og við höfum rætt þetta mál nokkuð ítarlega. Breytingartillagan sem hér var lögð til var sú að við mættum hafa safnvopn sem tengdust síðari heimsstyrjöldinni. Áður hafa verið fluttar inn 1.100 hálfsjálfvirkar og sjálfvirkar byssur og rifflar sem safnvopn. Ég tel að þessi glufa með síðari heimsstyrjöldina sé ekki örlítil glufa. Þetta voru gríðarleg átök sem áttu sér stað á þessum tíma eins og allir vita og ég held að við eigum að halda okkur við upphaflegu tillöguna um að fylla algerlega upp í þetta gat, en við munum ræða það nánar í janúar. Við höfum ekkert með hálfsjálfvirkar og sjálfvirkar byssur að gera í þessu samfélagi, hvorki sem kindabyssur, til rjúpnaveiða, hreindýraveiða eða til annars.


Ræðumaður: Eyjólfur Ármannsson

Virðulegur forseti. Hér var talað um það að hugvitið ætti að vera stærsta atvinnugrein, útflutningsgrein íslensks samfélags og að við ættum að nýta hugvitið og nýsköpunina. Frá því að land byggðist hefur eiginlega eina hugvit Íslendinga og nýsköpun verið innan lista. Við erum að flytja út listir; tónlist, kvikmyndir o.fl. Þess vegna tek ég undir það með Listaháskóla Íslands að við eigum að hafa orðið listir í þessu stefnumarkandi plaggi til eflingar þekkingarsamfélagi. Ég get ekki séð hvernig íslenskt þekkingarsamfélag á að vera án þess að listir séu þar ein af meginstoðunum, hvort sem það er tölvuleikjagerð, heimasíðugerð eða hvað sem það er. Ég legg einnig til í þessari breytingartillögu að við tökum tillit til þeirra hugvitsmanna sem ekki eru háskólamenntaðir og að árangur hugvitsmanna verði kynntur almenningi og stutt verði við fræðslu á sviði nýsköpunar og hlúð að vænlegum hugmyndum á fyrsta stigi. Í þessu skjali hér er ekki verið að auka fjármagn  til þekkingarsamfélagsins og ég vona að það verði gert í framtíðinni með öllum þeim tækjum og fjármunum sem við höfum.


Ræðumaður: Inga Sæland

Virðulegi forseti. Við í Flokki fólksins styðjum þetta frumvarp þrátt fyrir að við gerum athugasemdir við það að ekki sé nógu heildstætt tekið á stefnu í tóbaksmálum því að hér á t.d. eingöngu að taka út bragðefnið mentól, sem er nú að mínum smekk einustu sígaretturnar sem mögulegt er að reykja á 20 ára fresti. En það er önnur saga. Hér erum við að glíma við alls konar bragðefni, hvort sem þau eru í munnpúðum eða hvað sem þetta heitir allt saman, í veipvökvum og öðru slíku og það virðist ekkert vera tekið á því. En hér erum við væntanlega að stíga fyrstu skref í þá átt og ég verð greinilega að reyna að flytja inn mitt mentól á 20 ára fresti einhvers staðar annars staðar frá. En við styðjum þetta frumvarp.


Ræðumaður: Ásthildur Lóa Þórsdóttir

Virðulegi forseti. Í dag eru heimili landsins neydd til að afhenda bönkunum fé sem við vinnum fyrir hörðum höndum. Sá sem hefur 600.000 kr. í laun fær 444.000 kr. í vasann. Hafi hann tekið 40 millj. kr. lán á 4% vöxtum greiddi hann 133.000 kr. í vexti eða 30% af útborguðum launum þá. Í dag borgar hann hins vegar 358.000 kr. í vexti eða 81% af launum sínum og heildarafborgun lánsins komin í 442.000 kr. eða 99,5% af útborguðum launum. Svo er spurning hvað hann gerir við 2.000 kallinn, borðar hann eina máltíð eða greiðir af rafmagninu? Hvernig er þetta ekki ofbeldi? Hann hefði allt eins getað tekið lán hjá mafíunni. Mér er til efs að einu sinni hún hefði látið sér detta í hug að bjóða upp á þá afarkosti sem heimilum landsins er boðið upp á núna. Margir ráðherrar hafa tekið undir með seðlabankastjóra og sagt að það sé stærsta hagsmunamál heimilanna að ná niður verðbólgunni en það er hreinlega ekki rétt. Þó að verðbólgan sé slæm eru aðgerðirnar gegn henni mörgum sinnum verri og stærsta hagsmunamál heimilanna er að geta greitt af húsnæði sínu og eiga fyrir mat. Fæði, klæði og húsnæði eru grunnþarfir fjölskyldna og þegar þær greiða svona stóran hluta tekna sinna beint til bankanna engum til gagns er búið að svipta þær möguleikanum á því að uppfylla þessar grunnþarfir. Væru heimilin spurð er ég ekki í vafa um að þau myndu frekar vilja 10% verðbólgu sem þýðir 10.000–50.000 kr. aukningu á mánaðarlegum útgjöldum en að vera neydd til að greiða 200.000–300.000 kr. meira í hverjum einasta mánuði vegna vaxtahækkana sem þar að auki er vafasamt að lækki fyrrnefnda verðbólgu. Allt er þetta gert í boði og skjóli ríkisstjórnarinnar og Seðlabankans og í þeim göfuga tilgangi að sigrast á óvininum — verðbólgunni. Ekkert af þessu fólki sem tekur þessar ákvarðanir er að fara að lenda í neinum vanda og líður bara vel með sín ofurlaun. Þau hafa hins vegar ákveðið að pöpullinn á þriðja farrými sé ásættanlegur fórnarkostnaður, svipað og konungar og stríðsherrar allra tíma sem hafa litið á pöpulinn sem fallbyssufóður og ásættanlegan fórnarkostnað til að ná markmiðum sínum. Núna er það verðbólgan sem þarf að sigrast á, hvað sem það kostar, en við erum bara alls ekki öll á sama farrými.


Ræðumaður: Guðmundur Ingi Kristinsson

Virðulegur forseti. Við höfum sýnt það hér á þingi að þegar við tökum höndum saman getum við gert góða hluti og þá sérstaklega þegar við erum að berjast fyrir málefnum eins og í Covid-faraldrinum og núna í því sem er að ske á Suðurnesjum og í Grindavík. Þá tökum við höndum saman og gerum góða hluti og sjáum til þess að keyra mál fljótt og vel í gegnum þingið. Núna erum við að fara að samþykkja 66.301 kr. jólabónus fyrir öryrkja en einhvern veginn á undarlegan hátt tekst ríkisstjórninni, þótt henni hafi verið bent á það, að skilja eftir ákveðinn hóp sem er mjög illa staddur; öryrkjar sem eru að verða ellilífeyrisþegar, ellilífeyrisþegar sem eru á strípuðum bótum og líka ellilífeyrisþegar sem eru með 10% skerðingu, fá 10% minna en lægsta ellilífeyri og krónu á móti krónu skerðingar og veitti svo sannarlega ekki af að fá 66.380 kr. jólabónus. En það merkilegasta við þetta er að hérna koma stjórnarþingmenn upp í ræðupúlt og benda á það að öryrkjar og ellilífeyrisþegar séu að fá desemberuppbót. Það eru ekkert allir öryrkjar og ellilífeyrisþegar að fá desemberuppbót. Nei, þeir hafa séð til þess, stjórnarliðar undanfarinna áratuga, að nota lífeyrissjóð til að skerða desemberuppbót. Fáum við hér á þingi skerta desemberuppbót? Fá launamenn skerta desemberuppbót? Nei. Hvers vegna í ósköpunum getum við látið okkur detta það í hug að ráðast á gamalt fólk og öryrkja og skerða desemberuppbót þeirra? Skerða hana jafnvel svo mikið að það er ekki króna eftir, taka hana alla. Þetta er fjárhagslegt ofbeldi af verstu gerð.


Ræðumaður: Guðmundur Ingi Kristinsson

Forseti. Við erum hér að fjalla um frumvarp til laga um breytingu á lögum um almannatryggingar, eingreiðslu. Ég fagna því heitt og innilega að þetta mál sé komið og ég tek undir það og vona að það verði allt gert til að sjá til þess að þessar 66.381 kr., skatta- og skerðingarlaust, verði borgaðar út fyrir jól. Ekki veitir af. Það sem er kannski sorglegast við þetta mál er að það er samt hópur sem hefði svo sannarlega átt að fá þessa greiðslu upp á 66.381 kr., rétt rúmlega 2.000 manns, og af þeim eru 1.000 einstaklingar sem eru að detta út af örorkubótum og verða ellilífeyrisþegar og er grimmilega refsað fyrir það. Það er auðvitað algerlega óskiljanlegt fyrirbrigði að löggjöfin skuli vera þannig að einhverjum aðilum sé refsað fyrir það að vera veikir alla sína tíð og reyna bæði að eiga við sín veikindi og lifa í kerfi þar sem greiðslur eru jafnvel vel undir fátæktarmörkum, að þeim sé síðan refsað aftur illilega við það eitt að verða 67 ára og fara yfir í ellilífeyriskerfið.

Síðan er líka þarna inni hópur sem er ekki stór en samt sá verst setti í ellilífeyriskerfinu, sem er með 10% minna en nemur lægsta ellilífeyri og ekki nóg með það heldur fær krónu á móti krónu skerðingu á hverri einustu krónu sem kemur inn, öllum tekjum, ein króna inn, ein króna út. Þessi hópur hefði svo sannarlega átt rétt á því og ekki veitt af að fá 66.381 kr., en það náðist ekki í gegn. En við þökkum þó fyrir það að öryrkjar eru að fá þetta. Skýringin hefur verið sú að vegna samkomulags á sínum tíma sem var gert við ellilífeyrisþega þegar bótaflokkar voru sameinaðir séu þessar greiðslur inni.

Ef við tökum bara dæmi þá hefur þessi ríkisstjórn sparað sér tugmilljarða á því að hafa ekki enn þá samið við örorkulífeyrisþega um endurskoðun á þeirra kerfi. Því miður er staðreyndin sú að þar hafa menn dregið lappirnar. Það hefði átt að vera fyrir löngu búið að taka á því kerfi og koma því í lag.  Sú staðreynd blasir líka við þegar verið er að tala um að endurskoða almannatryggingakerfið og sérstaklega örorkulífeyriskerfið að þá þarf að taka inn kjaragliðnunina í því kerfi sem er og uppreikna hana. Ef það væri gert eins og ætti að gera, bæði kjaragliðnunina, persónuafsláttinn og launaþróunina, allt væri tekið inn í það kerfi, þá væri útgreiðslan úr því kerfi í dag 400.000 kr. skatta- og skerðingarlaust. Við getum látið okkur dreyma um að það verði þannig og við í Flokki fólksins munum svo sannarlega berjast fyrir því að það verði þannig. En ég óttast það, vegna þess hversu langan tíma það hefur tekið að endurskoða örorkukerfið og það er komið fram yfir mitt tímabil þessarar ríkisstjórnar og ekki er farið að bóla á endurskoðun kerfisins enn þá, að það muni sennilega dragast. Mér skilst að það séu ýmsir þröskuldar í veginum. En við getum þó alla vega huggað okkur við það að það sem við erum að ræða hér, þessar 66.381 kr., munum við keyra vonandi í gegn sem fyrst, það verði samþykkt og greitt fyrir jól.

En ég ætla, með leyfi forseta, að flytja breytingartillögu við frumvarp til laga um breytingu á lögum um almannatryggingar, nr. 100/2007, eingreiðsla, frá Ingu Sæland, og hún hljóðar svo:

„Við 1. gr. bætist nýr liður, svohljóðandi: Við ákvæði til bráðabirgða í lögunum bætist nýr töluliður, svohljóðandi: Þeir einstaklingar sem eiga rétt á greiðslu ellilífeyris skv. 17. gr. á árinu 2023 og hafa óskertan ellilífeyri almannatrygginga skulu fá eingreiðslu að fjárhæð 66.381 kr. Hafi lífeyrisþegi fengið greiddar bætur hluta úr ári skal eingreiðslan vera í hlutfalli við greiðsluréttindi hans á árinu. Eingreiðsla þessi, sem skal innt af hendi eigi síðar en 31. desember 2023, skal ekki teljast til tekna greiðsluþega og ekki leiða til skerðingar annarra greiðslna.“

Í greinargerð kemur þetta fram:

„Lagt er til að tryggja þeim ellilífeyrisþegum sem fá á árinu 2023 óskertan ellilífeyri almannatrygginga sambærilega eingreiðslu og mælt er fyrir um í 1. gr. frumvarpsins til öryrkja og endurhæfingarlífeyrisþega. Um er að ræða tekjulægsta hóp ellilífeyrisþega sem hafa svo lágar lífeyristekjur að þær leiða ekki til skerðingar á ellilífeyri þeirra. Samkvæmt upplýsingum frá Tryggingastofnun ríkisins nær tillagan til 2.135 manns, þar af 1.007 manns sem fá nú ellilífeyri í stað örorkulífeyris.“

Þar með endar sú breytingartillaga og ég verð bara að segja að þessi tillaga ætti eiginlega að renna í gegn. Við erum að tala um einhverjar 140 milljónir í viðbót og ef við setjum það í samhengi við það sem er búið að vera að gera hér í þessum sal og er verið að samþykkja í fjárlögum þá eru þetta smáaurar, algjörir smáaurar. Ef við tökum dæmi þá er verið að samþykkja hér næstum 700 millj. kr. til einkarekinna fjölmiðla, frjálsra fjölmiðla svokallaðra, sem fá það sem ríkisstyrk. Það sem var eiginlega fáránlegast í því öllu, með launa- og verðlagsuppreikning á því dæmi, var 10,6% hækkun%, hér á milli ára er verið að hækka um 7%. Þannig að í sjálfu sér segir þetta okkur að það eru til peningar. En einhverra hluta vegna telur þessi ríkisstjórn sig ekki hafa 140 milljónir handa þessum verst setta hópi ellilífeyrisþega. Við erum ekki bara að tala um ellilífeyrisþega, við erum líka að tala um 1.007 öryrkja. Fólk hættir ekkert að vera öryrki við það að verða 67 ára. Fólk læknast ekki af veikindum sínum þegar það verður 67 ára, ég tala nú ekki um fólk sem er veikt frá fæðingu, það er ekkert betur statt við að verða 67 ára, það er verr statt heldur en aðrir og ætti þar af leiðandi einmitt að fá þessa greiðslu og jafnvel meira. En í kerfinu erum við með þessa einstaklinga þannig að við lækkum þá um 28.000 kr. á mánuði eftir skatt fyrir það eitt að verða 67 ára.

Ég segi fyrir mitt leyti að þetta bara stenst ekki og er okkur til háborinnar skammar að við skulum ekki sjá hvað þetta er ofboðslega rangt. Auðvitað ættum við að breyta þessu, ganga í það, og mér skilst að það verði tekið á þessu þegar örorkukerfið verður endurskoðað.

Ég hef líka bent á að þarna er aðallega um að ræða aldurstengdu uppbótina sem auðvitað á að fylgja öryrkjum út ævina vegna þess að í flestum tilfellum eru þessir einstaklingar ekki að fá krónu úr lífeyrissjóðum og þar af leiðandi ætti þetta að vera nokkurn veginn þeirra lífeyrissjóður og ætti bara að vera sjálfsagt mál og er eiginlega óskiljanlegt að það skuli ekki vera gert. Það er enn þá óskiljanlegra þegar miðað er við hvað ríkisstjórnin hefur sparað sér rosalega mikinn pening, tugi milljarða, á því að hafa ekki samið við öryrkja en samið við ellilífeyrisþega og líka það að allir lofuðu að taka út krónu á móti krónu skerðingarnar en þær enduðu í 65 aurum á móti krónu sem var bara smávægileg breyting, allt of lítil breyting. Þar er undir sérstaka uppbótin sem er auðvitað alveg skelfileg gjörð sem þarf að breyta vegna þess að það gengur ekki upp, í því samhengi þegar verið er að tala um að einstaklingar geti haft núna 200.000 kr. frítekjumark atvinnutekna — þeir hafa það ekkert sem eru með sérstöku uppbótina, þeir hafa það ekkert sem eru með húsnæðisuppbótina, þeir hafa það ekkert sem eru með aldurstengdu uppbótina. Það er auðvitað bara verið að plata fólk og fólk rekur sig á svakalegan vegg ef það fer að vinna, það fær bakreikning upp á nokkur hundruð þúsund eftir á, 1. júlí, og þarf að greiða allt til baka. Það kemst að því þá að það hefur verið platað upp úr skónum. Það er skelfilegt að verða var við það að einstaklingar sem hafa nýlega farið í Tryggingastofnun og spurt hvort þeir megi vinna fyrir 200.000 kr. hafa fengið svarið: Já, þú mátt vinna fyrir 200.000 kr. En það er bara rangt. Þeir mega það ekki vegna þess að ekki króna af 200.000 kr. skilar sér í þeirra vasa, þeir þurfa að endurgreiða þetta allt. Það vill enginn vinna vinnu sem þú færð ekkert borgað fyrir heldur veldur þér bara kostnaði. Það er ekki gott.

En þetta mál er hið besta mál, að það skuli þó alla vega verið að ganga frá því og tryggja það að 66.381. kr. muni skila sér. Ég veit að það vilja allir drífa í þessu til að greiðslan skili sér örugglega fyrir jól. Ég vona heitt og innilega að breytingartillagan verði samþykkt hér í þinginu þannig að þessir 2.135 einstaklingar, þar af 1.007 öryrkjar sem eru að verða ellilífeyrisþegar, fái þessar 66.381 kr. einnig, sem kostar litlar 140 milljónir. Smáaurar í öllu samhenginu.


Ræðumaður: Ásthildur Lóa Þórsdóttir

Virðulegur forseti. Ég ætla að flytja breytingartillögu við þetta mál. Breytingartillagan hljóðar svo:

„Við 1. gr. bætist nýr stafliður, svohljóðandi: Við bætist ný málsgrein, svohljóðandi:   Ríkissjóður skal greiða andvirði innheimts gistináttaskatts til þess sveitarfélags þar sem þjónustan var innt af hendi.“

Með þessari breytingartillögu er lagt til að gistináttagjaldið renni til sveitarfélaganna en ekki ríkisins. Það kemur fram í lögum um gistináttaskatt að honum sé ætlað að greiða fyrir uppbyggingu innviða í ferðaþjónustu og þannig megi viðhalda og vernda fjölsótta ferðamannastaði og jafnframt stuðla að uppbyggingu svo tryggja megi öryggi á ferðamannastöðum. Sveitarfélögin þurfa sjálf að kosta mikið af þeirri uppbyggingu sem nauðsynleg er til að ná fyrrgreindum markmiðum. Því er mikilvægt að sveitarfélögin fái til sín gistináttaskattinn og í raun felst í því sanngirni.

Virðulegur forseti. Ég vil einnig fjalla um annan þátt þessa frumvarps. Í fyrsta málslið 11. gr. frumvarpsins segir, með leyfi forseta:

„3. mgr. 2. tölul. orðast svo: Þrátt fyrir ákvæði 1. mgr. skal tekjuskattur eftirlaunaþega og lífeyrisþega sem um ræðir í 2. tölul. 3. gr. reiknast af tekjuskattsstofni skv. 1.–3. tölul. 1. mgr. 66. gr. án persónuafsláttar.“

Ég endurtek, herra forseti: Án persónuafsláttar: Þessi grein snýr við gildandi lögum og sviptir þá lífeyrisþegar sem búsettir eru erlendis persónuafslætti. Samkvæmt greinargerð frumvarpsins á þetta ekki að rýra rétt fólks vegna þess að tvísköttunarsamningar taki á þessu en Öryrkjabandalag Íslands sendi inn umsögn þann 7. desember síðastliðinn og fjallaði um þetta atriði og þar sagði, með leyfi forseta:

„Stór hluti örorkulífeyristaka telst til tekjulágra og á erfitt með að láta enda ná saman og má því ekki við því að gerðar séu íþyngjandi breytingar, eins og að fella brott persónuafslátt af tekjum á Íslandi. Þá segir í greinargerðinni að ekki sé gert ráð fyrir að breytingin hafi mikil fjárhagsáhrif í för með sér þar sem flestir tvísköttunarsamningar Íslands heimila eingöngu heimilisfestarríki skattlagningarrétt á lífeyri og að sambærileg réttindi fá menn almennt í því ríki sem þeir búa. Þetta á ekki við um alla tvísköttunarsamninga og nær því ekki til allra lífeyristaka og ekki fá allir sambærileg réttindi í búseturíki.“

Efnahags- og viðskiptanefnd kallaði ekki Öryrkjabandalagið á fund vegna þessarar umsagnar enda var umfjöllun nefndarinnar þá við það að ljúka og það er miður. Þá er ekki að finna umfjöllun um þetta ákvæði í áliti meiri hluta efnahags- og viðskiptanefndar.

Virðulegur forseti. Ég tel að það sé afar mikilvægt að gengið verði úr skugga um að þetta ákvæði leiði ekki til þess að lífeyrisþegar verði fyrir tekjuskerðingum án nokkurs fyrirvara nú um áramótin. Ég óska því eftir því að málið gangi aftur til efnahags- og viðskiptanefndar milli 2. og 3. umræðu og að fyrsti málsliður 11. gr. verði skoðaður sérstaklega í ljósi umsagnar ÖBÍ.


Ræðumaður: Jakob Frímann Magnússon

Ég þakka hv. þingmanni fyrir svarið. Mér er minnisstætt þegar hugmyndir um náttúrupassa hófust hér á Íslandi á svipuðum tíma og þessi mál voru að sækja í sig veðrið og Ísland að gerast eftirsóknarverðari áfangastaður en verið hafði. Þá var litla gula hænan dálítið einkennandi í þeim viðbrögðum. Auðvitað var spurt: Vilja rútufyrirtækin taka á sig skatt, vilja rútufyrirtækin taka á sig Íslandsskatt eða náttúrupassa? Vilja flugfélögin taka það á sig? Vilja leigubílaútgerðarmenn taka það á sig? Litla gula hænan sagði alltaf nei, ekki ég, ekki ég. En þetta var sum sé hengt utan um hálsinn á hóteleigendum og eftir stendur stór hluti gistihúsaeigenda í skammtímabransanum — þetta eru auðvitað allt skammtímaleigur — stikkfrír og það er engin skýring á því. Það er samkeppnishalli. Það er út af fyrir sig spurt hvers vegna ekki. Ef álögur af þessum toga er ekki beinlínis samkeppnishamlandi miðað við önnur lönd, segjum Norðurlönd sem eru ekki með gistináttagjald, hvers vegna þá þessi en ekki þessi, hvers vegna þessi grein þessarar ferðaþjónustu sem hér er um rætt sem leggur nú heilmikið til samfélagsins? Hví er það svo að þarna er ein hæna valin út en allir hinir segja: Ekki ég?


Ræðumaður: Jakob Frímann Magnússon

Virðulegi forseti. Ég vil þakka hv. þingmanni fyrir þessa yfirferð. Þarna er auðvitað um að ræða gjöld sem ekki hafa verið innheimt um árabil af ýmsum ástæðum og í rauninni fyrst byrjað á þessu í kringum 2012. Á meðan hefur verið tekið tillit til þess samkeppnisumhverfis sem seljendur gistinátta búa við, þ.e. fljótandi hótel hafa verið undanþegin í umræðunni fram að þessu og það má kannski má segja að það hafi verið tímabært að taka þau sjónarmið inn. Gæti hv. þingmaður upplýst mig um hvers vegna sá  samkeppnishalli er enn til staðar sem lýtur að skammatímagistingu, þ.e. þeim mikla og vaxandi fjölda þeirra sem hreinlega gera út gistihús fyrir það sem kallað er Airbnb með tilheyrandi  rekstrarkostnaði? Það þarf að setja slíkt upp sérstaklega með tilliti til  brunavarna og útgönguleiða og þrifa og viðhalds og alls þessa. Þetta eru í rauninni gistihús. Hví er það svo að þessi tegund af gistingu er undanþegin? Vonandi ekki vegna þess að það eru hagsmunaaðilar sitjandi hérna á þinginu sem eiga hagsmuna að gæta. Ég vona ekki. En ég er forvitinn um skýringarnar á þessu.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir svarið. Ég get bara tekið dæmi um sjálfan mig. Ég prófaði nokkur fög áður en ég fór í lögfræði og get sagt að ástríða mín hafi þá væntanlega staðið til þess. En ég prófað annað áður. Mín skoðun er sú að við séum allt of fáa nemendur í þessum STEM-greinum, að það sé mikilvægt að efla þær og fá nemendur til að fara í þær. Ég tel fráleitt á Íslandi að við séum með fjóra lagaskóla eins og við höfum verið með. Ég botna bara ekki í því. Ég hef verið að tala um þetta erlendis og fólk hristir bara hausinn, að 400.000 manna samfélag skuli vera með fjóra lagaskóla. Hvernig getum við mannað allar prófessorsstöðurnar t.d.?

Mig langar að spyrja hv. þingmann, af því að það stendur í nefndaráliti 2. minni hluta, með leyfi forseta: „Bent er á að skilgreina þurfi notkun á STEAM mun betur og að tryggja verði að bókstafurinn A nái einnig til hug- og félagsvísinda.“ — Það er væntanlega verið að vísa til orðanna „liberal arts“ en ég hef skilið A-ið sem listir en ekki hug- og félagsvísindi. Það væri ágætt að fá frekari rökstuðning hjá hv. þingmanni hvað þetta varðar.

Annað sem ég tel mjög mikilvægt — og ég tel að sjálfsögðu mjög mikilvægt að fólk velji að læra þau fög sem hugur þess stendur til eða ástríða — er að ég tel að ástæðan fyrir því að við erum með fjóra lagaskóla sé ekki að það séu ástríðufullir laganemar úti um allar koppagrundir í samfélaginu. Það er af því að þetta er ódýrasta námið. Og ég tel að við eigum að setja meiri pening í STEM-greinarnar.

Tengt þessu þá er talað um rannsóknarhlutverk háskóla, að það verði aukið, sem er mikilvægt og ég tek undir það. Það er leitt að sjá að fé til grunnrannsókna er að minnka. En hefði ekki verið rétt og er ekki rétt að við sættum okkur við það í litlu samfélagi að við höfum einn rannsóknarháskóla sem er Háskóli Íslands og svo höfum við aðra kennsluháskóla?  Að sjálfsögðu getur einstaklingur farið í rannsóknarverkefni, í mastersritgerð sína eða hvað sem það er, en að við einbeitum okkur að því að hafa einn stóran rannsóknarháskóla — hvort það sé ekki rétt leið.


Ræðumaður: Eyjólfur Ármannsson

Virðulegur forseti. Ég vil þakka hv. þingmanni fyrir ræðu sína. Ég skoðaði nefndarálit 2. minni hluta sem er að mjög mörgu leyti áhugavert og ég tek undir margt sem þar kemur fram. Það eru nokkur atriði sem mig langar að spyrja hv. þingmann um. Í kaflanum Víðara samhengi kemur fram, með leyfi forseta:

„Þekkingarsamfélag sprettur upp og spírar út frá þörfum og ástríðu fólks frekar en að mótast af valdboði að ofan.“

Svo kemur líka aðeins seinna, á blaðsíðu 3, með leyfi forseta:

„Þekkingarsköpun innan háskóla á að vera á forsendum þekkingar, þarfa og ástríðu nemenda en ekki á forsendum atvinnulífsins.“

Mig langar að spyrja hv. þingmann: Núna er verið að tala t.d. um meginmarkmið — þar segir, með leyfi forseta: „Stjórnvöld stuðli að hagnýtingu nýrra lausna til að takast á við samfélagslegar áskoranir …“ Og svo með rannsóknarháskóla og svoleiðis, en ég get ekki séð að þekkingarsamfélag geti byggst eingöngu á ástríðu fólks. Ég trúi því að stjórnvöld geti reynt að efla þekkingarsamfélagið, með fjármagni t.d., eins og hv. þingmaður fór ágætlega yfir. Það er að synd að það skuli hafa verið minnkuð framlög til grunnrannsókna og til nýsköpunarfyrirtækja.

Er ekki mikilvægt að stjórnvöld efli þekkingarsamfélag með fjármagni, með því að einfalda regluverkið  með átaki í 	STEM-kennsluaðferðum o.s.frv., sem hefur ekkert með ástríðu fólks að gera. Ég get alveg sagt það fyrir mig og ég þekki bara marga nemendur Háskóla Íslands sem fóru ekki í viðskiptafræði eða lögfræði út af ástríðu. Það er margt í lífinu sem við þurfum að gera án ástríðu. Er ekki líka mikilvægt að við horfum til þarfa atvinnulífsins og að við eflum nýsköpunarfyrirtæki og atvinnulífið með þekkingarsamfélagi?




Ræðumaður: Eyjólfur Ármannsson

Virðulegur forseti. Ég mæli hér fyrir nefndaráliti 1. minni hluta allsherjar- og menntamálanefndar um tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025. 1. minni hluti styður almennt markmið þingsályktunartillögunnar og er sammála þeim sjónarmiðum sem koma fram í nefndaráliti meiri hlutans. Hins vegar leggur fyrsti minni hluti til ákveðnar breytingar með hliðsjón af umsögnum sem bárust nefndinni.

Mig langaði aðeins að fara yfir nokkur atriði í nefndaráliti meiri hlutans sem ég tel vert að vekja athygli á. Þar kemur fram að óhjákvæmilegt sé að líta það alvarlegum augum að hlutfall ungra karla í háskólanámi er miklu lægra en meðal kvenna. Á sama tíma eru einnig hlutfallslega færri ungir Íslendingar með háskólagráður en í samanburðarlöndunum. Finna verði leiðir til að auka aðsókn ungra karla í háskólanám og um leið fjölga ungu fólki sem lýkur háskólanámi. Ég tel að þetta sé sameiginlegt verkefni okkar allra og stjórnvalda sem þurfa að stuðla að þessu, bæði að fjölga ungu fólki í háskólanámi og auka hlutfall karla. Ég tel að það sé ekki síst mjög mikilvægt hvað þetta varðar að líta til þess að þetta er fólk á barneignaraldri, hvað kvenfólk varðar að það geti eignast börn á meðan það er í háskólanámi og fengið nægilegan stuðning hvað varðar leikskóla og barnaheimili og fæðingarorlof og annað slíkt og sama á við um karla að sjálfsögðu hvað það varðar. Einnig þarf að fara í virkilegt átak. Það er algerlega óásættanlegt að það sé 70/30-skipting hvað þetta varðar.

Mig langar einnig að tala um það sem lýtur að fjarnámi í áliti meiri hlutans. Þar er vísað til umsagnar Fjórðungssambands Vestfirðinga og Vestfjarðastofu þar sem bent er á að setja verði skýrar fram hvernig standa eigi að eflingu fjarnáms og aðgerðir til að ná því markmiði, svo sem varðandi fyrirkomulag kennslu og fjarnámskerfa, stuðning við rannsóknarnema og tæknileg mál innan háskólanna. Aukið aðgengi að fjarnámi tengist jafnframt meginmarkmiði tillögunnar í fjarskiptum, upplýsingatækni, netöryggi og að tengja byggðir landsins og Ísland við umheiminn og að innviðir og þjónusta mæti þörfum almennings og atvinnulífs. Ég tel að hér sé um mjög mikilvægt atriði að ræða og einnig tek ég undir með meiri hlutanum að aukið aðgengi að fjarnámi í ólíkum fögum sé ein öflugasta leiðin til að jafna aðgengi mismunandi hópa að háskólanámi og efla þannig allar byggðir landsins. Þetta er mikilvægt atriði, mjög mikilvægt að allir eigi jafnan aðgang að háskólanámi í gegnum fjarnám. En þetta er líka eitt stórt ef. Það er mjög mikilvægt að við stöndum líka vörð um staðnám. Ég hef heyrt það aðeins frá Háskólanum á Akureyri að staðnámið, ég sé segi ekki að það sé á fallanda fæti en það hafi minnkað vegna þess að fjarnám sé sífellt að aukast. Staðnámi á Bifröst var hætt árið 2019, ef ég man rétt, og það er eingöngu byggt á fjarnámi. Ég er nú háskólamenntaður og lærði á Íslandi, í Belgíu og Bandaríkjunum. Ég man svo vel þegar ég var í Belgíu og Bandaríkjunum að það var bara sagt við okkur að það að vera í háskóla, að vera hér á kampusnum, vera í skólanum, væri líka hluti af náminu, að við kynntumst öðrum nemendum, kynntumst prófessorunum og því samfélagi sem háskólasamfélagið á staðnum er. Þannig að þó að við horfum mikið á fjarnám hvað þetta varðar, og ég hef hér lýst, sem er mjög mikilvægt, þá megum við ekki horfa fram hjá því að við verðum að horfa líka á staðnám. Það á ekki síst við háskóla á landsbyggðinni eins og á Akureyri, að þar sé öflugt staðnám. Akureyrarbær hefur lengi verið mikill skólabær með frábæra menntastofnun sem er Menntaskólinn á Akureyri og svo Verkmenntaskólinn líka en við verðum að horfa til þess að staðnámið er líka grundvallaratriði og það á líka við um háskóla eins og Landbúnaðarháskólann á Hvanneyri.

Það er annað atriði sem mig langar að koma inn á og það lýtur að umsögn Byggðastofnunar og ábendingu Byggðastofnunar hvað varðar greiningu á jöfnum tækifærum í nýsköpunarverkefnum og fjármögnun þeirra. Það er mikilvægt að efla nýsköpunarstarf á landsbyggðinni samhliða öðrum markmiðum tillögunnar. Hér er mjög mikilvægt, og hér koma sóknaráætlanir landshlutanna og atvinnufulltrúarnir til skjalanna, að við verðum að styðja við bakið á þeim sprotum sem vakna á landsbyggðinni. Þetta er byggðamál og mjög mikilvægt að við eflum mannauð líka og þekkingarsamfélag á landsbyggðinni.

Ég tek undir það sem meiri hlutinn segir, það er mikilvægt að stofnanir líkt og Íslandsstofa og Rannís eigi verkefnabundið samstarf við samstarfsaðila í öllum landshlutum til að mögulegt sé að ná þeim markmiðum sem þeim er ætlað að vinna framgang á hverjum tíma. Hér er átt við sóknaráætlanir í landshlutunum og þau verkefni sem þar eru.

Þingsályktunartillagan sem hér er til umræðu er þrír kaflar. Það er framtíðarsýn, meginmarkmið og stefnumarkandi aðgerðir. Vissulega er framtíðarsýnin nokkuð góð, hugvitið er hin ótakmarkaða auðlind og á að verða grunnurinn að stærstu útflutningsgreinum þjóðarinnar. Sjónum verði beint að sjálfbærri þróun atvinnulífs og samfélags með þekkingu og hugvit að leiðarljósi í stað þess að byggja á takmörkuðum auðlindum sem hafa í gegnum tíðina valdið sveiflukenndu efnahagsástandi. Hérna er markmið til eflingar þekkingarsamfélagi á Íslandi þar sem við erum að reyna að komast úr auðlindahagkerfi yfir í þekkingarhagkerfi og það er gríðarlega mikilvægt að okkur takist það, að við séum þátttakendur af fullum krafti í upplýsingabyltingunni, fjórðu iðnbyltingunni, því sem nýjast er að gerast, t.d. gervigreind.

Kaflinn um stefnumótandi aðgerðir er það sem skiptir máli á endanum, hvernig við ætlum að koma þessum aðgerðum sem þar eru taldar fram í framkvæmd. Þar eru aðgerðir sem styðja við markmið í háskóla- og vísindastarfi, aðgerðir sem styðja við markmið í nýsköpun og hugverkaiðnaði og aðgerðir sem styðja við markmið í fjarskiptum, upplýsingatækni og netöryggi.

Í fyrsta kafla þingsályktunartillögunnar, framtíðarsýn, segir að hugvitið skuli vera grunnurinn að stærstu útflutningsgreinum þjóðarinnar. Þetta er verðugt markmið og 1. minni hluti tekur undir þessa framtíðarsýn. Það samræmist markmiðinu að hvetja til nýsköpunar meðal almennings og stuðnings við hugmyndir á frumstigum, t.d. með því að styrkja hugvit í landinu, kynna árangur hugvitsmanna hérlendis og erlendis og með því að styðja við fræðslu á sviði nýsköpunar.

Meginmarkmiði stefnumótandi aðgerða um þekkingarsamfélag á Íslandi er lýst í öðrum kafla. Þar kemur fram að aðgerðir skuli byggjast á þremur meginsviðum sem eru háskóla- og vísindastarf, nýsköpun og hugverkaiðnaður og fjarskipti, upplýsingatækni og netöryggi. Nýsköpun er hér grundvallaratriði þegar talað er um hugvit, um að hugvit verði grunnur að stærstu útflutningsgreinum þjóðarinnar, samanber meginmarkmið tillögunnar, einnig þegar litið er til stefnumótandi aðgerða til ársins 2025 til eflingar þekkingarsamfélagi á Íslandi líkt og gert er í inngangsorðum tillögunnar.

Þegar efla á þekkingarsamfélag er mikilvægt að það nái til allra í samfélaginu og að stefnumótandi aðgerðir til eflingar þekkingarsamfélagi hafi ætíð inngildingu að leiðarljósi en ekki útilokun einhverra hópa og við verðum að horfa á inngildingu, eða það sem á ensku er kallað „inclusion“. Við getum ekki útilokað einhverja hópa. Það gengur ekki, við erum allt of fámenn þjóð til þess. Þar horfum við fyrst og fremst á nýsköpun og hugverk.

Í öðrum kafla er ekki minnst á verkþekkingu. Háskóla- og vísindastarf er mikilvægt þegar kemur að nýsköpun. Hugmyndir spretta einnig upp utan þessara sviða og frá hugviti og frumkvöðlastarfi sem byggist á verkþekkingu. Það eru líka hugmyndir fyrir utan háskólasamfélagið sem skipta miklu máli. Það er oft drifkrafturinn. Það er verkþekking í landinu og það koma nýjar hugmyndir. Einn félagi minn sagði það varðandi nýsköpun, og að það sé verið að teikna allt í Evrópu og senda til Kína þar sem hlutirnir eru framleiddir og þar sem verkþekkingin verður til, að þar verði nýsköpunin á endanum til. Það er ekki nóg að hafa verksmiðjurnar í Kína og teikna allt hér, í Svíþjóð, á Norðurlöndunum, á Íslandi, í Evrópu og það sé allt gert þar. Verkþekkingin er þar sem þekkingin er.

Í þriðja kafla tillögunnar kemur fram að til þess að ná fram markmiðum um eflingu þekkingarsamfélags á Íslandi þurfum við að vinna í samstarfi við hagaðila og endurskoða aðgerðir árlega í tengslum við undirbúning fjármálaáætlunar og fjárlaga. 1. minni hluti telur að í ljósi þessa markmiðs ætti að taka tillit til og hafa samráð við helstu hagaðila þekkingarsamfélags, svo sem Samtök frumkvöðla og hugvitsmanna og KVENN, félag kvenna í nýsköpun, þegar kemur að eflingu þekkingarsamfélagsins á Íslandi. Fámenn þjóð þarf á öllum sínum mannauði, hugviti og nýsköpun að halda þegar kemur að eflingu þekkingarsamfélagsins og þar þarf að vera rými fyrir alla.

Fyrsti minni hluti telur að okkur beri að líta til mikilvægis lista í þeirri framtíðarsýn sem við erum að móta til eflingar þekkingarsamfélagi á Íslandi og að hugvitið, hin takmarkaða auðlind, verði grunnurinn að stærstu útflutningsgreinum þjóðarinnar. Listir eru stór hluti íslensks samfélags og íslensk list hefur vakið athygli víða um heim, sérstaklega tónlist og bókmenntir, bæði fornar og nýjar. Á síðastliðnum árum hefur hróður íslenskra sakamálabókmennta farið víða. Einnig má vísa til kvikmyndalistarinnar sem vakið hefur athygli víða og býr yfir miklum möguleikum. 1. minni hluti telur því mikilvægt að listir séu nefndar sérstaklega í þessum stefnumótandi aðgerðum þar sem hlutverk lista er afar mikilvægur þáttur í eflingu þekkingarsamfélagsins. Tekur 1. minni hluti því undir þau sjónarmið sem koma fram í umsögn Listaháskóla Íslands.

Fyrsti minni hluti tekur einnig undir með Listaháskóla Íslands um að leggja ætti áherslu á ótvírætt sjálfstætt vægi listanna en ekki einungis listir sem verkfæri í samhengi við kennslu raungreina þar sem A-ið í STEAM vísar til aðferðafræði lista í kennslu STEM-greina, þ.e. vísinda, tækni, verkfræði og stærðfræði. Ég tek undir það sem segir í umsögn Listaháskólans, við verðum að horfa sjálfstætt á listirnar. Þar er raunverulega mikill mannauður eins og hefur komið fram og frumkvöðlastarf sem þar er unnið, útflutningur á tónlist og öðrum hugmyndum sem eru á sviði lista er algerlega til fyrirmyndar og hefur eflt hróður Íslands alls staðar í heiminum.

Með þetta markmið í huga er 1. minni hluti sammála þeim sjónarmiðum að það þurfi að líta til fleiri þátta þegar kemur að menntun, uppbyggingu þverfaglegs náms og aukins vægis listgreina í samhengi við kennslu STEM-greina. Mikilvægt er að hlutfall STEM-menntaðra hækki hér á landi til að mögulegt sé að mæta þeim gríðarlega miklu tæknibreytingum sem fyrirséð er að eigi sér stað á næstu árum og hafa átt sér stað á undanförnum árum. Ég tekið það dæmi að farsíminn okkar kom fyrst fram á sjónarsviðið 2007 eða 2008, rétt rúmlega 15 ára gamalt tæki.

Ísland verður að vera fullur þátttakandi í upplýsingabyltingunni og þeirri byltingu sem mun eiga sér stað með framkomu gervigreindar. Hér verðum við einnig að líta til stöðu íslenskunnar í umróti þessarar miklu byltingar sem kölluð hefur verið fjórða iðnbyltingin og vísar til hinna gríðarlegu tækniframfara síðastliðinna ára og þeirra sem eru í vændum. Hér er aðallega átt við gervigreind, róbótatækni, internet hlutanna, sjálfvirknivæðingu og nú síðast gervigreind og fleira sem mun líklega valda víðtækum samfélagsbreytingum á næstu árum og áratugum. Ljóst er að þverfræðileg kennsla raungreina með skapandi aðferðafræði lista er til góðs en einnig þarf að leggja áherslu á að auka og styðja við listir og menntun á fræðasviði lista. Í því skyni eru lagðar til ákveðnar breytingar þar sem tekið verði mið af listum sem sjálfstæðri menntunargrein í greinum þingsályktunartillögunnar.

Með hliðsjón af ofangreindu leggur 1. minni hluti til að tillagan verði samþykkt með eftirfarandi breytingu: Ég vísa hér til breytinga sem þar koma fram, að í fyrsta kafla, sem er framtíðarsýnin, komi á eftir orðinu „þekkingu“: listir. Einnig bætist við nýr málsliður sem er svohljóðandi, með leyfi forseta: „Í samfélaginu verði hvatt til nýtingar hugvits og árangur hugvitsmanna kynntur almenningi. Stutt verði við fræðslu á sviði nýsköpunar og hlúð að vænlegum hugmyndum á fyrstu stigum.“

Hér er verið að taka undir umsögn frá Félagi hugvitsmanna og frumkvöðla um að þeir verði hluti af því þekkingarsamfélagi sem hér á efla en þeim hefur fundist þeir vera ansi út undan hvað það varðar. Við verðum sem fámenn þjóð, eins og áður segir, að taka tillit til allra. Hvað varðar aðrar breytingar í öðrum kafla þá vísa ég til þess sem segir í nefndaráliti með breytingartillögu og þar er raunverulega verið að segja það að orðið listir komi fram í öðrum kafla og það er vísað nákvæmlega í það að á eftir orðinu „nýsköpun“ í 1. málslið 2. töluliðar komi: listum. Sama í 2. málslið 2. töluliðar o.s.frv.

Ég tel mjög mikilvægt að við horfum til þess sem við höfum þegar gert gott í þekkingarsamfélaginu og ótvíræður hluti af því þekkingarsamfélagi eru listgreinar og sú listsköpun sem átt hefur sér stað. Á því verðum við að byggja, því frumkvöðlastarfi og tilraunastarfi sem hefur átt sér stað, t.d. í tónlist. Það er nákvæmlega sá hugsunarháttur sem þar er sem við eigum líka að nota í öðrum greinum, STEM-greinum og þekkingarsamfélaginu. Við getum þá byggt á því til útflutnings, eins og t.d. í tölvuleikjagerð, vefsíðugerð og hvað sem það er sem tæknin getur boðið okkur upp á. Tæknin er bara tæki til sköpunar.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Ég tel einmitt að til að efla þekkingarsamfélag á Íslandi þá eigi listir að gegna lykilhlutverki og ég tel einmitt, eins og hv. þingmaður kom inn á, að í tæknigeiranum, við sköpun á leikjum og öðru, þá séu listir grundvallaratriði, hvort sem er heimasíðugerð, tölvuleikjagerð eða annað. Ég hefði viljað fá það hugtak inn í plaggið sjálft, sjálfa aðgerðaáætlunina, eins og kemur fram í umsögn Listaháskólans með vísan til mikilvægis lista og þess sköpunarkrafts sem er í listum á Íslandi, hvort sem það er tónlist eða bókmenntir eða aðrar listir. Mig langar að nota seinna andsvar til er að spyrja um hugvitsmenn og frumkvöðla. Núna erum við að ræða aðgerðir til eflingar þekkingarsamfélagi á Íslandi. Þurfa ekki allir að vera inni í því samfélagi og taka þá líka tillit til sjónarmiða hugvitsfólks og frumkvöðla? Það er líka til frumkvöðlastarf og nýsköpun sem er ekki á háskólastigi, líka hjá venjulegu fólki. Ég get tekið sem dæmi Sigmundsgálgann og fleira. Hefði ekki átt að taka betur tillit til þess í plagginu?


Ræðumaður: Eyjólfur Ármannsson

Virðulegur forseti. Ég vil þakka hv. þingmanni og formanni allsherjar- og menntamálanefndar fyrir framsöguna og vil byrja á að taka undir það sem kemur fram í nefndarálitinu og hún kom inn á í ræðu sinni, mikilvægi þess að stofnanir líkt og Íslandsstofa og Rannís eigi verkefnabundið samstarf við samstarfsaðila í öllum landshlutum og einnig að það sé gríðarlega mikilvægt að fram fari greining á jöfnum tækifærum í nýsköpunarverkefnum og fjármögnun þeirra á landsbyggðinni samhliða öðrum verkefnum. Mig langar að spyrja hv. þingmann um listir og það sem kemur fram í nefndarálitinu um mikilvægi þess að STEAM-aðferðafræði og aukin þverfagleg nálgun milli námsleiða veiti aukin tækifæri til að efla nám í listum og skapandi greinum hér á landi.  Svo er talað í nefndarálitinu um átak í STEAM-kennsluaðferðum. Ég tek undir umsögn Listaháskóla Íslands að listirnar eigi að hafa ótvírætt vægi í sjálfu sér en séu ekki einungis hugsaðar sem verkfæri í STEAM þar sem vísað er til þess að nota aðferðafræði lista í kennslu í raungreinum.

Ég vek athygli á því að meiri hlutinn styður tillöguna óbreytta og er ekki með breytingartillögu í nefndaráliti um að hugtakið listir, orðið listir, sé sett inn í tillöguna eins og Listaháskólinn kom inn á. Hvernig stóð á því? Var einhver ástæða fyrir því? Var talið nægja að hafa A-ið í STEAM, það væri nægjanlegt til þess að efla vægi lista eða, eins og kemur fram í nefndaráliti, með leyfi forseta, að það „veiti aukin tækifæri til að efla nám í listum og skapandi greinum hér á landi“? Hefði ekki þurft að koma betur inn á hugtakið listir í sjálfri tillögunni?


Ræðumaður: Eyjólfur Ármannsson

Virðulegur forseti. Ég fagna þessari umræðu. Ég tel að þingsályktunin um afstöðu Íslands vegna átakanna fyrir botni Miðjarðarhafs sé mjög góður grundvöllur fyrir hæstv. utanríkisráðherra til að standa á og mjög góð stefna. Þar er tekið á öllum þeim atriðum sem skipta máli; krafa um vopnahlé, krafa um að alþjóðalögum sé fylgt í einu og öllu í þágu mannúðar, öryggis almennra borgara og verndar borgaralegra innviða. Við fordæmum Hamas-árásina 7. október. Við fordæmum sömuleiðis aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum með óheyrilegum þjáningum fyrir íbúa og börn svæðisins. Gríðarlega brýnt er að stríðandi aðilar fylgi alþjóðalögum og að öll brot stríðandi aðila verði rannsökuð til hlítar. Ég skora á hæstv. utanríkisráðherra að sjá til þess að viðbótarframlög verði veitt af Íslands hálfu til rannsókna á brotum á alþjóðalögum sem hafa að öllum líkindum átt sér stað fyrir botni Miðjarðarhafs í þessum átökum. Hin viðbjóðslegu dráp Hamas 7. október síðastliðinn réttlæta ekki dráp á þúsundum barna á Gaza. Þau verða aldrei réttlætt og eins og hér hefur komið fram hafa Ísraelsmenn algerlega farið fram úr sér í þeim hefndaraðgerðum sem þeir hafa staðið fyrir á Gaza. Við eigum að vinna saman með Norðurlöndunum á þessum vettvangi og ég skora á hæstv. utanríkisráðherra að brýna vinaþjóðir okkar á Norðurlöndum til að stíga enn þá framar og krefjast þess að þessum árásum verði hætt. Og hver ber ábyrgð á ástandi mála á Vesturbakkanum á hernumdu svæðunum, ef ekki hernámsveldið? Það er bara þannig.

Og hvað á að taka við eftir að hinum linnulausum árásum á Gaza linnir? Hvað verður þá? Hvað hugsa menn sér þá að gera? Hér er um grafalvarlegt mál að ræða og ég skora á hæstv. utanríkisráðherra að standa saman með hinum Norðurlöndunum svo rödd Norðurlandanna heyrist einum rómi í þessu gríðarlega mikilvæga máli.


Ræðumaður: Jakob Frímann Magnússon

Virðulegi forseti. Ég vil þakka fyrir þessa umræðu. Ég held að það sé mikilvægt fyrir okkur að beina umræðunni að þessu grafalvarlega máli, þessu sorglega, hörmulega ástandi. Ég held að fólkið í landinu þurfi að vera með tilfinningu fyrir því að við látum okkur þetta auðvitað varða og tel að við höfum gengið til góðs með þeim yfirlýsingum sem við höfum sent frá okkur að frumkvæði utanríkismálanefndar sem Alþingi tók til samþykktar fyrir skemmstu. Ég held að það sé ágætt að við  viðurkennum líka að það var kannski  mikil bjartsýni, eða það var kannski ekkert sérlega góð hugmynd að ímynda sér að það væri hægt að bjóða heilli þjóð að verða einhvers konar  þjóð við hliðina á annarri þjóð hvað sem 1.200 ára sögu leið. Okkar ágæti sendiherra í Washington, Thor Thors, hefur verið bendlaður við þetta, sem var eflaust töluverð bjartsýni á sínum tíma að bera fram og reyndist ekki sem skyldi.

En það er líka mikil bjartsýni sem skín í gegnum öll þau hundruð pósta sem að okkur þingmönnum beinast um að það myndi breyta mjög miklu að slíta stjórnmálasambandi við Ísrael eða beita viðskiptaþvingunum eða einhverju slíku. Við erum ekki í mikilli aðstöðu til að gera neitt annað en að vera kannski hugsanlega einhvers konar fyrirmynd í því að vera friðarþjóð, herlaus þjóð og standa bara með réttlætinu og góðmennskunni. Það eina sem við getum gert á þessum tímapunkti er að sýna mannúð, senda hjálp eftir því sem við getum, hvað sem getur orðið best að gagni því fólki sem er í þessum hörmulegu aðstæðum, og minna kannski á það líka að við búum hér að dálítið merkilegum hlut; heimsfrægri friðarsúlu úti í Viðey. Vildi einhver þiggja friðarsúluna sem vettvang friðarviðræðna þá teldi ég það vera hugmynd sem við gætum boðið fram ásamt mannúðaraðstoð af hverjum þeim toga sem verða vill.  Sameinuðu þjóðirnar, sem voru stofnaðar eftir seinni heimsstyrjöldina til þess einmitt að sporna við stríðsátökum af þessum toga, eru því miður  ekki sá vettvangur sem við héldum að gæti orðið að gagni í þeim efnum. Við þurfum að finna nýjar leiðir. Af auðmýkt bjóðum fram okkar hjálp, þá litlu aðstoð, táknrænu eða veraldarlegu, sem til boða stendur.


Ræðumaður: Eyjólfur Ármannsson

Virðulegur forseti. Í forsetaúrskurði kemur einfaldlega fram að það er mennta- og barnamálaráðherra sem ber ábyrgð á fræðslumálum, m.a. leikskóla, grunnskóla og framhaldsskóla, þannig að það er menntamálaráðherra sem ber ábyrgð á ástandinu í menntamálum þjóðarinnar, enginn annar. Það er alltaf talað um að það sé engin ein aðferð, það sé ekki neinn einn sökudólgur eða neitt svoleiðis. Jú, það er einn einstaklingur sem ber ábyrgð á stjórnkerfi menntamála í landinu. Það er hæstv. menntamálaráðherra, svo það er alveg á hreinu. Það er alveg kristaltært að hugsmíðahyggjan og svokallað byrjendalæsi hefur ekki skilað nægilegum árangri. Það vissum við strax árið 2015 en samt höldum við áfram með sömu aðferðirnar. Við erum að beita rangri kennsluaðferð. Við eigum að beita beinni kennslu, hugmyndafræði beinnar kennslu. Þetta er eins og að læra mannganginn. Það lærir enginn að tefla skák nema að læra mannganginn. Sama með tónlist. Og það lærir enginn að lesa nema að skilja að bókstafurinn A hljómi eins og A. Það er bókstafahljóðaðferðin. Ég get tekið sem dæmi að 42 ríki Bandaríkjanna hafa breytt um kúrs.  New York-ríki var líka að gera það nú síðast. Ísland virðist ekki ætla að gera það heldur á að taka umræðuna  og það þarf að skoða málin, það þarf að ræða þetta, það er ekki neitt eitt, það á enginn að gera neitt. Það ætlar enginn að viðurkenna það að við séum á rangri braut.  Ætlar hæstv. ráðherra að viðurkenna það að við höfum verið á rangri braut eða ekki? Já eða nei?

Forseti minnir aftur á ræðutímann sem er takmarkaður.


Ræðumaður: Eyjólfur Ármannsson

Virðulegi forseti. Niðurstöður nýútkominnar PISA-könnunar um grunnfærni nemenda í læsi, stærðfræði og náttúruvísindum eru vægast sagt hrikalegar fyrir Ísland. Ísland er langt fyrir neðan hin Norðurlöndin og skrapar þar botninn. Af ríkjum OECD er Ísland einnig nálægt botninum. Af 37 löndum fá aðeins fimm ríki lægri einkunn en Ísland. Það eru Grikkland, Chile, Mexíkó, Kostaríka og Kólumbía. Er þetta sá hópur sem við eigum að tilheyra þegar kemur að menntamálum í heiminum? Við erum einnig svíkja afburðanemendur. Við erum með margfalt lægra hlutfall nemenda sem sýna afburðaárangur í könnuninni. Spurningin er hvort hæstv. ráðherra ætli að axla ábyrgð og viðurkenna að við höfum verið á rangri leið. Ætlar hæstv. ráðherra að viðurkenna að það er hann sem ber ábyrgð á stjórnkerfi menntamála í landinu og enginn annar og ber því á endanum ábyrgð á hinni hrikalegu útkomu líkt og menntamálaráðherrar á undan honum? Og að lokum: Ætlar hæstv. ráðherra að viðurkenna að hugsmíðahyggjan og svokallað byrjendalæsi, kennsluaðferð sem þróuð var hjá Háskólanum á Akureyri og kennd er í langflestum grunnskólum á Íslandi, skilar ekki góðum árangri?

Við getum ekki breytt um stefnu nema horfast í augu við staðreyndir. Við getum ekki breytt um stefnu nema við viðurkennum að við höfum verið á rangri braut. Ætlar hæstv. ráðherra að gera það? Það hefur verið vitað árum saman að við höfum verið á rangri braut. Það kom fram í samantekt Menntamálastofnunar árið 2015. Þar kom fram að byrjendalæsi skilaði mun verri árangri í læsi en gamla aðferðin, Gagn og gaman. Þar munaði einum heilum í einkunn. Þetta er ekki einu sinni mál frá 2015 því í frétt frá 2004 um árangur Íslendinga í læsi árið 2002 kemur fram að 15.000 Íslendingar á fullorðinsaldri eigi við umtalsverða lestrarörðugleika að stríða og gera megi ráð fyrir að lítil lestrarfærni hái 20.000 manns til viðbótar. Það voru 35.000 manns sem kunnu ekki að lesa árið 2002. Þá var sagt að við værum á sama stigi og Norðurlöndin en nú hefur annað komið fram.


Ræðumaður: Inga Sæland

Forseti. Hér erum við að greiða atkvæði um að aðstoða hjálparsamtök í þeirri neyð sem ríkir núna í samfélaginu og aðstoða þau við það að gefa fólki að borða fyrir jólin. Af ofrausn á að leggja þeim níu hjálparsamtökum til 8 millj. kr. Gerið ykkur grein fyrir því, hv. þingmenn, að við erum að greiða ríflega 13 milljónir hvern einasta klukkutíma, 24 klukkustundir á sólarhring allan ársins hring, í vexti af erlendri lántöku? Allar þessar breytingartillögur sem eingöngu eru að koma til móts við það fátæka fólk og fólkið okkar sem á bágast í samfélaginu kosta á pari við tveggja daga greiðslu ríkisins af lántökum sínum í vexti, hugsið ykkur. Það er með hreinum ólíkindum ef hjartað okkar er svona, hreinlega bara úr stáli. Ég veit ekki eiginlega til hvers við sitjum hér ef það er ekki til þess að mismuna ekki þegnunum og reyna að taka utan um alla þá sem á þurfa að halda.


Ræðumaður: Inga Sæland

Herra forseti. Hér erum við að greiða atkvæði um jólabónus til handa langfátækustu eldri borgurunum sem búa á Íslandi í dag. Það er svolítið galið og eiginlega dapurt þegar hæstv. ráðherra kemur hér og talar um þetta eins og við séum að fara að biðja um jólabónus fyrir 60.000 eldri borgara. Það er langt frá því. Hér erum við einungis að tala um rúmlega 2.000 einstaklinga sem eru í slíkri fátæktargildru að það sér ekki úr augunum út. Við erum að tala um einstaklinga, að helmingurinn af þeim, rúmlega 1.000, voru öryrkjar og eru komnir yfir það að verða ellilífeyrisþegar og hafa þar af leiðandi lækkað enn frekar í framfærslu sinni frá Tryggingastofnun. Hinn helmingurinn er að mestu leyti eldri konur sem eiga engin réttindi í lífeyrissjóði. Við erum að tala um sárafátækt, eldra fólk sem er verið að mismuna hér hrapallega og eitt er víst að það skulu allir fá að vita það hvers lags hjartalag er í þessari ríkisstjórn. — Ég segi já.


Ræðumaður: Guðmundur Ingi Kristinsson

Virðulegur forseti. Hér erum við að greiða atkvæði um að þeir verst settu, ellilífeyrisþegarnir, fái 66.381 kr. eins og öryrkjarnir. Skýring hæstv. ráðherra er sú að það hefði verið gerð breyting á sínum tíma. Sú breyting náði ekki til allra ellilífeyrisþega og allra síst þeirra verst settu og allra síst þeirra örorkuþega sem eru að verða ellilífeyrisþegar og er refsað illilega; alltaf tekið af þeim 28.000 kr. á mánuði bara fyrir það eitt að verða 67 ára og lenda inni í ellilífeyriskerfinu. En svo gleymist líka hinn stóri hópurinn sem þessi ríkisstjórn hefur sett algjörlega út í horn; þeir sem verða fyrir búsetuskerðingu. Fólk, örfáir einstaklingar, það er ekki nóg að þeir fá 10% minna í ellilífeyri en allir aðrir heldur fá þeir líka krónu á móti krónu skerðingu á hverjar einustu tekjur sem þeir fá fyrir utan það. Bara þessi breyting, 66.000 kr. skatta- og skerðingarlaust, myndi skila sér í vasann til þeirra.


Ræðumaður: Inga Sæland

Virðulegi forseti. Hér erum við að greiða um 400 millj. kr. fjárframlag til SÁÁ. Um 100 einstaklingar sem haldnir eru fíknisjúkdómi deyja árlega, þar af eru tugir sem deyja á dauðabiðlistanum eftir því að komast í meðferð inni á sjúkrahúsinu Vogi. Í rauninni má segja að þetta sé lífsbjargarbreytingartillaga sem við erum að leggja hér fram. Við erum að reyna að viðurkenna vandann og gera það minnsta sem mögulegt er. Við erum að koma til móts við það sem SÁÁ segir að sé nauðsynlegt til þess að geta haldið úti rekstrinum sínum og bara á því formi sem sjúkrahúsið getur í rauninni uppfyllt af fullum krafti. Við munum því um leið í raun draga úr biðlistunum og hjálpa fólki til að komast í læknisþjónustu. Þegar þetta er svona ríflega það sem við erum að borga á einum degi í vexti af erlendum lántökum þá get ég bara ekki skilið hvernig við getum horft upp á það aðgerðalaust hvernig fólkið okkar deyr hérna unnvörpum úr dauðans alvörusjúkdómi án þess að gera neitt í því.


Ræðumaður: Inga Sæland

Herra forseti. Flokkur fólksins kemur með þrjár breytingartillögur í fjárauka. Þær snúa allar að því að hjálpa fólkinu okkar sem stendur hér höllustum fæti. Í fyrsta lagi er það tillagan okkar til aðstoðar við sjúkrahúsið Vog og SÁÁ og fárveika fíkla, einstaklinga með fíknisjúkdóma sem eru að deyja á biðlistum. Þetta er í rauninni lífsbjargarúrræði. Þetta úrræði snýst um að bjarga mannslífum. Við erum hér að koma með tillögu líka til aðstoðar við hjálparsamtök sem eru að gefa fólki mat fyrir jólin og við erum líka að koma með jólabónus til handa eldra fólki sem býr við lökustu kjörin.

Virðulegi forseti. Kostnaðurinn við þessar breytingartillögur Flokks fólksins nær tæplega því að vera tveggja daga vaxtagjaldakostnaður ríkissjóðs af erlendum lántökum, hvorki meira né minna, þannig að við skulum sjá hvernig þetta fer.


Ræðumaður: Eyjólfur Ármannsson

Virðulegur forseti. Í frumvarpinu er lagt til að fjárheimildir ríkissjóðs verði auknar um 83,5 milljarð kr., eða 6,3% frá þegar samþykktum fjárheimildum. Vaxtagjöld ríkisins reyndust 26 milljörðum hærri en áætlað var. Heildartekjur urðu 116 milljörðum hærri en áætlað var. Heildarskuldir ríkissjóðs í árslok 2023 eru  1.706 milljarðar kr. en voru áætlaðar 1.560 milljarðar kr. Það er klárt mál að þessu frumvarpi þá þarf að bæta áætlanagerð fjárlaga.

Í lögum um opinber fjármál segir, með leyfi forseta:

„[R]áðherra er heimilt, ef þess gerist þörf, að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með öðrum úrræðum sem tilgreind eru í lögunum.“

Það er hérna óskað eftir 2,7 milljörðum kr. vegna Grindavíkur.   Við samþykktum lög fyrr í haust vegna varnargarða við kringum Svartsengi og settum skatt á almenning á sama tíma.  Það var hægt að bregðast við þessu með almenna varasjóðnum sem í eru 3,8 milljarðar kr. Almenni varasjóðurinn var ekki tæmdur áður en farið var fram á fjárheimildina sem óskað er hér eftir  þannig að það var ekki farið að lögum um opinber fjármál hvað þetta varðar.

Forseti minnir á að ræðutími er takmarkaður við eina mínútu þegar þm. taka til máls um atkvæðagreiðslu.




Ræðumaður: Eyjólfur Ármannsson

Þetta er ekki nógu metnaðarfullt hjá ykkur.Virðulegur forseti. Í atkvæðagreiðslu þessari kemur fram mjög sérstakt viðhorf gagnvart bankakerfi landsmanna. Þeir græða eins og enginn sé morgundagurinn í verðbólgunni sem nú geisar. En síðan þegar við hugsum um heimilin þá skiptir voða litlu máli hvort það séu vaxtabætur. Og svo er það varðandi sveitarfélögin; fiskeldissjóður og fiskeldisgjaldið, þá skipta þau ekki máli. Við verðum að fara að taka bankakerfið af þeim stalli sem það er á og búið að vera frá því fyrir hrun og setja það eins og almennt fyrirtæki í landinu. Það er ekki guð almáttugur á nokkurn einasta hátt sem er að stjórna þessu bankakerfi. Það er alveg kominn tími til að þeir greiði sanngjarnt gjald í sameiginlegan sjóð landsmanna og nú á þessum tímum, eins og í ár, er hagnaður bankanna 80–100 milljarðar kr., þá munar engu að setja gjald á sem er 0,37% í bankaskatt, það skiptir þá ekki nokkru einasta máli.


Ræðumaður: Inga Sæland

Herra forseti. Tilurð þessa bankaskatts í fyrstu var einmitt sú að talin var ástæða til að reyna að ná í aukna fjármuni af því að við stóðum  frammi fyrir mjög erfiðum efnahagslegum afleiðingum efnahagshrunsins. Þessi skattur var síðan lækkaður  2020 og skilaði, eins og áður hefur komið fram, engan veginn þeim markmiðum sem  stefnt var að með lækkun hans. Hér er einungis verið að óska eftir því að færa hann á sama stað og hann var þegar hann var lækkaður 2020 og það gefur okkur í rauninni  nokkra milljarða sem væri þá hægt að kaupa fyrir kannski nokkrar Audi-bifreiðar og lúxuskerrur og halda einhver snobbpartí í Hörpu ef það er forgangsröðun fjármuna þessarar auðvaldsríkisstjórnar sem við búum við í dag.


Ræðumaður: Ásthildur Lóa Þórsdóttir

Virðulegi forseti. Bankaskatturinn er smánarlega lágur, 0,145%. Hér er eingöngu verið að leggja til að hann hækki í það sem hann var fyrir lækkun enda hefur lækkun hans alls ekki leitt til lægri vaxta eða minni þjónustugjalda eins og ráð var fyrir gert. Þvert á móti eru þjónustugjöld bankanna í hæstu hæðum svo að ekki sé minnst á stjarnfræðilega háa vexti þeirra þar sem fé heimila og fyrirtækja er flutt í þeirra hirslur með stórvirkum færiböndum, svo að ekki sé fastar að orði kveðið.

Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þótt ekki sé nema hluta af þeim ágóða. Varðandi óttann um að þessum kostnaði verði velt yfir á neytendur vil ég meina að það hljóti þá að eiga við um alla skatta sem  nokkurn tímann eru lagðir á án þess að nokkur hafi nokkurn tímann áhyggjur af því. Það eru til leiðir til að koma í veg fyrir að kostnaðinum verði velt yfir á neytendur eins og margir óttast og við, hið háa Alþingi, erum löggjafarvaldið og eigum ekki að láta stjórnast af ótta við fjármálakerfið. — Ég segi já.




Ræðumaður: Ásthildur Lóa Þórsdóttir

Virðulegi forseti. Árið 2019 var smánarlega lágur bankaskattur upp á 0,376% lækkaður í 0,145%, en ástæða lækkunarinnar var sögð vera að auðvelda bönkum að lækka vexti af útlánum samhliða vaxtalækkunum Seðlabanka Íslands og auka útlán þeirra. Auk þess var talið  að lækkun á bankaskatti myndi leiða til ódýrari lána til heimila og fyrirtækja sem þó er ljóst að hefur ekki skilað sér í minni vaxtamun og er hann svipaður nú og hann var árið 2018. Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þótt ekki sé nema hluta af þeim gróða. Því er lagt til að bankaskatturinn verði hækkaður um 0,838% sem myndi auka tekjur ríkissjóðs um rúma 30 milljarða kr. á næsta ári og þann tekjuauka yrði hægt að nýta til að draga úr hörðustu áhrifum verðbólgunnar á fátækt fólk og jafnframt draga úr skuldasöfnun ríkissjóðs. — Ég segi já.


Ræðumaður: Inga Sæland

Herra forseti. Hreinar vaxtatekjur bankanna á fyrstu níu mánuðum ársins voru 113  milljarðar kr. Hér erum við að tala um að hækka bankaskattinn upp í 0,838%, það gefur okkur 30 milljarða í ríkissjóð. Við teljum í Flokki fólksins að bankarnir séu vel aflögufærir. Við teljum að það sé líka algerlega úr lausu lofti gripið að taka vald af löggjafanum til að koma í veg fyrir það að þessi bankaskattshækkun yrði send beint í andlitið á viðskiptavinum bankanna aftur. Okkur er í lófa lagið að tryggja það að við fáum þennan bankaskatt og nýtum hann í þágu þjóðarinnar allrar og þeirra sem verst eru staddir hér heldur en að láta þessa banka halda áfram að níðast á samfélaginu, safna auð með augun rauð á meðan hina brauðið vantar. Það er kominn tími til alvöruaðgerða, virðulegi forseti. — Ég segi já.




Ræðumaður: Ásthildur Lóa Þórsdóttir

Virðulegi forseti. Ég mæli fyrir því að stimpilgjöld verði afnumin af húsnæði til eigin nota. Sjaldan hefur verið erfiðara en nú að komast inn á húsnæðismarkað og meðal þess sem gerir það erfiðara eru stimpilgjöld. Þau eru ekkert annað en skattur á þá lífsnauðsyn sem íbúðarhúsnæði er. Hér er því lagt til að stimpilgjöld af íbúðarhúsnæði sem aflað er til eigin nota verði afnumin. Það er til þess fallið að auka hreyfanleika á húsnæðismarkaði. Jafnframt myndi það lækka þröskuldinn fyrir ungt fólk sem er að reyna að komast inn á húsnæðismarkað og bæta samkeppnisstöðu þeirra sem eru að reyna að koma þaki yfir höfuðið gagnvart fjárfestum sem stunda fasteignakaup í öðrum tilgangi en til eigin nota, en þeir myndu ekki njóta niðurfellingar stimpilgjalda.


Ræðumaður: Ásthildur Lóa Þórsdóttir

Virðulegi forseti. Við í Flokki fólksins leggjum til að eignaskerðingarmörk vaxtabóta verði hækkuð um 12% á milli ára sem er í raun samhljóða tillögu Samfylkingarinnar. Við munum því styðja hana og óvíst að okkar komi þá til atkvæða.

Heyr, heyr.Ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því en ekki að ríkið komi með plástur í formi vaxtabóta og leggi út kostnað til að bæta heimilunum skaðann sem bankarnir hafa valdið. Bankarnir eiga að greiða fyrir skaðann sem þeir hafa valdið, ekki skattgreiðendur. Það er eitthvað mjög öfugsnúið við þetta allt. En það er þyngra en tárum taki að ríkisstjórn Katrínar Jakobsdóttur skuli ekki sýna meiri skilning á stöðunni sem blasir við 5.000 fjölskyldum sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka en munu ekki fá þær þegar vextir hafa hækkað svo mikið að skuldabyrði þeirra hefur aukist um tugi eða hundruð þúsunda í hverjum mánuði vegna þess að verðmat á íbúðum þeirra hefur hækkað á pappír þó að ráðstöfunartekjur þeirra séu þær sömu og áður. Að svipta þetta fólk vaxtabótum heitir einfaldlega að ráðast á garðinn þar sem hann er lægstur, um það hljótum við öll að vera sammála hvað sem okkur finnst um vaxtabætur að öðru leyti.


Ræðumaður: Ásthildur Lóa Þórsdóttir

Virðulegi forseti. Flokkur fólksins mótmælir hækkun útvarpsgjaldsins. Það á ekki að hækka nefskatta í blússandi verðbólgu. Ekki hægt að leggja meira á heimilin auk þess sem Flokkur fólksins mótmælir öllum þensluaukandi gjöldum þegar illa gengur að ná verðbólgu niður nema það sé til þess að styðja heimilin og þá verst settu með beinum hætti.


Ræðumaður: Ásthildur Lóa Þórsdóttir

Virðulegur forseti. Allt sem ég sagði áðan á við núna þannig að ég læt hér við sitja.


Ræðumaður: Ásthildur Lóa Þórsdóttir

Virðulegi forseti. Í frumvarpi til fjárlaga árið 2024 er gert ráð fyrir að fé verði tekið úr Framkvæmdasjóði aldraðra til að standa straum af rekstri hjúkrunarrýma. Í frumvarpinu sem hér um ræðir er það útfært með því að leggja til framlengingu á ákvæði til bráðabirgða sem hefur áður verið framlengt tíu sinnum. Í lögum um málefni aldraðra segir um Framkvæmdasjóð aldraðra:

„Sjóðnum er ætlað að stuðla að uppbyggingu og efla öldrunarþjónustu um allt land og skal fé úr honum varið til byggingar stofnana fyrir aldraða, þjónustumiðstöðva og dagdvala, að mæta kostnaði við nauðsynlegar breytingar á slíku húsnæði og til viðhalds húsnæðis dagdvalar-, dvalar- og hjúkrunarheimila, auk annarra verkefna sem stuðla að uppbyggingu öldrunarþjónustu.“

Það fer þvert gegn upphaflegum tilgangi framkvæmdasjóðsins að nýta fjármuni hans í rekstur hjúkrunarheimila en ekki í raunverulegar framkvæmdir, uppbyggingu hjúkrunarheimila, sem sannarlega er skortur á. Þess vegna leggjum við í Flokki fólksins til að umrædd heimild verði felld brott.


Ræðumaður: Ásthildur Lóa Þórsdóttir

Virðulegi forseti. Samkvæmt frumvarpinu stendur til að hækka krónutöluskatta um 3,5% milli ára. Hvernig samræmist þessi hækkun, sem mun hafa bein áhrif á vísitöluna, markmiðum ríkisstjórnarinnar um að lækka verðbólguna, eitthvað sem ráðherrar hennar hafa ítrekað sagt vera mikilvægasta verkefnið hennar? Þessar skattahækkanir leggjast á alla óháð efnahag og bitna því hlutfallslega meira á þeim efnaminni. Auk þess má leiða að því líkur að krónutöluhækkanir geti haft ólík áhrif á karla og konur enda eru konur að meðaltali með lægri tekjur en karlar. Vert er að hafa í huga að krónutöluskattar hafa alls ekki alltaf fylgt verðlagi. Flestir hagsmunaaðilar, svo sem Heildarsamtök launafólks og vinnuveitenda og Öryrkjabandalag Íslands eru sammála um að hækkun krónutöluskatta um 7,7% síðustu áramót hafi aðeins aukið verðbólguþrýsting. Í aðdraganda komandi kjarasamninga þegar mikilvægt er að ríkið setji gott fordæmi leggur Flokkur fólksins til að krónutöluskattar taki ekki breytingum um næstu áramót. Flokkur fólksins mun ekki greiða atkvæði með neinum þensluhvetjandi sköttum eða gjöldum sem geta aukið við verðbólguna.


Ræðumaður: Guðmundur Ingi Kristinsson

Virðulegur forseti. Minn besti stuðningsaðili hér í þingsal er kominn í lag. Það hefur verið frekar illa niðurdregið undanfarna daga og svo mikið að það hefur eiginlega verið fast þannig. Sumir hafa haldið því fram að það henti þeim vel að hafa það svona niðurlútt en ég og fleiri erum sko langt því frá sammála því. Það sýna miklar og ítrekaðar tilraunir án árangurs til að lyfta því upp undanfarið. Afleiðingarnar hafa verið þær að þetta hefur einnig gert mig mjög niðurlútan, í orðsins fyllstu merkingu. Það er þannig að ég hef átt í stökustu vandræðum með að lesa ræður mínar því að ég hef ekki notið stuðnings þess og því orðið að halda á þeim sjálfur. Frá árinu 2017 og til dagsins í dag hef ég notið óskoraðs stuðnings þess í 104 klukkustundir, sem eru rúmlega fjórir dagar, við flutning á 2.022 ræðum — nei, afsakið, 2.023 ræðum núna, alveg satt, sem sýnir mikilvægi þess að púltið sé ekki svo niðurdregið að það sé ekki hægt að breyta því. Því fagna ég því innilega að þessi langbesti stuðningsaðili minn hér í þingsal sé kominn í lag og kominn í fulla reisn, mér til stuðnings sem aldrei fyrr. Þá einnig til stuðnings við hækju mína, sem það hefur einnig stutt dyggilega með fáeinum undantekningum sem skrifast frekar á klaufaskap minn.

Ég er sannfærður um að það voru mjög þung og slæm fjárlög sem urðu þess valdandi að það var svo óskaplega niðurdregið að það hreinlega festist þannig í nokkra daga. Ekki var það ræða mín um fjárlög þann 6. desember síðastliðinn sem orsakaði bilun í ræðupúltinu því þá var það þegar nýbilað og ég fór í ræðu mína þá með þeim afleiðingum að ég var meira og minna niðurlútur við flutning hennar.

Ég tel að orsökin fyrir því að púltið festist svona illa niðurdregið sé íþyngjandi og slæm fjárlög ríkisstjórnarinnar, þá sérstaklega að hún vilji ekki samþykkja að 2.000 verst settu eldri borgararnir fái 66.000 kr. jólabónus eins og öryrkjar fá. Ég fæ nú stuðning frá ræðupúlti þingsins, sem betur fer, og ég vildi óska þess að verst setti hópur almannatrygginga fengi einnig 66.000 kr. stuðning núna í fjárlögum 2024 frá ríkisstjórninni eins og öryrkjar.


Ræðumaður: Jakob Frímann Magnússon

Virðulegur forseti. Skömmu eftir að landnám hófst á Íslandi tók að koma í ljós það sem speglaði raunverulegt hugarþel frumbyggjanna hér; samkenndin og það að láta sér annt um náungann og ekki síst þá sem bjuggu við skertan hag eða heilsu. Þótt tog um peninga og eignir hafi leitt til átaka sem leiddu til þess að við glötuðum sjálfstæði okkar um næstu sjö alda skeið mætti halda því fram með gildum rökum að grunntónn samhygðar í íslensku samfélagi standi óhaggaður og það velferðarkerfi sem við höfum byggt upp er litið bæði aðdáunar- og öfundaraugum um víða veröld. Það skýrir að nokkru þann vaxandi áhuga erlendra þegna á að öðlast hér búsetu- og ríkisborgararétt eins og við blasir og ásókn erlendra gesta og starfsfólks á allra síðustu árum og misserum hefur orðið slík að fáa hefði fyrir því órað og hefur þessi mikla og skyndilega fólks- og ferðamannafjölgun reynst mikil og erfið áskorun. Hagkerfi okkar hefur þanist út og valdið slíkri verðbólgu að nú eru á því mikil efnahagsleg vandkvæði að framkvæma það sem enga bið þolir og varðar sjálft öryggi okkar, til að mynda á vegum úti, húsnæðisskort og álag á heilsugæsluna, hjúkrunarrýmin, skólana, öldrunarheimilin og umönnun yngsta fólksins okkar hér ekki síst.

Stærsta áskorun okkar í dag er að ná niður verðbólgunni og vöxtunum ofurháu sem valda öllum almenningi miklum búsifjum og mestum þeim sem efnaminnstir eru, öldruðum, öryrkjum og fátækum. Þennan hnút verður að leysa hið allra fyrsta, að ekki sé minnst á þann flækjufót skerðinga, eftirleguvanda sem blasað hefur við viðkvæmustu hópunum okkar um árabil. Áratugafyrirheit um úrbætur tryggingakerfisins okkar eru sagðar á lokastigi en furðulegt nokk án samráðs við og án vitneskju þeirra sem málið varðar mest. Mættum við vinsamlegast biðja um opið samráð og gagnsæi á lokametrum þessa mikilvæga máls, herra forseti, sem tryggja myndi okkar bláfátækustu tíund Íslendinga mannsæmandi kjör og þó fyrr hefði verið.

Sýnum í verki, kæru vinir,  í komandi atkvæðagreiðslum á síðustu dögum haustþings að við látum okkur kjör alls þessa hóps varða, til að mynda þegar kemur að jólauppbótinni sem sjaldan hefur skipt jafn miklu máli fyrir fólkið okkar nú á þessu yfirstandandi óhugnanlegu dýrtíðartímum.  Höfnum illskunni, hvort sem um er að ræða fórnarlömb heimsins grimmu styrjalda eða fórnarlömb óréttlætis  innan okkar eigin samfélags. Megi okkur öllum síðan líða vel og farnast vel hér á Íslandi farsældar fróni.

Forseti minnir aftur á takmarkaðan ræðutíma undir þessum dagskrárlið, störf þingsins.


Ræðumaður: Inga Sæland

Forseti. Hvernig er þessi ríkisstjórn að takast á við efnahagsvandann í dag? Hvað hefur þessi ríkisstjórn verið að gera til að draga úr verðbólgu? Hvað hefur hún gert til að koma í veg fyrir það að fjölskyldur fari að missa heimili sín? Ég kem ekki auga á nokkurn skapaðan hræranlegan hlut. Hefur þessi ríkisstjórn litið til landanna í kringum okkur og reynt að bera sig saman við þær aðgerðir sem þar hafa verið hafðar í frammi, þar sem í raun og veru hefur gengið mörgum sinnum betur að ná niður verðbólgu heldur en hér og þar sem vaxtastigið er svona 50% lægra, í það minnsta, heldur en hér og jafnvel mun minna en það? Hér eru t.d. vextir á óverðtryggðu láni í Arion banka 11,38% á meðan Færeyingar, vinir okkar, greiða ríflega 4% í vexti.

Það er í rauninni sárara en tárum taki að þurfa að horfa upp á það hvernig hlutirnir eru í rauninni að þróast hér. Hvað gerðu Spánverjar til að reyna að draga úr verðbólgunni? Réðust þeir á samfélagið í heild sinni með alls konar álögum og aukasköttum? Nei, þeir gerðu það ekki. Þeir gerðu allt sem í þeirra valdi stóð ásamt Seðlabanka Spánar til að koma í veg fyrir aukna þenslu út í efnahagskerfið hjá þeim til þess einmitt að draga úr verðbólgu og gera allt sem í þeirra valdi stæði til að sporna gegn því að hún myndi halda áfram að vaxa. Hvað gerðum við? Hvað gerði íslenska ríkisstjórnin hér? Jú, hún heldur sig við að koma með auknar álögur eins og t.d. um áramótin þar sem hún kemur með sínar frábæru álögur á allt hvað eina, hvort sem það er það sem við erum að borða eða álögur á bara allt sem nöfnum tjáir að nefna. Þeir hafa verið duglegir að halda við og auka við þensluna sem mest þeir mega, í stað þess að líta til þess sem vel hefur verið gert í löndunum í kringum okkur sem hefur virkilega unnið á efnahagsvandanum og verðbólgunni, sem enginn slapp við reyndar. Spánverjar greiddu t.d. niður orkuverðið. Þeir greiddu með allri orku. Þeir stöðvuðu allar hækkanir á matvöru og nauðsynjavöru. Það var í engu sem þeir sendu boltann á almenning, ekki í neinu. Hér hins vegar þá er það eina sem þessi ríkisstjórn getur gert að taka almenning upp á hnakkadrambinu og reka honum á kjaftinn. Það er nákvæmlega það sem almenningur hefur þurft að þola hér skipti eftir skipti þegar við sitjum uppi með vanhæfa, algerlega vanhæfa ríkisstjórn. Núna um áramótin mun t.d. koma þessi árlega gjaldskrárhækkun, þar á meðal á áfengi. Þá mun gjaldskrárhækkun á áfengi koma áfengisgjaldinu í 26,3 milljarða kr., mun sem sagt hækka úr 25,2 milljörðum, um 1,2 milljarða kr.

Við í Flokki fólksins höfum ítrekað kallað eftir stuðningi við þá sem eru fárveikir af fíknisjúkdómi. Hvernig skyldi það nú hafa gengið? Framhaldssagan kemur bráðum vegna þess að nú ætla ég að lesa hérna upp úr breytingartillögu Flokks fólksins við frumvarp til fjáraukalaga fyrir árið 2023. Við förum inn í málefnasvið 25 sem er hjúkrunar- og endurhæfingarþjónusta. Þar erum við að kalla eftir að framlag úr ríkissjóði hækki um 400 millj. kr. Það er einmitt til SÁÁ. Hvers vegna skyldum við vilja hækka framlög til SÁÁ og Sjúkrahússins Vogs um 400 millj. kr.? Jú, það er vegna þess að á hverju einasta ári núna eru að deyja hátt í 100 einstaklingar úr fíknisjúkdómi og jú, það er vegna þess að það bíða hér á áttunda hundrað einstaklingar eftir sjúkrahúsvist á sjúkrahúsinu Vogi og jú, það er vegna þess að það vantar fjármagn til þess að geta rekið sjúkrahúsið Vog á því afli sem það raunverulega getur verið rekið. Það vantar fjármagn til að greiða laun. Það vantar fjármagn til að nýta að fullu þann húsakost og þau úrræði sem að hægt er að veita þessu veika fólki. En, nei, þið skuluð bara bíða lengur, og það sem meira er að tugir einstaklinga, fársjúkra einstaklinga, eru að deyja á þessum biðlista, deyja á biðlista eftir sjúkrahúshjálp, eftir læknishjálp. Hvernig í ósköpunum á maður ekki annað en skammast sín fyrir það að ætla í rauninni að láta sér detta í hug að kalla þetta réttarríki? Og hvernig í ósköpunum getur maður í rauninni annað en skammast sín fyrir það, þegar maður hugsar til þess að hér er verið að taka 26,3 milljarða í áfengisgjald, að vel innan við 2 milljarðar eru settir í hjálpina, í sjúkdóminn, til allra þeirra aðila sem eru að reyna að lækna og hjálpa? SÁÁ báðu um 520 millj. kr., það yrði að koma því inn í fjárlög. Hér erum við að tala um fjáraukalög. SÁÁ voru búin að fá loforð fyrir 120 millj. kr. Ég bíð náttúrlega spennt eftir því að þau fái það greitt út. Það vantar sem sagt 400 milljónir upp á það sem nauðsynlega þarf bara til að halda rekstrinum í jafnvægi. Nánast allt sjálfsaflafé samtakanna fer í að reyna að hjálpa fárveiku fólki sem er að biðja um hjálp. Þvílíkur sómi að slíkum stjórnvöldum sem geta í rauninni látið eins og ekkert sé þegar hátt í 100 einstaklingar deyja hér úr sjúkdómi án þess að fá hjálp. Ef þetta er ekki bananalýðveldi í orðsins fyllstu merkingu þá veit ég ekki hvað það er.

Í annan stað erum við að tala um að við bætist nýtt málefnasvið og nýir málefnaflokkar og það eru málefnaflokkar 28 og 30, sem er þjónusta við aldraða og aðrar greiðslur. Þar erum við að tala um að framlag úr ríkissjóði muni aukast um 142 millj. kr. Hvar erum við að tala um þar? Hvað skyldi nú Flokkur fólksins vera að betla þar? Jú, við erum að leggja til að hækka framlög á málefnasviði 28 svo greiða megi 66.381 kr. í eingreiðslu í desember, það sem við höfum kallað jólabónus, til ellilífeyrisþega sem fá greiddan óskertan lífeyri almannatrygginga, þ.e. hafa lægri tekjur en sem nemur frítekjumörkum, 1. og 2. málsl. 3. mgr. 22. gr. laga um almannatryggingar, á ársgrundvelli. Samkvæmt upplýsingum um Tryggingastofnun felur tillagan í sér að 2.135 einstaklingar myndu fá þessa hjálp. Í þeim hópi, hugsið ykkur, af 2.135 einstaklingum, eldra fólki sem við erum að reyna að hjálpa fyrir jólin og þessi ríkisstjórn og þetta háa Alþingi getur hæglega gert og þeim er í lófa lagið að gera — því að ekki skortir vilja til að hjálpa öllum öðrum. Ég segi ekki meira en það. Við erum að sjá 100 milljónir hér, 200 milljónir þar, milljarð hér og annan milljarð þar jafnvel. Í snobbpartí í Hörpu í vor voru teknir 1,5 milljarðar kr. úr varasjóðnum, hvorki meira né minna, fyrir partí sem stóð ekki í tvo sólarhringa, þar sem voru keyptar 70 lúxusbifreiðar, Audi Q8, þar sem voru flutt inn jakkaföt og hjálmar og vopn fyrir á annað hundrað milljónir króna sem reyndar aldrei hafa farið úr landinu, þar sem lágu hér skyttur úti um öll þök eins og við værum hreinlega að búast við loftárás. Það lágu aðkeyptir öryggisverðir með hríðskotariffla hér um allan bæ. Það er hægt að kasta peningum í þetta. Mér þætti gaman að vita hverju það skilaði. Í það minnsta ekki mat á diskinn fyrir einn einasta einstakling sem stendur hér höllum fæti, ekki einn einasta.

Af þessum 2.135 einstaklingum, eldra fólki sem gersamlega er múrað í rammgerða fátæktargildru og er í rauninni sá þjóðfélagshópur sem stendur langhöllustum fæti fjárhagslega, eru 1.007 sem koma úr hópi öryrkja. Við það að verða ellilífeyrisþegi þá lækkar einstaklingurinn í mörgum tilvikum í launum um allt að 28.000 kr. á mánuði, sem er hin svokallaða aldurstengda örorkuuppbót sem á ekki lengur við, nóttina sem þú verður 67 ára og heilbrigður sem sagt. Nóttina sem ég verð 67 ára og fleygi gleraugunum og tek bílprófið, það verður virkilega ánægjulegt eða þannig. En í það minnsta þá hættu þau að vera öryrkjar á þessari nóttu og aldurstengda örorkuuppbótin var náttúrlega fyrir bí og tekin af þeim og þau lækka enn þá meira í launum. Ríkisstjórnin veit ekki hvort hún er að koma eða fara í málefnum ellilífeyrisþega og öryrkja og veit ekkert um almannatryggingakerfið yfir höfuð, heldur hefur stagbætt það eins og Frankenstein-skrímsli ár eftir ár án þess að hér komi nokkur hæfur einstaklingur til að koma með almennilegar úrbætur á kerfinu. En til að gleðja alla og sérstaklega ríkisstjórnina þá er það hvorki meira né minna heldur en það að þessir 1.007 einstaklingar myndu fá að halda áfram sinni aldurstengdu örorkuuppbót vegna þess að Flokkur fólksins hefur einmitt komið með frumvarp sem tekur á því að það eigi alls ekki að breytast neitt hjá einstaklingnum við það að ganga yfir það strik frá því að vera örorkulífeyrisþegi yfir í það að vera ellilífeyrisþegi. Þannig yrðu þau aldrei skert um þessa aldurstengdu örorkuuppbót eins og nú er gert. Svo er það þannig að afgangurinn af þeim einstaklingum sem ekki voru örorkulífeyrisþegar og gengu yfir í kerfi ellilífeyris, afgangurinn upp í 2.135, eru einmitt einstaklingar sem í flestum tilfellum og öllum tilvikum eiga engin lífeyrisréttindi. Mjög mikið af þessu er fólk og eldri konur og einstaklingar sem hafa verið einir, eiga engin lífeyrisréttindi og konurnar sem stóðu heima, hugsuðu um börn og buru og elduðu ofan í okkur matinn og gáfu okkur tvær heitar máltíðir á dag ef þess var kostur þar sem þá var bóndinn úti að vinna. Þannig var það í þá tíð.

Síðan er það þriðja tillagan okkar hér og það er styrkur til hjálparstofnana sem eru að úthluta matargjöfum fyrir jól. Þá kemur nú aldeilis í ljós gæska ríkisstjórnarinnar, heldur betur. Ráðherra málaflokksins ætlar hvorki meira né minna en að snara af sinni mikilli góðmennsku heilum 8 millj. kr., takið eftir, 8 millj. kr. til níu hjálparstofnana sem eru að fara að gefa þúsundum fjölskyldna mat fyrir jólin. Það fer ekki á milli mála að fátækt hefur vaxið gífurlega í þessu árferði og var það nógu slæmt fyrir. Á hverjum bitnar þetta helst? Á hverjum skyldi þetta ástand bitna helst? Hver eru helstu fórnarlömbin í þessu aðgerðaleysi stjórnvalda? Það eru börnin. Það eru börnin sem báðu ekki um það að vera fátæk á Íslandi í dag. Það eru börnin sem eiga ekkert val. Það eru börnin sem geta hvorki fengið að sinna íþróttum eða tómstundum af öðru tagi né farið í tónlistarnám eða nokkurn skapaðan hlut. Það kemur enginn heim til fátæku foreldranna og barnanna og kennir þeim á fiðlu eða píanó. Þar eru engir ballerínuskór eða nokkur skapaður hræranlegur hlutur þannig. Þar eru engin ný föt keypt. Það er allt saman fengið hjá Hjálpræðishernum eða Rauða krossinum eða þeim stofnunum sem eru í rauninni bjargvættur fyrir þetta fólk. Þetta eru börnin sem eru út undan. Þetta eru óhreinu börnin hennar Evu, þau sem er gert grín að í skólanum af því að þau eru öðruvísi, af því að það er ekki hægt að leyfa þeim að fylgja öllum hinum. 8 millj. kr. til hjálparstofnana — þetta er skammarlegt. Þetta er svívirða og Flokkur fólksins er að biðja um lágmark sem er 150 millj. kr.

Það var athyglisvert, það er nú ekki inni í þessari tillögu vegna þess að það var verið að reyna að taka á því í fjárlögunum sjálfum, og þetta á náttúrlega allt saman — það á að gera ráð fyrir því þar. Það er ekkert af þessu ófyrirséð. Það er ekkert af þessu ótímabundið nema ótímabundið í boði ríkisstjórnarinnar af því hún er ekki að taka á því. Það er algerlega fyrirséð og búið að berjast fyrir því núna ár eftir ár að taka niður biðlistann á Vog. Það er algjörlega fyrirséð að það er vaxandi fátækt í landinu og hér standa fjölskyldur í röðum við hjálparstofnanir til að biðja um hjálp og mat fyrir jólin. Það er fyrirséð. Ég velti fyrir mér hvers lags eiginlega stjórnvöld það eru sem hafa í rauninni geð í sér til að fara á rauða takkann þegar verið er að biðja um hjálp fyrir bágstadda í landinu sem þau eru að stýra, sem þau voru kjörin til að stjórna. Það eru í rauninni grundvallarmannréttindi. Hér er nú mikið talað og básúnað um mannréttindi, persónufrelsi og persónuvernd. Það eru grundvallarmannréttindi í svo ríku landi sem við viljum teljast vera að hafa fæði, klæði og húsnæði fyrir alla, svo ég tali nú ekki um aðgang að heilbrigðisþjónustu. Ég hef ekki enn þá fengið nóg af því að minna hér á 1. mgr. 76. gr. stjórnarskrárinnar, nr. 33/1944. Hvað skyldi nú standa þar? Þar segir í 1. mgr. 76. gr.: Öllum sem þess þurfa skal í lögum tryggður réttur til aðstoðar vegna örorku, örbirgðar, sjúkleika, elli og nefnið það, öllu. Okkur er tryggður réttur í stjórnarskrá lýðveldisins Íslands til aðstoðar og það er í hendi löggjafans að sjá til þess að stjórnarskráin sé virt. En hér get ég fullyrt, frú forseti, að á hverjum einasta degi, í boði stjórnvalda, er þessi sama stjórnarskrá fótumtroðin.

Ég hvet alla til þess að fylgjast með því þegar við greiðum atkvæði um breytingartillögur Flokks fólksins, hóflegar breytingartillögur Flokks fólksins, og hina raunverulegu forgangsröðun fjármuna ríkisstjórnarinnar fyrir fólkið í landinu og hvað hún telur vera í forgangi, hvort það er almenningur. Hver hefur ekki heyrt þetta: Já, við erum hér og hugsum eingöngu um almannahagsmuni. Þetta er einhver sá falskasti söngur sem ég hef nokkurn tíma heyrt. Við erum hér með ríkisstjórn auðvaldsins og ekkert annað, og það í forystu Vinstrihreyfingarinnar – græns framboðs, þannig að við skulum sjá hvernig það verður þegar við erum að greiða atkvæði um þetta, hvort ríkisstjórnin og ráðherrar hennar, þegar við látum kalla upp nöfnin þeirra, verði jafn glöð að segja: Ég segi nei, eins og þau gerðu fyrir ári síðan þegar við komum með sambærilegar breytingartillögur í Flokki fólksins.

Ég get ekki annað sagt en að manni finnst maður vera standandi hérna undir vindmylluspöðunum, að berjast eins og rjúpan við staurinn, við vindmyllur, við blinda og heyrnarlausa ríkisstjórn eða ríkisstjórn sem sýnir það í verki, við skulum átta okkur á því, hvað hún vill raunverulega gera fyrir land og þjóð. Núna eru á fjórða hundrað Íslendingar og aðrir að frjósa úti hérna án þess að hafa húsnæði, húsnæðislausir einstaklingar. Ég fékk bréf í morgun þar sem ég var spurð að því: Inga, veistu það að mér er rosalega kalt? Inga, veistu hvað eru margir hér úti sem eru að frjósa úr kulda núna og við höfum í engin hús að venda? Ég sagði: Já, ég veit það. Þeim er hent út á götu á morgnana, þeim fáu sem komast inn í skjól á nóttunni, og þar þurfa þeir að bíða í 6–8 tíma eftir að fá skjól á ný. Þetta er Ísland í dag. Og hvað er þessi ríkisstjórn að gera í því?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Ég tel að það að fara 6,3% frá samþykktum fjárheimildum, eða 83,5 milljarða, sé merki þess að áætlanagerð fjárlaga sé ekki nægilega góð. Vissulega erum við með ástandið á Reykjanesi, við erum með verðbólgu og stuðning til bænda en ég tel að þetta sé of há tala. Við ættum í eðlilegu árferði að vera kannski í kringum 2% eða 3%. Þetta fer náttúrlega allt eftir því hvort það sé eldgos eða eitthvað slíkt en mér finnst þetta of mikið, enda segir líka í áliti meiri hlutans að það þyrfti að bæta áætlanagerð fjárlaga og líka varðandi húsbyggingar.

Mig langar að spyrja hv. þingmann og hann fjallaði aðeins um þetta í ræðu sinni varðandi tekjur og gjöld: Hvort telur hv. þingmaður að ríkissjóður eða fjárlagagerð næsta árs, og jafnvel í ár líka, eigi við útgjaldavandamál að stríða eða tekjuvandamál? Og ef það er útgjaldavandamál, hvar á þá að skera niður? Og ef þetta er tekjuvandamál, hvar ætti þá að afla aukinna tekna í ríkissjóð til að reka ríkissjóð ekki með halla og greiða niður skuldir? Ef þetta er tekjuvandamál, hvar er hægt að bæta það ? Og ef það er útgjaldavandamál, hvar á að skera niður?


Ræðumaður: Eyjólfur Ármannsson

Virðulegi forseti. Ég vil þakka hv. þingmanni fyrir ræðu sína. Hann fór í upphafi ræðu sinnar inn á verðbólgu í upphafi árs og í lok árs og gaf til kynna að núverandi fjárlög, sem við erum að vinna eftir núna, hafi raunverulega bætt í verðbólguna. Við sjáum að það er 83,5 milljarða aukning í því frumvarpi sem hér er til umræðu eða 6,3% af heildarútgjöldum fjárlaga í ár. Ég get sjálfur ekki séð það öðruvísi en svo að verið sé að bæta í verðbólguna  með því að, ég segi ekki að hella olíu á bálið, en fjárlög núverandi árs taka ekki á verðbólgunni og við höfum gagnrýnt það harðlega. Það væri gott að heyra álit hv. þingmanns á því. En að sjálfsögðu er í fjáraukalögum hluti  til bænda, sem er mikilvægt, og líka til Grindavíkur, en mér finnst að það hefði mátt taka aðra liði inn í fjárlög næsta árs.

Það var áhugavert þegar hv. þingmaður fór inn á 2. mgr. 26. gr. laga um opinber fjármál. Mig langar að spyrja hv. þingmann hvort hann telji að með þessu frumvarpi til fjáraukalaga sé verið að vinna algjörlega eftir 26. gr., eins og hún er orðuð, að það eigi t.d. fyrst að athuga hvort ekki hafi verið unnt að bregðast við útgjöldum með þeim úrræðum sem tilgreind eru í lögunum, og líka 2. mgr., sem hann talaði sérstaklega um, varðandi mat á áhrifum á heildarafkomu ríkissjóðs, skuldbindingar hans og aðrar forsendur fjármálaáætlunar. Persónulega finnst mér það ekki gert nægjanlega. Það væri gott að fá aðeins að heyra álit hv. þingmanns á þessu, út frá aganum í fjárlagagerðinni, og líka hvort það sé ekki mikilvægt að bæta fjárlagagerðina, eins og kemur fram hjá meiri hlutanum.

Mig langar að lokum að benda á — ég prentaði út búvörusamninginn fyrir sauðfjárbændur, samning um starfsskilyrði sauðfjárræktar frá 2016  en þar er ákvæði um verðlagninguna og þar eru verðlagsuppfærslur.  Þar er miðað við verðlagsuppfærslur fjárlaga eða meðalvísitölu neysluverðs.


Ræðumaður: Eyjólfur Ármannsson

Virðulegur forseti. Ég þakka hv. formanni fjárlaganefndar fyrir að gefa mér tækifæri til að segja hvernig ég myndi vilja greiða niður þessar skuldir. Ég myndi byrja á því að hækka bankaskattinn, en við erum með tillögu við 2. umræðu fjárlaga, ég myndi hækka veiðileyfagjaldið og ég myndi líka fara að huga að því að taka ferðaþjónustuna úr 11% virðisaukaskattinum og setja hana jafnvel upp í 24%. Tæknifyrirtæki eru ekki í 11% virðisaukaskatti en ferðaþjónustan er þar. Og ég tel það vera of lágt að gistináttagjaldið sé 300 kr. á nóttina á fimm stjörnu hóteli og líka á tjaldstæði. Þannig að ég myndi byrja á því að afla tekna með þessum hætti. Svo er líka það, sem er stórt mál hjá okkur, að við myndum vilja fara að skattleggja inngreiðslu í lífeyrissjóðina. Ég held að lífeyrissjóðirnir séu allt of stórir í íslensku samfélagi. Ávöxtunarkrafa þeirra keyrir upp vaxtastigið og það hækkar þá vaxtastig í landinu. Þetta er sú stóra fjármögnun sem við viljum til að draga úr tekjuskerðingunum.

Í Covid var skuldastaða ríkissjóðs ásættanleg og þannig gátum tekist á við Covid. Ég man að í hruninu vorum við með mjög góða skuldastöðu og þá gátum við tekist betur á við hrunið. Það er algjört grundvallaratriði að vera ekki of skuldsett. Við sjáum ríki sem eru á fallandi fæti. Það eru ríki í Evrópu sem eru mjög skuldsett. Við sjáum t.d. núna ríki á suðurhveli jarðar, Argentínu, sem er alveg gríðarlega skuldsett ríki, þar sem er kominn hálfgerður byltingarmaður til valda, en það er stóra málið í ríkisfjármálunum. Við eigum ekki að eyða um efni fram. Ég tel að þetta sé leiðin til að afla frekari tekna án þess að það skaði hina nýju atvinnugrein eða atvinnuvegi landsins á nokkurn hátt.

Ég vil nota tækifærið að lokum og þakka hv. formanni fyrir gott og skemmtilegt samstarf á haustinu sem nú er að líða.


Ræðumaður: Eyjólfur Ármannsson

Virðulegi forseti. Ég þakka hv. formanni fjárlaganefndar fyrir andsvarið. Það sem ég hef verið að benda á varðandi agann er að það segir í 26. gr. laga um opinber fjármál, ákvæðið heitir Frumvarp til fjáraukalaga, að leita skuli fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með úrræðum sem tilgreind eru í lögum þessum.

Ég tel að við séum með lið í þessu frumvarpi sem hefði verið hægt að bregðast við með öðrum hætti. Þar vísa ég til 3,8 milljarða í almenna varasjóðnum. Það getur vel verið að við þurfum á 3,8 milljörðum að halda þennan hálfa mánuð sem er eftir af árinu, það má vel vera, en við hefðum alveg getað brugðist við því í fjáraukalögum og innan útgjaldasvigrúms, tel ég, eða þá bara að segja: Þetta verður greitt eftir áramót.  Ég hef verið að benda á það.

Varðandi áætlanagerðina var upphaflega frumvarpið um fjárlög lagt fram í september, svo að ég taki bara fjárlögin sem nú eru til umræðu, en þá var gert ráð fyrir 4,9% verðbólgu. Nú veit ég til þess að í endurmati Hagstofu er gert ráð fyrir 5,6% verðbólgu en liðirnir hækka ekki allir. Við sjáum t.d. að örorku- og ellilífeyrisþegar fá bara hækkun upp á 4,9%. Ég get alveg veðjað á að þar mun þurfa að fara fram hækkun út af verðbólgu vegna þess að áætlun miðast ekki við rétta verðbólgustigið. Ég er eiginlega sannfærður um að verðbólgan á næsta ári verður meiri en 4,6%. Að vera í ár með auknar fjárheimildir ríkissjóðs um 83,5 milljarða króna, eða 6,3% af þegar samþykktum fjárheimildum, segir mér bara að við erum 6,3% ekki að hitta í mark hvað varðar áætlanagerðina. Og það segir í  meirihlutaáliti fjárlaganefndar að við þurfum að bæta áætlanagerð fjárlaga.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir seinna andsvar. Það er rétt, þetta var mjög góð ferð til Efnahags- og framfarastofnunarinnar í París, OECD. Við þurfum auðvitað að taka upp bestu framkvæmd hvað varðar fjárlög og þá er það líka þetta atriði að setja þak og segja svo hvernig við ætlum að skipta kökunni, hvernig við ætlum að skipta henni þegar við erum búin að ákveða þakið. Ég er á því að það sé tvennt sem sé forgangsatriði þegar kemur að ríkisfjármálunum, það er að taka niður halla ríkissjóðs og minnka skuldir ríkissjóðs.

Eins og kom fram í ræðu minni eru vaxtagjöld á þessu ári 106 milljarðar kr. og á næsta ári er útlit fyrir að þau aukist og verði 117 milljarðar kr. Þetta er tíundi hluti allra tekna ríkissjóðs sem fer í vaxtagreiðslur, 1 kr. af hverjum 10 fer í vaxtagreiðslur. Þetta er allt of, allt of mikið. Þetta er algjört forgangsatriði. Við, svona lítið samfélag og lítið ríki, verðum að hafa sem minnstar mögulegar skuldir. Ég get tekið dæmi um Eistland, þeir reyna að vera algerlega skuldlausir. Það er bara mjög mikilvægt. Við erum ríkt samfélag og við verðum að lækka skuldir langt niður fyrir skuldaregluna, ég vil helst fá þær niður fyrir 20%, skuldareglan er núna 30%. Við verðum að fá þær niður því að þá getum við loksins farið að byggja upp velferðarkerfin okkar og farið að hafa tilfærslukerfin okkar með réttum hætti og sjá til þess að þeir verst settu í samfélaginu fái réttlátan hlut af kökunni. Þannig getum við skapað sátt í samfélaginu, þetta er svona forvinnan að því. Við eigum léttilega að geta gert það og það verður einungis gert með aga í ríkisfjármálunum, eins og hv. þingmaður sagði. Förum að settum reglum og verum hörð við okkur og sjáum til þess líka að greiða niður þessar skuldir. Við verðum að gera það vegna þess að á næsta ári getur þetta algerlega farið úr böndunum. Ef við fáum annað Covid, það verður aflabrestur, ferðamenn hætta að koma þá erum við kannski of skuldsett til að geta tekið á því með sómasamlegum hætti.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið. Ég er á því að dæmi um að það sé ekki nægjanlegur agi í ríkisfjármálum sé að við erum ekki að fylgja nægjanlega vel lögum um opinber fjármál. Við erum að setja inn í frumvarp til fjáraukalaga beiðni um fjárheimild þar sem hefði verið hægt að nota almenna varasjóðinn. Við erum með almennan varasjóð upp á 3,8 milljarða og við áttum að sjálfsögðu að nota hann til að greiða fyrir innviðina á Reykjanesi og það hefði ekki þurft að fara í fjáraukann. Það segir skýrum stöfum í lögum um opinber fjármál um frumvarp til fjáraukalaga að það eigi að vera búið að tæma önnur úrræði áður en farið er í fjáraukalög. Það var klárlega ekkert gert og það kemur fram í frumvarpinu og það er enginn rökstuðningur fyrir því heldur að þetta séu ófyrirséð, tímabundin og óhjákvæmileg útgjöld. Það vantar þann rökstuðning. Þetta virðast nánast vera venjuleg rekstrargjöld. Ég get tekið dæmi hérna um Jöfnunarsjóð sveitarfélaga, 2 milljarða kr. hækkun lögbundinna framlaga. Það er t.d. lokauppgjör byggingar húss íslenskunnar, Eddu, tæplega milljarður. Þetta er raunverulega viðurkennt í áliti meiri hlutans þar sem segir, með leyfi forseta, „að bæta megi verulega alla áætlanagerð fjárlaga auk þess sem heilbrigðisráðuneytinu beri að sjá til þess að betra samræmi sé á milli bókhalds og fjárheimilda hjá heilbrigðisstofnunum“. Þar segir einnig um umframgjöld vegna lokauppgjörs byggingar Eddu, með leyfi forseta: „Meiri hlutinn telur brýnt að fjármála- og efnahagsráðuneytið yfirfari skilamat framkvæmdarinnar í því skyni að bæta áætlanagerð fasteignaverkefna í framtíðinni.“ Það er þessi agi sem þarf að bæta, þessi efnislegi agi í áætlanagerðinni en við erum líka ekki að fara nægilega vel eftir lögum, þeim reglum sem við höfum sett okkur hér á Alþingi sem koma fram í lögum um opinber fjármál sem varða frumvarp til fjáraukalaga. Það á að nota útgjaldasvigrúmið og almenna varasjóðinn og síðan fara í frumvarp til fjáraukalaga.


Ræðumaður: Eyjólfur Ármannsson

Virðulegi forseti. Í frumvarpi þessu til fjáraukalaga fyrir árið 2023, sem nú er brátt á enda, er fjallað um þær breytingar sem gera þarf á útgjaldaheimildum ríkissjóðs frá þegar samþykktum fjárlögum. Í 1. mgr. 26. gr. laga um opinber fjármál, nr. 123/2015, segir um frumvarp til fjáraukalaga að ráðherra sé heimilt, ef þess gerist þörf, að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með úrræðum sem tilgreind eru í lögum um opinber fjármál. Þetta síðasta atriði er mjög mikilvægt, enda hafi ekki verið unnt að bregðast við þeim auknu fjárútgjöldum með þeim úrræðum sem tilgreind eru í lögunum.

Til að tryggja aga í ríkisfjármálum þarf að rökstyðja í frumvarpi til fjáraukalaga að ekki hafi verið unnt að bregðast við með öðrum hætti en með nýtingu heimildar ráðherra til að leggja fram það frumvarp. Nokkrar leiðir eru færar til að mæta óvæntum útgjöldum á annan hátt. Hér kemur fyrst til skoðunar útgjaldasvigrúm hvers fjárlagaliðar í fjárlögum þess árs sem fjáraukalög ná til og eftir það nýting fjármuna úr almenna varasjóðnum á fjárlagaárinu. Við erum því annars vegar með útgjaldasvigrúm og hins vegar almennan varasjóð til að bregðast við tímabundnum, ófyrirséðum og óhjákvæmilegum útgjöldum innan fjárlagaársins.

Í 24. gr. laga um opinber fjármál er fjallað um almenna varasjóðinn, A1-hluta, en bæði það ákvæði og ákvæðið um frumvarp til fjáraukalaga kveða á um að varasjóði annars vegar og fjáraukalögum hins vegar sé ætlað að bregðast við ríkisútgjöldum sem eru tímabundin, ófyrirsjáanleg og óhjákvæmileg og sem ekki er hægt að bregðast við með öðrum hætti.

Ég tel mjög mikilvægt áður en frumvarp til fjáraukalaga er lagt fram að það séu færð rök fyrir því af hverju ákveðnir gjaldaliðir eru í fjáraukalögum og þá með hliðsjón af því sem ég hef hér sagt, að ekki hafi verið unnt að bregðast við með öðrum hætti, þ.e. ekki með útgjaldasvigrúmi og almenna varasjóðnum.

Þau málefnasvið sem óskað er eftir auknum fjárheimildum til í frumvarpinu eru heilbrigðismál, mennta- og menningarmál, umhverfis-, orku- og loftslagsmál, samgöngu- og fjarskiptamál, almanna- og réttaröryggismál og önnur málefnasvið, sem tilheyra málefnasviðum 1–4, 6, 8, 10, 12–14, 16 og 34–35.

Í umfjöllun um þessi málefnasvið er ekki fjallað um hvort útgjaldasvigrúm hafi verið tæmt eða hvort leitað hafi verið í almenna varasjóðinn, eða það sem mest er um vert, hvort hinar auknu fjárheimildir séu til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, líkt og ákvæði 26. gr. laga um opinber fjármál gerir skýra kröfu um. Það er miður. Frumvarpið ber merki um skort á aga í stjórnun opinberra fjármála.

Mikilvægt er, svo við getum haft þennan aga, að við förum eftir skýrum lagaákvæðum um lög um opinber fjármál. Það er sá lagarammi sem okkur ber að vinna eftir í fjárlaganefnd og líka fjármálaráðherra og í þeim málum sem lögð eru fyrir Alþingi til samþykktar sem varða auknar fjárheimildir. Það er mjög mikilvægt að við förum eftir skýrum lagatexta hvað það varðar, orðanna hljóðan, og það sé rökstutt hvaða fjárheimildir er verið að fara fram á í fjáraukalögum. Við náum aldrei þessum aga ef við förum ekki sjálf eftir þeim reglum sem við setjum okkur.

Í frumvarpinu er lagt til að fjárheimildir ríkissjóðs verði auknar um heila 83,5 milljarða kr., eða um 6,3% frá þegar samþykktum fjárheimildum. Það er verið að auka fjárheimildir ríkissjóðs um 83,5 milljarða. Þetta eru gríðarlegar fjárhæðir í samhengi fjárlaga. Vaxtagjöld ríkissjóðs reyndust 26 milljörðum kr. hærri en áætlað var og lífeyrisskuldbindingar jukust um 44 milljarða kr. umfram áætlun fjárlaga. Þá eru aðrar breytingar á frumgjöldum áætlaðar 13 milljarðar kr. Þetta eru háar tölur.

Heildartekjur voru einnig 116 milljörðum kr. hærri en í samþykktum fjárlögum. Þar af aukast skatttekjur og tryggingagjöld um 101 milljarð kr. Af einstökum sköttum aukast tekjur af tekjuskatti lögaðila mest frá áætlun fjárlaga eða um 29 milljarða kr. Þrátt fyrir þetta aukast skuldir ríkissjóðs á milli ára. Við erum að auka heildartekjur um 116 milljarða kr. frá samþykktum fjárlögum en samt aukast skuldirnar á milli ára.

Heildarskuldir ríkissjóðs eru í árslok 2023 áætlaðar um 1.706 milljarðar kr. en voru áætlaðar 1.560 milljarðar kr. í fjárlögum fyrir árið 2023. Hækkunin nemur 146 milljörðum kr. Við erum að hækka heildarskuldir ríkissjóðs í ár um 146 milljarða kr. Áætlað er að skuldir ríkissjóðs samkvæmt skuldareglu verði 32,7% af vergri landsframleiðslu í árslok 2023 sem eru óbreyttar horfur frá fjárlögum fyrir árið 2023. Þetta eru óbreyttar horfur þrátt fyrir að 116 milljörðum meira komi í kassann en áætlað var.

Áætlað er að halli ríkissjóðs verði í ár um 45 milljarðar kr. eða 1,1% af vergri landsframleiðslu. Það er ríflega 74 milljörðum kr. eða 1,9% af vergri landsframleiðslu betri afkoma en búist var við í áætlun fjárlaga. Hallinn á ríkissjóði og skuldir eru því ekki á réttri braut. Við erum ekki á réttri braut hvað varðar halla á ríkissjóði og skuldir. Stóraukin vaxtabyrði ber þess merki og sýnir að greiða þarf niður skuldir eigi ekki að stefna í óefni. Við verðum að fara að greiða niður skuldir svo ekki stefni í óefni hvað varðar vaxtabyrði.

Verðbólgan hefur sýnilega sett strik í ríkisreikninginn. Með hækkandi vaxtastigi aukast vaxtagjöld ríkissjóðs sem og lífeyrisskuldbindingar. Það er hagur okkar allra að ná tökum á verðbólgunni. Á þessu ári er útlit fyrir að vaxtagjöld ríkissjóðs verði 106 milljarðar kr. Á næsta ári er útlit fyrir að þau aukist og verði 117 milljarðar kr. Vaxtagjöldin eru bara að fara að aukast, úr 106 milljörðum í 117 milljarða kr. Eins og staðan er nú fer tíundi hluti allra tekna ríkissjóðs í vaxtagreiðslur. Ef ekkert verður aðhafst mun það hlutfall aukast. Gríðarlega mikilvægt er því að draga úr skuldum ríkissjóðs. Ein helsta breytan í þjóðhagkerfum er hvort hið opinbera í hverju landi geti staðið undir eigin skuldbindingum og staðið við eigin fjárhagsáætlanir. Slíkt getur haft mikil áhrif á efnahagslífið. Þær breytingar sem hér hafa orðið, sem ég hef rakið hér, benda til að fjárhagsáætlanir okkar þegar kemur að fjárlögum ríkissjóðs séu ekki að standast nægilega vel. Við þurfum að bæta áætlanagerð þegar kemur að fjárlagagerð og fjárlögum næsta árs.

Í frumvarpinu er fjallað um hugsanleg áhrif jarðhræringa á Reykjanesskaga á fjárhag ríkissjóðs. Þar er nefnt að svigrúm sé til staðar í almennum varasjóði að umfangi 3,8 milljarðar kr. Nú liggur fyrir að útgjöld ríkissjóðs munu aukast á þessu ári vegna jarðhræringanna og er þegar gert ráð fyrir auknum útgjaldaheimildum, þar af 2,7 milljörðum kr. vegna varnargarðs, 2 milljörðum kr. vegna tímabundins stuðnings til greiðslu launa og 375 millj. kr. vegna húsnæðisstuðnings. Það er afar mikilvægt að samfélagið styðji við bakið á Grindvíkingum á þessum erfiðu tímum en ríkisstjórnin getur ekki réttlætt aukna skattheimtu, þegar fé er til í hinum almenna varasjóði, til nákvæmlega þeirra verkefna sem skattinum er ætlað að standa undir. Fyrr í haust var lagður á nýr skattur á almenning sem sagður var nauðsynlegur til að greiða fyrir varnargarðinn í kringum Svartsengi. Voru lög um hann samþykkt með hraði, frumvarpið var rætt við þrjár umræður samdægurs og loks samþykkt um kvöldið. Framkvæmdir um vernd hinna mikilvægu innviða voru þegar hafnar á Reykjanesskaga við samþykkt laganna en hin nýja skattheimta hefst ekki fyrr en um áramót, 1. janúar 2024. Hér var því nýr skattur keyrður í gegn með offorsi og að ósekju. 1. minni hluti ítrekar stuðning við allar aðgerðir sem miða að því að aðstoða Grindvíkinga á þessum erfiðu tímum en beinir því til ríkisstjórnarinnar að klæða ekki ótengda skattlagningu í búning stuðningsaðgerða. Það er mikilvægt.

Í frumvarpinu er lögð til fjárheimild vegna eingreiðslu til örorku- og endurhæfingarlífeyrisþega að fjárhæð 66.381 kr. en sams konar eingreiðsla hefur verið afgreidd í fjáraukalögum síðustu þrjú ár. 1. minni hluti fagnar því að samstaða hafi náðst á Alþingi um þennan mikilvæga stuðning en leggur jafnframt áherslu á að þeir ellilífeyrisþegar sem lökust hafa kjörin fái einnig sambærilegan stuðning. Hér er um mikið réttlætismál að ræða. Inga Sæland, formaður Flokks fólksins, hefur lagt fram breytingartillögu þess efnis. Tillagan boðar að þeir ellilífeyrisþegar sem hafa tekjur undir frítekjumörkum laga um almannatryggingar, þ.e. svo lágar tekjur að þeir fá greiddan óskertan lífeyri almannatrygginga, fái greidda eingreiðslu að sömu fjárhæð og örorku- og endurhæfingarlífeyrisþegar. Samkvæmt Tryggingastofnun ríkisins myndi eingreiðslan ná til 2.135 manna, þar af 1.007 öryrkja, sem fá nú greiddan ellilífeyri í stað örorku almannatrygginga. Vert er að benda á að þegar öryrkjar ná 67 ára aldri verða þeir fyrir tekjuskerðingu vegna þess að aldursviðbótin svokallaða fellur niður. Hér er því um að ræða hóp sem svo sannarlega þarf á þessari aðstoð að halda. Þetta eru ekki stórar fjárhæðir í samhengi fjáraukalaganna, aðeins 142 millj. kr. sem þarf svo að hægt verði að veita rúmlega 2.000 fátækum eldri borgurum lífsbjörg.

MorgunblaðiðVið getum sett þessa fjárhæð í samhengi. Ég veit ekki betur en að  hafi fengið 107 millj. kr. fjölmiðlastyrk og hér erum við einungis að tala um 142 millj. kr. sem myndu skipta sköpum fyrir þessa rúmlega 2.000 fátæku eldri borgara. Vert er að benda á að þetta eru að stórum hluta konur sem voru ekki úti á vinnumarkaðnum því þær voru að sjá um heimili og börn fyrir nokkrum áratugum síðan. Það er gríðarlega mikilvægt að við komum til móts við þennan hóp líkt og við höfum gert við öryrkja. Þetta snýst líka um jafnræði. Það að verða allt í einu 67 ára á ekki að þýða það að þú fáir ekki desemberuppbót og þetta er hópur sem verður fyrir tekjuskerðingu eins og hér hefur komið fram.

Við í Flokki fólksins viljum einnig leggja fram breytingartillögu þess efnis að greiddur verði upp rekstrarhalli SÁÁ, en samtökin starfa samkvæmt þjónustusamningi við Sjúkratryggingar Íslands sem þarfnast gagngerrar endurskoðunar. Til þess að uppfylla þjónustukröfur samningsins þurfa SÁÁ að greiða með rekstrinum um 400 millj. kr. á ári. Það er með öllu óásættanlegt að ríkið sé í raun að kaupa sjálfsagða heilbrigðisþjónustu af almannaheillasamtökum á undirverði.

Við leggjum einnig til að veittar verði 150 millj. kr. til góðgerðafélaga sem annast matarúthlutanir. Fátækt fólk finnur verulega fyrir hækkandi verðlagi og sérstaklega um jólin. Því er útlit fyrir mikla aðsókn til þeirra góðgerðafélaga sem veita fólki stuðning í formi matargjafa og úthlutunar á annars konar nauðsynjavörum í aðdraganda jóla.

Ég vænti þess að þingheimur taki vel undir þessa breytingartillögu um að veittar verði 150 millj. kr., sem er ekki stór peningur í samhengi fjárlaga, hvað þá fjáraukalaga.

Mig langar aðeins að fjalla um þær breytingartillögur sem meiri hlutinn hefur lagt fram og þá sérstaklega þær sem snúa að bændum. Hér er um mikilvæga aðstoð til bænda að ræða sem lýtur að gríðarlegri hækkun á fjármagnskostnaði. Við búum við umhverfi þar sem stýrivextir eru 9,25% sem er algjört einsdæmi í þróuðu vestrænu ríki og ég tel að það megi rekja m.a. til hinna verðtryggðu lána og þess að mörg húsnæðislán eru með bundnum vöxtum til lengri tíma. Stýrivextir bíta einfaldlega ekki á þannig lán. Það sýnir ákveðinn kerfisgalla hjá okkur í fjármálakerfinu og stjórn þess. Þetta tengist líka miklum hækkunum og stöðu bænda og ég er þeirrar skoðunar að það þurfi að fara í gagngera endurskoðun á búvörusamningunum. Við eigum við svokallað strúktúrvandamál að etja þegar kemur t.d. að sauðfjárbændum. Hér er um mikilvægan stuðning að ræða og er raunverulega vegna þess ástands sem hér ríkir en þetta er ekki til framtíðar. Það verður að fara í heildarendurskoðun þar sem tekið er tillit til byggðasjónarmiða, búskapar í dreifbýli og þess að sauðfjárræktin er gríðarlega mikilvæg í strjálbýlustu svæðum landsins sem og hefðbundinn búskapur og það þarf að miða við fjölskyldubúið sem við höfum styrkt hér undanfarna áratugi. Ég tek undir þessa tillögu.

Ég hef lokið máli mínu en formaður flokksins, Inga Sæland, mun mæla fyrir breytingartillögunni sérstaklega.


Ræðumaður: Eyjólfur Ármannsson

Virðulegur forseti. Það sem gagnrýni mín lýtur að varðandi það að almenni varasjóðurinn skyldi ekki hafa verið tæmdur fyrst þegar það eru 3,8 milljarðar í afgang í honum er að það segir í lögum um frumvarp til fjáraukalaga að það megi beita fjáraukalögum, beita frumvarpi til fjáraukalaga ef ekki er unnt að bregðast við með úrræðum sem tilgreind eru í lögum um opinber fjármál. Ég lít því á það þannig að við eigum að nota varasjóðinn fyrst, tæma hann og þá er búið að nota þau úrræði sem tilgreind eru í lögunum. Svo getum við líka notað útgjaldasvigrúmið og þegar það er búið getum við farið og skoðað fjáraukann. Ég hef gagnrýnt það varðandi lögin um innviði á Reykjanesi að þar var settur skattur á almenning sem tekur gildi 1. janúar og svo erum við með þetta í fjáraukanum líka, þannig að það er sú skattlagning sem er þar undir sem er raunverulega verið að nota. En það er gott að við erum sammála um að það þurfi að bæta áætlanagerðina og ég tel að þetta ætti að koma inn varðandi endurskoðun á lögum um opinber fjármál sem ég var að nefna hér og líka það að mikið af þessu bætir  áætlanagerð fram í tímann, sem fjárlög eru.

Varðandi bændurna, sem er mjög mikilvægt að fái stuðning á þessum tímum mikillar verðbólgu og mikils fjármagnskostnaðar — og ég veit að við munum fjalla um þetta, eða vonandi, í nefnd núna eftir þessa umræðu hér: Ef ég skil það rétt munu allir kúabændur fá 500 milljónir og það eru þá þeir sem leggja inn mjólk, innvegna mjólk, en það er ekki greiðslumark. Eru einhver rök fyrir því að það var valin sú leið að taka með 4. gr., minnir mig, búvörusamningsins sem er innvegin mjólk en ekki greiðslumarkið, að miða við greiðslumarkið? Og annað um sauðfjárbændurna og ég ítreka þá spurningu: Nær þetta alveg utan um alla sauðfjárbændur, þessi peningur sem er settur í þá? Munu allir kúabændur fá bætur? Þeir sem hafa lagt inn innvegna mjólk núna í nóvember  munu fá bætur en mér finnst þetta svolítið óljóst varðandi sauðfjárbændur.  Það er ekki sagt að allir sem hafa lagt inn sláturfé í haust muni fá bætur. Ef hann gæti fjallað aðeins nánar um það.


Ræðumaður: Eyjólfur Ármannsson

Virðulegur forseti. Ég þakka hv. formanni fjárlaganefndar fyrir framsöguna á nefndaráliti meiri hlutans. Mig langar að spyrja varðandi fjáraukalögin. Ég lít þannig á fjáraukalög að núna sé þetta vegna óhjákvæmilegra, ófyrirséðra og tímabundinna framlaga, eins og segir í ákvæðinu í 26. gr. um fjáraukalögin, frumvarp til fjáraukalaga, og þetta er mjög svipaðs eðlis og varasjóðurinn. Ég er þeirrar skoðunar að það megi meta gæði fjárlaga þessa árs út frá því hvernig fjáraukalögin eru nema það komi eitthvað mjög óvænt upp á. Það hefur vissulega komið eitthvað mjög óvænt upp á þessu ári sem eru umbrotin, náttúruhamfarirnar, jarðskjálftarnir á Reykjanesskaga og ég ætla bara að byrja á að spyrja varðandi það sérstaklega.

Nú kemur fram í nefndarálitinu að það eru í almenna varasjóðnum 3,8 milljarðar og við erum hérna að veita í fjáraukalögum rúma 5 milljarða til varnar náttúruvánni á Reykjanesi, til vinnumála og húsnæðismála líka. Eins og ég skil og les lög um opinber fjármál þá hefði átt að taka fyrst úr almenna varasjóðnum. Er búist við því að það muni eitthvað gerast frá 12. desember til ársloka sem kalli á það að við séum með 3,8 milljarða í almenna varasjóðnum? Af hverju er hann ekki tæmdur þannig að það komi minna inn í fjáraukann? Ég hef alltaf haldið að við ættum að nota útgjaldasvigrúmið og svo almenna varasjóðinn og fara svo í frumvarp til fjáraukalaga til að mæta óvæntum útgjöldum, bara svo ég skilji það rétt.

Ég vil líka taka undir það sem kemur fram hjá hv. formanni fjárlaganefndar og stendur í meirihlutaálitinu, að bæta megi verulega áætlanagerð fjárlaga. Það kemur líka fram að það þurfi að bæta áætlanagerð fasteignaverkefna í framtíðinni. Ég get ekki annað séð en að áætlanagerð fjárlaga þurfi að bæta þegar ég horfi á frumvarpið að hluta til hér.

Þriðja spurningin lýtur að því hvort hann gæti fjallað aðeins nánar um það hvernig — ég veit að hann mun sennilega fjalla um þetta á nefndarfundi, varðandi niðurbrotið  til sauðfjárbænda. Munu allir sauðfjárbændur fá bætur eða er það einungis hluti og hvaða hluti sauðfjárbænda er það þá sem fær bætur?


Ræðumaður: Ásthildur Lóa Þórsdóttir

Virðulegi forseti. Ég ætla að byrja á að svara þessu með sóknargjöldin, þetta voru einhverjir tugir króna og eins og ég færði rök fyrir þá er það út af því að við þurfum á því framlagi að halda sem kirkjan er með til hjálparstarfs núna þegar neyðin er að aukast í þjóðfélaginu. Við megum ekki við því að hún fari að draga saman seglin enda er ríkið ekki að standa sig í þeim málum sem skyldi. Það er alveg á hreinu. Hv. þingmaður talaði um að lífskjör hefðu batnað á Íslandi. Það fer nú alveg eftir því hvaða mælikvarðar eru notaðir. Þegar við erum að horfa upp á það núna að allar forsendur hjá fólki eru brostnar og það er að borga upp undir, eins og ég færði rök fyrir í grein sem ég skrifaði bara núna um daginn, 98,5% tekna sinna, af útborguðum tekjum í kostnað vegna lána, vegna húsnæðiskostnaðar, þá er nú lítið eftir af þessum góðu lífskjörum. Þetta með framboð á húsnæði, að það sé verið er að auka framboð á húsnæði, þá hefði náttúrlega átt að vera fyrir löngu búið að auka framboð á húsnæði. Við hjá Hagsmunasamtökum heimilanna höfum talað um það síðan 2012 að það þyrfti að auka framboð á húsnæði og núna er verið að gera það. Það tekur mörg ár. Fyrir utan það að margt af því sem ríkisstjórnin er að lofa er ekki einu sinni á hennar valdi. Það er á valdi sveitarfélaga að útvega lóðir. Það er spurning með verktaka sem hver á fætur öðrum eru núna að bregða búi af því að þeir geta ekki verið á þessum markaði sem Seðlabankinn er búinn að botnfrysta. Ég spyr þá: Hvað á að gera núna? Hvernig verður þetta þegar fólk fer í hrönnum að gefast upp? Þessar krónutöluhækkanir, jú, jú, fínt, að hugsa fyrir hlutum núna og fram í tímann, hóflegar hækkanir. Það getur vel verið. En þær eru engu að síður verðbólguhvetjandi og það passar ekki þegar hver ráðherrann á fætur öðrum segir: Okkar stærsta verkefni er að vinna bug á verðbólgunni.


Ræðumaður: Ásthildur Lóa Þórsdóttir

Virðulegi forseti. Ég vil þakka hv. þm. Steinunni Þóru Árnadóttur fyrir andsvarið. Það er gott að við erum alla vega sammála um 1% til sveitarfélaganna. En, já, ég segi að ekkert hafi verið gert fyrir heimili í neyð vegna þess að neyðin er gríðarlega mikil og mér finnst ríkisstjórnin almennt séð vera í afneitun um hversu mikil hún er. Alltaf er öll hjálp bundin við að tala um þá verst stöddu sem hv. þingmaður gerði núna áðan. Þessi vandi er orðinn þannig í dag að það eru ekki bara þeir verst stöddu sem eiga í erfiðleikum heldur líka þau sem kannski mætti kalla hina svokölluðu millistétt, fólk sem er með meðaltekjur er komið í vandræði. Og ef fólk á meðaltekjum er komið í vandræði þá get ég varla ímyndað mér, eða ég reyndar veit sumt af því en það er varla hægt að ímynda sér vandræðin sem þau verst stöddu eru þá komin í. Sú hjálp sem hugsanlega hefur verið boðin er bara ekkert í samræmi við vandann, ekki í neinu samræmi við vandann. Þegar leiga er farin að telja 400.000 kr., algeng leiga 300.000–400.000 kr. á mánuði og fólk er með tekjur sem eru jafnvel bara rétt það og svo eru vextirnir og þeir eru líka búnir að vaxa sem þessu nemur — hvaða hjálp er þetta fólk að fá? Ef þingmaðurinn gæti veitt mér dæmi um það þá væri það gott. Og ef við komum að krónutöluhækkununum þá skulum við bara takast á við það þegar betur árar, hvernig við jöfnum það út.


Ræðumaður: Ásthildur Lóa Þórsdóttir

Virðulegi forseti. Í frumvarpi þessu, hinum árlega bandormi, eru lagðar til breytingar á ýmsum lagaákvæðum til samræmis við stefnumótun í ríkisfjármálum og með tilliti til verðlagsþróunar. Að meginstefnu er um að ræða breytingar á sköttum og gjöldum, en einnig er fjallað um hvaða tímabundnu úrræði og tímabundnu bráðabirgðaheimildir í lögum verða framlengdar um ár.

Sem kennari lærði ég að byrja á jákvæðu hlutunum. Alltaf skal þakka það sem vel er gert. Þannig er það jákvætt að meiri hlutinn leggi til 1% yfirfærslu á tekjum til sveitarfélaga til að fjármagna lögbundna þjónustu þeirra við fatlað fólk.   Sveitarfélögin hafa lengi átt erfitt með að fjármagna þessa þjónustu þannig að þetta er löngu tímabær aðgerð sem ber að fagna.

Ég er einnig ánægð með að sóknargjöld verði ekki verið lækkuð frekar en orðið er. Sem landsbyggðarþingmaður geri ég mér sífellt betur grein fyrir mikilvægi þeirrar þjónustu sem kirkjan veitir, ekki hvað síst á erfiðum tímum í lífi fólks, bæði í formi félagsstarfs, sálgæslu og í formi hjálparstarfs. Það er engin spurning að þörfin fyrir t.d. matargjafir mun aukast á næstu mánuðum eftir því sem herðist að heimilunum. Þar hefur kirkjan aðstoðað fleiri en við gerum okkur almennt grein fyrir.   Alveg burtséð frá trú fólks þá veitir kirkjan alls kyns hjálp til allra þeirra sem á þurfa að halda, bæði í formi matargjafa og ráðgjafar. Opinberir aðilar eru ekki að fara að fylla það skarð ef kirkjan þarf að draga saman seglin. Hún er afar mikilvæg samfélagsleg stofnun á landsbyggðinni. Það sama á við á höfuðborgarsvæðinu, þó við verðum bara ekki jafn vör við það vegna fjölmennis enda vinnur hún almennt störf sín í hljóði.

Þegar við ræðum ríkisfjármál er nauðsynlegt að hafa í huga efnahagsástand í þjóðfélaginu. Regluleg útgjöld heimilanna hafa aukist verulega undanfarin misseri. Verð á nauðsynjavörum hefur hækkað statt og stöðugt og stýrivaxtahækkanir Seðlabankans hafa stóraukið mánaðarlega greiðslubyrði hjá þeim sem tóku óverðtryggð húsnæðislán og reyndar líka hinna sem tóku verðtryggð lán. Þá eru vextir að losna á óverðtryggðum lánum hjá þeim sem enn eru í skjóli, með tilheyrandi afleiðingum fyrir heimilisbókhald þeirra. Fram undan eru kjarasamningsviðræður og það er afar mikilvægt að forsendur þeirra samninga haldi.   Því hefur t.d. Vilhjálmur Birgisson, formaður Starfsgreinasambandsins, kallað eftir því að ríki, sveitarfélög, verslun og þjónusta skuldbindi sig um að hækka ekki gjaldskrár umfram 2,5% á næsta ári.

Það er í þessu samhengi sem við þurfum að ræða áform ríkisstjórnarinnar um að hækka skatta og gjöld. Samkvæmt frumvarpinu stendur til að hækka krónutöluskatta um 3,5% milli ára. Hækkunin er rökstudd með vísan til samræmis við almennar verðlagsbreytingar í samræmi við forsendur fjárlagafrumvarps fyrir árið 2024. Þessar skattahækkanir leggjast jafnt á alla, óháð efnahag, og bitna því hlutfallslega meira á þeim efnaminni. Tekjulægsta fólkið greiðir hærra hlutfall af sínum ráðstöfunartekjum í slíka skatta og ver hæstu hlutfalli tekna sinna til nauðsynja.   Auk þess má leiða að því líkur að krónutöluhækkanir geti haft ólík áhrif á karla og konur, enda eru konur að meðaltali með lægri tekjur en karlar og þær komi því að meðaltali hlutfallslega verr niður á konum en körlum. Vert er að hafa í huga að krónutöluskattar hafa alls ekki alltaf fylgt verðlagi.

Flestir hagsmunaaðilar, svo sem heildarsamtök launþega og vinnuveitenda og Öryrkjabandalag Íslands, eru sammála um að hækkun krónutöluskatta um 7,7% um síðustu áramót hafi aðeins aukið verðbólguþrýsting. Í aðdraganda komandi kjarasamningsviðræðna þegar mikilvægt er að ríkið setji gott fordæmi leggur 2. minni hluti til að krónutöluskattar taki ekki breytingum næstu áramót.

Ekki stendur til að gera breytingar á fjárhæðum eða viðmiðum vaxtabóta milli ára þrátt fyrir að vaxtakostnaður heimilanna sé í hæstu hæðum. Fyrirsjáanlegt er að fjöldi fólks muni fá lægri vaxtabætur á næsta ári eða jafnvel detta út úr vaxtabótakerfinu. Ein algengasta skýring þess að fólk fái greiddar minni vaxtabætur á milli ára er hækkun fasteignamats. Það eitt og sér getur þýtt að fólk fái minni vaxtabætur, jafnvel þótt tekjur og afborganir haldast óbreyttar. Árið 2023 hækkaði heildarmat fasteigna á Íslandi um 19,9% frá árinu áður og fasteignamat fyrir árið 2024 gerir ráð fyrir 11,7% hækkun.   Þessi hækkun samsvarar 31,6% hækkun á tveimur árum. Hærra fasteignamat felur hvorki í sér lægri afborganir af húsnæðislánum né auknar mánaðarlegar tekjur. Tekið er undir sjónarmið ÖBÍ um að mikilvægt sé að eignamörk séu í takt við breyttar forsendur svo einstaklingar sem búa í eigin fasteign en standa höllum fæti fjárhagslega fái ekki skertar vaxtabætur sökum þenslu á húsnæðismarkaði. Þessi minni hluti tekur undir ábendingu ÖBÍ og leggur til að eignarskerðingarmörk vaxtabóta verði hækkuð um 12% milli ára.

Það er ótrúlegt að ríkisstjórnin sé enn við sama heygarðshornið og hún var árið 2022 þegar ég sendi fjármála- og efnahagsráðherra fyrirspurn um áhrif hækkunar fasteignamats  þrátt fyrir hve gríðarlega staðan hefur versnað síðan. Þá strax lá fyrir, samkvæmt svari ráðherra, að um 2.800 framteljendur myndu missa réttinn til vaxtabóta en núna eru þeir orðnir um 5.000 talsins. Það þýðir að um 5.000 fjölskyldur sem hefðu átt rétt á vaxtabótum áður en fasteignamat eigna þeirra hækkaði munu ekki eiga hann þó að aðstæður þeirra séu í raun verri en áður vegna hækkandi vöruverðs í blússandi verðbólgu og gríðarlegrar hækkunar vaxta.   Jafnframt kom fram í fyrrnefndu svari ráðherra að þá væri áætlað að allt að 90% þeirra sem þó fengju vaxtabætur myndu verða fyrir auknum skerðingum vegna hækkandi fasteignamats. Útlit er því fyrir að stuðningur ríkisins til fjölskyldna sem glíma við okurvexti fari gríðarlega mikið lækkandi milli ára.

Á sama tíma og húsnæðiskostnaður er hærri en nokkru sinni fyrr virðist ríkisstjórnin enn vera við sama heygarðshornið og hyggst ekki hækka skerðingarmörk vaxtabóta þrátt fyrir allar þessar gríðarlegu hækkanir.   Í svari sínu við skriflegri fyrirspurn minni kom fram hjá fjármálaráðherra að spenna væri mikil í þjóðarbúinu á alla mælikvarða, sem kallaði á aðhald á sviði peninga- og ríkisfjármála. Í svari ráðherra sagði orðrétt:

„Hækkun eignarskerðingarmarka myndi draga úr sjálfvirkri sveiflujöfnun kerfisins, þvert á hagstjórnarstefnu stjórnvalda, og myndi eingöngu gagnast íbúðareigendum, einkum þeim sem hafa orðið eignameiri vegna hækkunar íbúðaverðs.“

Svo mörg voru þau orð. Í svari fjármálaráðherra fannst honum einnig ástæða til að benda á það í þessu samhengi að fjárhagsstaða heimilanna hefði almennt styrkst síðustu ár þvert á tekjuhópa og að fjárhagsstaða fólks sem byggi í eigin húsnæði hefði styrkst sérstaklega vegna mikillar hækkunar húsnæðisverðs.

Ríkisstjórnin virðist enn vera á þessari furðulegu skoðun þó að staðan hafi versnað til mikilla muna síðan ég lagði þessa fyrirspurn fram fyrir rúmu ári síðan, a.m.k. ætlar hún ekkert að gera fyrir heimili í neyð. Þetta eru kaldar kveðjur til heimila landsins sem geta almennt ekki einu sinni losað þetta fé sitt  þar sem fasteignamarkaðurinn er svo til botnfrosinn. Jú, fasteignaverðið hefur hækkar, en ekkert selst. Alveg séríslenskt eins og venjulega.   Tekjur hafa ekkert aukist hjá þessum heimilum en útgjöld þeirra hafa margfaldast á undanförnum mánuðum. Staðan er mun verri en hún var, en ekkert bólar á raunverulegum aðgerðum ríkisstjórnarinnar. Fólkið í landinu er verr statt en áður þrátt fyrir tölur á pappír sem engin áhrif hafa á getu þeirra til að standa undir mánaðarlegum útgjöldum, sem er það eina sem skiptir þau raunverulegu máli.

Nú er það svo að ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því, en ekki að ríkið komi með plástur í formi vaxtabóta og leggi út í kostnað til að bæta heimilunum skaðann sem bankarnir hafa valdið. Það er eitthvað verulega öfugsnúið við það. Bankarnir eiga sjálfir að greiða fyrir skaðann sem þeir hafa valdið, ekki skattgreiðendur.    Að því sögðu eru vaxtabætur nauðsynlegar til að bregðast við því ástandi sem nú ríkir. Áðurnefnt svar fjármálaráðherra byggir á vandræðalega röngum forsendum og vanþekkingu á nokkrum augljósum staðreyndum málsins eins og t.d. þeim að hækkun fasteignaverðs eykur ekki ráðstöfunarfé heimilanna, hækkun fasteignaverðs leiðir yfirleitt til aukinna útgjalda vegna hækkandi fasteignagjalda, þau heimili sem hafa tekið verðtryggð lán sjá höfuðstól lána sinna hækka alveg jafn hratt, ef ekki hraðar en fasteignaverðið, hækkun fasteignaverðs hefur engin áhrif á heimilisbókhaldið fyrr en fasteign er seld, en þá þarf líka í flestum tilfellum að kaupa aðra fasteign dýrara verði en annars, þannig að þegar upp er staðið er hagnaðurinn í raun takmarkaður.

að er þyngra en tárum taki að ríkisstjórn Katrínar Jakobsdóttur skuli ekki sýna meiri skilning á stöðunni sem blasir við. 5.000 fjölskyldur sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka  munu ekki fá þær þegar vextir hafa hækkað svo að skuldabyrði þeirra hefur aukist um tugi og yfirleitt hundruð þúsunda í hverjum mánuði, vegna þess að verðmat á íbúðum þeirra hefur hækkað á pappír þó að ráðstöfunartekjur þeirra séu þær sömu og áður. Að svipta þetta fólk vaxtabótum heitir einfaldlega að ráðast á garðinn þar sem hann er lægstur. Um það hljótum við öll að vera sammála, hvað svo sem okkur finnst um vaxtabætur að öðru leyti.

Því legg ég til breytingu um að eignarskerðingamörk vaxtabóta hækki milli ára um 12%, en hvet ríkisstjórnina jafnframt til að gera raunverulegar breytingar þannig að ríkið þurfi ekki að beita björgunaraðgerðum sem þessum í efnahagsástandi sem hefur skapast vegna misráðinna aðgerða Seðlabankans í svokallaðri baráttu sinni við verðbólguna, þar sem hver mótsögnin rekur aðra, og vegna athafnaleysis ríkisstjórnarinnar.

Einfaldasta leiðin er að lækka húsnæðiskostnað heimilanna, t.d. með því að setja þak á vextina við 4%. Þá myndu heimilin ná vopnum sínum og fá að blómstra. Vaxtabætur eru einnig varla upp í nös á ketti, en þær eru þó betra en ekki neitt, og í besta falli plástur á svöðusár.   Það má segja að fjármagnseigendur og fyrirtæki hafi hagnast mikið á árinu, enda kemur fram í fjárlagafrumvarpinu að tekjur ríkissjóðs af fjármagnstekjuskatti verði 18 milljarðar kr. vegna hærra vaxtastigs og meiri söluhagnaðar en gert hafði verið ráð fyrir. Einnig er gert ráð fyrir því að tekjuskattur lögaðila verði hækkaður um 1% og mun sú hækkun falla jafnt á öll hlutafélög og einkahlutafélög. Þessar breytingar eru gerðar sem hluti af aðgerðum stjórnvalda til að draga úr þenslu í hagkerfinu. En væri ekki betra að tengja þetta við fyrirtæki sem skila meiri hagnaði?

Ég fór fram á að samhliða vinnu nefndarinnar í þessu máli myndi fjármálaráðuneytið reikna út hversu miklar tekjur ríkissjóður myndi fá ef tekjuskattur lögaðila yrði þrepaskiptur þannig að hann myndi hækka um 2% á fyrirtæki með skattstofn yfir 100 millj. kr. og 3% á fyrirtæki með skattstofn yfir 500 millj. kr.  Í svari ráðuneytisins kom fram að nýjustu upplýsingar sem lægju fyrir um álagningu tekjuskatts á lögaðila væru frá árinu 2022 vegna rekstrarársins 2021 og að ef tekjuskattur lögaðila hefði við þá álagningu verið þrepaskiptur með þeim hætti sem hér er lýst hefðu tekjur ríkissjóðs af skattinum, að öðru óbreyttu, verið 8,6 milljörðum kr. meiri en raunin var eða 9%.   2. minni hluti leggur ekki til breytingu þess efnis en telur að stjórnvöld ættu að skoða þrepaskiptingu tekjuskatts lögaðila og greina nánar mögulegar útfærslur og áhrif þeirra.

Árið 2019 var smánarlega lágur bankaskattur upp á 0,376% lækkaður í 0,145%. Ástæða lækkunar var sögð vera til að auðvelda bönkum að lækka vexti á útlánum samhliða vaxtalækkunum Seðlabanka Íslands og auka útlán þeirra. Auk þess var talið að þessi lækkun á bankaskatti myndi leiða til ódýrari lána til heimila og fyrirtækja — látum það síast aðeins inn. Það er nefnilega morgunljóst að þetta hefur ekki skilað sér í minni vaxtamun og er hann svipaður nú og hann var árið 2018.   Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þó ekki væri nema hluta af þeim ágóða. Því er lagt til að bankaskatturinn verði hækkaður í 0,838% sem myndi auka tekjur ríkissjóðs um rúma 30 milljarða kr. á næsta ári. Þann tekjuauka yrði hægt að nýta til að draga úr hörðustu áhrifum verðbólgunnar á fátækt fólk og jafnframt draga úr skuldasöfnun ríkissjóðs. Til vara legg ég til að bankaskatturinn verði a.m.k. hækkaður í það sem hann var fyrir lækkun, 0,376%, enda hefur lækkun hans ekki skilað sér á nokkurn hátt til neytenda og við hljótum að geta komið í veg fyrir að kostnaðinum verði velt yfir á neytendur eins og margir óttast.   Við erum löggjafarvaldið og eigum ekki að láta stjórnast af ótta við fjármálakerfið.

Í frumvarpi til fjárlaga fyrir árið 2024 er gert ráð fyrir að fé verði tekið úr Framkvæmdasjóði aldraðra til að standa straum af rekstri hjúkrunarrýma. Í frumvarpinu sem hér um ræðir er það útfært með því að leggja til framlengingu á ákvæði til bráðabirgða sem hefur áður verið framlengt tíu sinnum. Í lögum um málefni aldraðra segir um Framkvæmdasjóð aldraðra:

„Sjóðnum er ætlað að stuðla að uppbyggingu og efla öldrunarþjónustu um allt land og skal fé úr honum varið til byggingar stofnana fyrir aldraða, þjónustumiðstöðva og dagdvala, að mæta kostnaði við nauðsynlegar breytingar á slíku húsnæði og til viðhalds húsnæðis dagdvalar-, dvalar- og hjúkrunarheimila, auk annarra verkefna sem stuðla að uppbyggingu öldrunarþjónustu.“

Það fer þvert gegn upphaflegum tilgangi framkvæmdasjóðsins að nýta fjármuni hans í rekstur hjúkrunarheimila en ekki raunverulegar framkvæmdir, uppbyggingu hjúkrunarheimila sem sannarlega er skortur á. Vegna þess leggur 2. minni hluti til að umrædd heimild verði felld brott.

Sjaldan hefur verið erfiðara en nú að komast inn á húsnæðismarkað. Meðal þess sem stendur í vegi fyrir því eru stimpilgjöld. Þetta er ekkert annað en skattur á þá lífsnauðsyn sem íbúðarhúsnæði er. 2. minni hluti leggur því til að stimpilgjöld af íbúðarhúsnæði sem aflað er til eigin nota verði afnumin. Það er til þess fallið að auka hreyfanleika á húsnæðismarkaði. Jafnframt myndi það lækka þröskuldinn fyrir ungt fólk sem er að reyna að komast inn á húsnæðismarkað og bæta samkeppnisstöðu þeirra sem eru að reyna að koma þaki yfir höfuðið gagnvart fjárfestum sem stunda fasteignakaup í öðrum tilgangi en til eigin nota.

Það er eins og enginn skilningur sé á því hjá ríkisstjórninni hversu erfið staðan er á heimilum sem eru undir meðaltekjum. Það má ekki gleymast að á þeim enda tekjustigans er fólk sem nú berst fyrir heimilum sínum. Undirrituð þekkir af eigin reynslu örvæntinguna sem fylgir yfirvofandi heimilismissi og finnur virkilega til með foreldrum í fjárhagserfiðleikum, sem nú reyna að setja upp gleðigrímu fyrir börnin sín um jólin. Það er því miður ekkert fyrir þetta fólk í þessu frumvarpi.    Þvert á móti munu þessar hækkanir gera þeim erfiðara fyrir. Þær fara auk þess beint í vísitöluna. Á sama tíma segist ríkisstjórnin vera að berjast gegn verðbólgunni, að það sé hennar stærsta markmið. Veruleikafirringin er algjör.

Svo verður ekki komist hjá því að nefna að fáránleikann í því að ríkisstjórnin sé að fara í aðgerðir til að auka framboð á húsnæðismarkaði, á meðan það er yfirlýst markmið Seðlabankans að stöðva allar framkvæmdir, enda markaðurinn botnfrosinn svo ekki sé tekið sterkar til orða. Það er ekki nema von að það gangi illa að vinna bug á verðbólgunni þegar allt rekst á annars horn.


Ræðumaður: Ásthildur Lóa Þórsdóttir

Virðulegi forseti. Nú er það svo að ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því en ekki að ríkið komi með plástur í formi vaxtabóta og leggi út í kostnað til að bæta heimilunum skaðann sem bankarnir hafa valdið. Bankarnir eiga að greiða sjálfir fyrir skaðann sem þeir hafa valdið en ekki skattgreiðendur vegna þess að það er bara eitthvað mjög öfugsnúið við þetta kerfi. Ég held að við hv. þingmaður séu sammála um það. En að því sögðu þá eru vextirnir í dag að sliga heimilin og eitthvað verður undan að láta. Það eru fjölmörg heimili í þeirri stöðu að þetta mun bara vera það sem skilur á milli feigs og ófeigs í þessu dæmi. Og fyrst staðan er svona þá get ég ekki annað en ýtt á eftir því að fólk fái vaxtabætur og það er í rauninni þyngra en tárum taki að ríkisstjórn Katrínar Jakobsdóttur skuli ekki hafa meiri skilning á stöðunni sem blasir við þessum 5.000 fjölskyldum sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka. En þær munu ekki fá þær þegar vextir hafa hækkað svo að afborgun af skuldabréfinu hefur aukist um tugi og hundruð þúsunda í hverjum einasta mánuði. Það gengur ekki alveg upp. Það er út af því að verðmat á íbúðunum þeirra hefur hækkað á pappír þó að ráðstöfunartekjur þeirra séu þau sömu og áður. Það að svipta þetta fólk vaxtabótum heitir einfaldlega að ráðast á garðinn þar sem hann er lægstur, hvað sem okkur að öðru leyti kann að finnast um vaxtabætur.

Hvað varðar krónutöluskattana þá getur vel verið að hækkunin sé undir verðbólguviðmiði og eitthvað þess háttar en þetta er samt sem áður verðbólguhvetjandi og kemur beint inn í mjög alvarlegt ástand sem, eins og ég segi, ráðherrar hafa ítrekað sagt að sé þeirra mikilvægasta verkefni að ná tökum á. Þetta er ekki gott innlegg í það.


Ræðumaður: Ásthildur Lóa Þórsdóttir

Virðulegi forseti. Mig langar aðeins að minnast á vaxtabætur. Það stendur ekki til að gera breytingar á fjárhæðum eða viðmiðum vaxtabóta milli ára þrátt fyrir að vaxtakostnaður heimilanna sé í hæstu hæðum og fyrirsjáanlegt er að fjöldi fólks muni fá lægri vaxtabætur á næsta ári eða jafnvel detta út úr vaxtabótakerfinu. Ein algengasta skýring þess að fólk fái greiddar minni vaxtabætur milli ára er hækkun fasteignamats, að eiginfjárstaða heimilanna sé góð. Það finnst mér vera ótrúlegur málflutningur sem ekki tekur tillit til staðreynda eins og að hækkun fasteignaverðs eykur ekki ráðstöfunarfé heimilanna, hækkun fasteignaverðs leiðir yfirleitt til aukinna útgjalda vegna hækkandi fasteignagjalda, þau heimili sem hafa tekið verðtryggð lán sjá höfuðstól lána sinna hækka alveg jafn hratt og jafnvel hraðar en fasteignaverðið og hækkun fasteignaverðs hefur engin áhrif á heimilisbókhaldið fyrr en fasteign er seld. En þá þarf líka yfirleitt að kaupa aðra fasteign dýrara verði en annars, þannig að þegar upp er staðið er hagnaðurinn í raun frekar takmarkaður. Mig langar að spyrja hv. þingmann hvort honum finnist réttlætanlegt að miða við eiginfjárstöðu þegar hún hefur í raun engin áhrif á greiðslugetu heimilanna, sem er það sem skiptir þau mestu máli frá mánuði til mánaðar.

Svo langar mig aðeins að ræða krónutöluskatta en samkvæmt frumvarpinu stendur til að hækka krónutöluskatta um 3,5% á milli ára. Hækkunin er rökstudd með vísan til samræmis við almennar verðlagsbreytingar í samræmi við forsendur fjárlagafrumvarpsins fyrir árið 2024. En hvernig samræmist þessi hækkun sem mun hafa áhrif á vísitöluna markmiðum ríkisstjórnarinnar um að lækka verðbólguna, eitthvað sem ráðherrar hennar hafa ítrekað sagt að sé mikilvægasta verkefni hennar? Þessar skattahækkanir leggjast á alla óháð efnahag og bitna því náttúrlega hlutfallslega mest á þeim efnaminni. Tekjulægsta fólkið greiðir hærra hlutfall af sínum ráðstöfunartekjum í slíka skatta og ver hæstu hlutfalli tekna sinna til nauðsynja. Mig langar bara að spyrja: Er þetta rétti tíminn til að fara í svona hækkanir aftur?


Ræðumaður: Guðmundur Ingi Kristinsson

Heyr, heyr.Virðulegur forseti. Ég vil líka minna á að ég er með ósvaraða fyrirspurn frá því í október þannig að það væri kannski allt í lagi að fara að bretta upp ermarnar. Það er  fyrirspurn um bifreiðastyrki fyrir fatlað fólk og væri mjög gott að fá svar við henni sem fyrst, ekki veitir af. Og síðan er auðvitað  annað sem væri mjög gott og það er að gera við púltið.


Ræðumaður: Guðmundur Ingi Kristinsson

Virðulegur forseti. Fyrir nær áratug síðan skrifaði formaður Sjálfstæðisflokksins bréf til eldri borgara þar sem hann sagðist ætla að draga verulega úr skerðingum í almannatryggingakerfinu. En hver er staðan nær áratug seinna? Jú, skerðingar í kerfinu hafa aldrei verið eins miklarog í dag. Árið 2022 voru skerðingar í almannatryggingakerfinu um 75 milljarðar, 75.000 milljónir. Af því voru 51.000 hjá öldruðum. Tekjutryggingar örorku, það voru 10 milljarðar, heimilisuppbót ellilífeyrisþega 3,3 milljarðar og sérstök uppbót til framfærslu, sem var breytt í 65% skerðingu, 8 milljarðar. Þetta sýnir svart á hvítu hvernig staðan var. En ég held hreinlega að formanni Sjálfstæðisflokksins á þeim tíma hafi orðið fótaskortur á tungunni, hann meinti að hann ætlaði að draga úr vægi styrkja í almannatryggingakerfinu og það hefur hann svo sannarlega gert og tekist vel upp. Þeir setja á styrki; bílastyrki, bifreiðastyrki til reksturs bifreiða, ýmsa styrki. En þeir hækka það  ekki svoleiðis áratugum saman. Þannig ná þeir að sjá til þess að þau sem þurfa á styrkjum að halda fá alltaf minna og minna þangað til þetta gildir ekki.

Síðan tókst þeim á einhvern ótrúlegan hátt að skella krónu á móti krónu á ákveðinn hóp eldri borgara, þá verst settu, verst settu eldri borgarana sem lifa í fátækt eða sárafátækt. Þetta er nákvæmlega eins og ef þeir myndu segja núna: Við ætlum   að draga úr orkuskorti. Hvernig förum við að því? Jú, með því að láta þetta púlt ekki virka, það virkar ekki vegna þess að rafmagnið er ekki lengur á því, og þá erum við búnir að redda orkuskortinum í samfélaginu.


Ræðumaður: Inga Sæland

Frú forseti. Fyrstu níu mánuði ársins voru hreinar vaxtatekjur bankanna um 113 milljarða kr. Svo er öskrað og grenjað þegar Flokkur fólksins vill sækja fé í þessa græðgismaskínu með því að koma bankaskattinum í 0,838%. Enn og aftur erum við fórnarlömb valdníðslu og okurs, enn og aftur fara fram stórkostlegir fjármagnsflutningar frá almenningi til auðmanna og okrara sem stendur nákvæmlega á sama um allt nema botninn á sér sjálfum. Græða og græða meira er eina hugtakið sem þeir þekkja og hafa tileinkað sér. Þetta er ógeðsleg ríkisstjórn sem gerir ekkert til að vernda okkur gegn þessum hryllingi. Löggjafarvaldið er á Alþingi og það er þar sem taka skal á þessum óþverra öllum saman. Það er þar sem setja ber lög til verndar heimilunum, það er þar sem lög eru sett til að verjast því að græðgismaskínur fjármálafyrirtækjanna fleygi hækkun bankaskattsins til baka og beint í andlitið á okkur aftur. Það er algjört bull og algjör fyrirsláttur að ætla að halda því fram að þetta lið geti gert nákvæmlega það sem því sýnist. Það er algerlega undir þessari ríkisstjórn komið. Bankarnir eru meira en aflögufærir, svo mikið vitum við. Og eitt skulum við hafa algerlega á hreinu, að þetta er mannanna verk. Svo stöndum við hér, skipti eftir skipti, ár eftir ár, og biðjum um réttláta ölmusu í orðsins fyllstu merkingu fyrir fátækasta fólkið í landinu. Nú förum við að biðja eina ferðina enn um það að koma til móts við fátækustu eldri borgara landsins og veita þeim 66.000 kr. eingreiðslu í jólabónus núna fyrir jólin. Það verður athyglisvert að sjá hvernig varnarmúrinn er reistur um peningakerfið okkar þá, hvernig fjármunir okkar passa ekki til þess að styðja við langfátækasta eldra fólkið okkar núna fyrir jólin.


Ræðumaður: Jakob Frímann Magnússon

Virðulegi forseti. Framúrskarandi fyrirtæki er viðurkenning sem árlega er veitt þeim fyrirtækjum sem skara fram úr, hafa tekið til hjá sér, jafnvel ráðist í breytingar og betrumbætur. Þótt Alþingi sé ekki dæmigert fyrirtæki í þeim skilningi orðsins gildir hér sem annars staðar að halda vöku sinni og laga úrelta starfshætti. Okkur ber að gera Ísland að besta mögulega Íslandi, standa vörð um réttlæti og þau mannréttindi allra Íslendinga sem hér kjósa að búa, starfa og eldast síðan með reisn. Alþingi er rótgróin og stolt stofnun sem til þessa hefur ekki gert mikið af því að beina sjónum að eigin veikleikum, hvað þá að leita ráðgjafar eða aðstoðar. Ég vil því leggja til, herra forseti, að við efnum á komandi ári til eðlilegrar sjálfsskoðunar með aðstoð bestu sérfræðinga með það að markmiði sem hér hefur verið lýst og ráðast síðan í að innleiða nýjan sið þar sem þess gerist þörf, rétt eins og tugir fyrirtækja  gera á ári hverju,  meira að segja ríkisfyrirtæki. Hið háa Alþingi munu engu glata af reisn sinni og virðingu við slíka sjálfsskoðun og breytingastjórnun þar sem það á við.

Að þessu sögðu vil ég leggja til að við viðurkennum einnig að sitthvað mætti betur fara í því efnahagskerfi sem við höfum boðið þegnum okkar upp á áratugum saman, ólgusjónum ófyrirsjáanlega með öllum þeim tilraunum til inngripa og afskipta sem augljóslega hafa ekki virkað sem skyldi. Það veikir mjög tiltrú á bæði ríkisvaldinu og Seðlabankanum þegar svo dramatískar tilraunir til úrbóta sem raun ber vitni virka hreinlega ekki svo mánuðum og árum skiptir. Til þess er sífellt vitnað að vextir séu eina vopnið gegn verðbólgunni. Höfum það hugfast að sé gripið til vopna ber einnig að grípa til varna og hafa mannúð í fyrirrúmi. Sárabindin, verkjalyfin og plástrana skortir svo sárlega um þessar mundir og fyrirsjáanleg er enn meiri pína. Venjulegt fólk reiðir sig á  okkur, herra forseti, og okkur ber að bregðast við af fullum þunga. Fólkinu okkar blæðir og þá mest  viðkvæmustu hópunum.


Ræðumaður: Guðmundur Ingi Kristinsson

Virðulegur forseti. Í allri þessari orkuumræðu hef ég nú mestar áhyggjur af því að ég missti alla orku í fjárlagaumræðunni þegar þetta blessaða borð virkaði ekki. Ég veit ekki hvort það er út af orkuleysi eða einhverju öðru en ég vona að það sé ekki svo. Ég vona að það verði fljótlega gert við það, ef ekki væri gaman að vita  hvers vegna og hvenær við megum við búast við púltið virki. Ég tók eftir því að flestallir sem koma hérna upp fara í takkann en það skeður ekkert. Ég vona að þetta sé ekki orkuskortur.


Ræðumaður: Inga Sæland

Herra forseti. Ég var nú að hugsa um að tala um fundarstjórn og sting upp á því að við héldum þá einhverja sérstaka umræðu um orkumál þar sem við getum verið að mæra eða skamma eða hvað eina annað sem er. En ég skora á forseta og hvet hann til dáða til að stýra þessum þætti þannig að við tölum um fundarstjórn forseta. Að öðrum kosti tökum við bara upp sérstaka umræðu um orkustefnu og orkumálin og hvernig okkur líkar við framvindu þeirra mála og hvort helmingurinn af hv. þingflokki Miðflokksins lýsir yfir stuðningi eða ekki. Við fögnum öllum góðum málum, sérstaklega fundarstjórn forseta.


Ræðumaður: Inga Sæland

Herra forseti. Ég þakka hæstv. ráðherra fyrir ekkert svar, sem sýndi nákvæmlega hugarfarið, að rúlla vandanum yfir á íslenskan almenning, íslenskt samfélag. Það er jú stjórnvöld sem bera ábyrgð á því hvernig hlutirnir eru að þróast í fíknisjúkdómum í dag. Hæstv. ráðherra talar um að það séu ekki markaðar tekjur en ég veit ekki betur en að ég hafi talað um að hér væru að koma inn 26,3 milljarðar markaðir í áfengisgjald. Ég er að spyrja hæstv. ráðherra hvort hún geti séð það fyrir sér að nýta sitt afl til að nýta eitthvað af þeim fjármunum sem beint er verið að taka af brennivíni og þessum neysluvörum til að taka utan um og hjálpa fólki sem er í sárri neyð. Þetta er neyðarástand sem ríkir. Ég spyr þess vegna: Hver á fórnarkostnaðurinn að vera áður en ríkisstjórnin opnar augun? Hversu margir þurfa að deyja á biðlistum og ótímabærum dauða áður en ríkisstjórnin og ráðherrar axla ábyrgð og taka utan um vandann af einhverjum dug? Það er algjörlega ljóst að það eru þeir ekki að gera í dag heldur sigla steinsofandi í gegnum þetta, bæði heyrnarlausir og blindir.


Ræðumaður: Inga Sæland

Herra forseti. Á Íslandi deyja um 100 einstaklingar á ári vegna fíknisjúkdómsins, hátt í 100 einstaklingar á ári. Þar af eru tugir sem deyja ótímabærum dauða og enn aðrir tugir sem deyja á meðan verið er að bíða á biðlista eftir hjálp. Ég velti fyrir mér núna þegar kemur í ljós að við erum að fara í þessar krónutöluhækkanir eða prósentuhækkanir eftir jólin, 1. janúar næstkomandi — sem Flokkur fólksins hefði reyndar aldrei samþykkt ef hann væri að stýra þessu landi, við hefðum aldrei samþykkt 3,5% hækkun á neinum gjöldum sem færu beint út í verðlagið og þensluna sem á sér stað núna þegar við erum að glíma við verðbólguna. En það kemur í ljós að við þessa hækkun munu áfengisgjöldin, áfengisskattarnir, hækka um 1,1 milljarð þannig að þá er íslenska ríkið að taka til sín um 26,3 milljarða kr. vegna áfengisgjaldsins. Ég velti fyrir mér, hæstv. fjármálaráðherra, hvort það hafi ekki komið til greina að taka þó það væri ekki nema þessa hækkun núna um áramótin og færa hana inn í baráttuna gegn fíknisjúkdómnum og gefa þeim einstaklingum og góðgerðarfélögum sem hafa verið að líkna og hjálpa þessu fólki færi á að gera það betur. Það hefur komið í ljós að meira að segja sjúkrahúsið Vogur er rekið undir afli og gæti gert mun meira, en fjármunina skortir. Ég velti því fyrir mér hvort hæstv. fjármálaráðherra geti séð fyrir sér að taka þó það væri ekki nema þennan ríflega milljarð sem á að hækka áfengisgjaldið um og færa það inn í baráttuna gegn fíknisjúkdómnum. Við erum ekki að nýta nema innan við 2 milljarða á ári af áfengisgjaldinu í baráttunni gegn þessum sjúkdómi.


Ræðumaður: Eyjólfur Ármannsson

Virðulegur forseti. Smá leiðrétting frá fyrri ræðu: Okkur fjölgar úr 1.000 á mánuði, ekki á ári. Í þessari breytingartillögu er lagt til að heimild falli brott  til að selja Íslandsbanka og  selja hlut í Landsbankanum og selja eignarhlut ríkisins í Sparisjóði Austurlands. Á íslenskum bankamarkaði ríkir engin samkeppni. Það er nánast sjálftaka í hagnaði. Við eigum ekki að vera að selja ríkisbankana til einkaaðila svo að þeir geti haft sjálftöku í hagnaði af bankarekstri. Við sjáum núna á verðbólgutímanum að það er 80–100 milljarða hagnaður af rekstri þriggja stærstu bankanna á meðan heimilin í landinu eru að greiða gríðarlegar afborganir af húsnæðislánum sínum vegna fáránlega hárra stýrivaxta. Þetta er ekki rétti tíminn til að fara í sölu á ríkisbönkunum og við eigum ekki að gera það að svo stöddu á næstu árum, ekki fyrr en það kemur alvörusamkeppni og  við komum á fót samfélagsbanka sem byggir á hugmyndafræði sparisjóðanna.   Þá fyrst getum við farið að hugsa málið. — Ég segi já.


Ræðumaður: Inga Sæland

Frú forseti. Hér greiðum við atkvæði um að fá að tvöfalda vaxtabætur til þeirra sem eru að sligast undan oki okurvaxta þannig að ég velti fyrir mér í kjölfarið á því að sjá það að ríkisstjórnin er ekki ofsaglöð og  allir á grænu: Er þetta orðið eitthvert markmið að draga heimilin að landi og koma þeim undir fallöxina? Er það eitthvert markmið í rauninni að setja fólk á hausinn hér og gera fjölskyldurnar heimilislausar? Hvernig ætlar ríkisstjórnin að bjarga þessu fólki frá því hruni sem hún er  búin að koma því í? Ég velti því stórlega fyrir mér. Þeir geta kannski komið með 22% aukið peningamagn í umferð eins og þeir gerðu í hruninu fyrir fyrirtækin og prentuðu hér 420 milljarða. Það er sjálfsagt  engin ástæða fyrir verðbólgubrjálæðinu í dag hvernig þessi ríkisstjórn hefur hagað sér. Ég held að þeir ættu að skoða  í skóna sína pínulítið meira og athuga hvort þar leynist ekki einhver gæska sem gæti sett þá á græna takkann, því að ekki veitir af.


Ræðumaður: Eyjólfur Ármannsson

Mánuði.Mánuði.Virðulegi forseti. Hér er lögð til tvöföldun framlags ríkisins til vaxtabóta. Við skulum hafa eitt algerlega á hreinu; að með því að pína heimili í landinu með 9,25% stýrivöxtum þá mun verðbólgan ekki nást niður, svo mikið er víst, og það skiptir engu máli hversu mikið þeir stýrivextir hækka. Grunnorsök verðbólgunnar liggur ekki lengur húsnæðisverði og hækkun húsnæðisverðs eða því að heimilin í landinu séu að reyna að fjármagna eðlileg húsnæðiskaup sín. Heimilin í landinu róa nú lífróður vegna hins gríðarlega vaxtastigs í  landinu og stefnir nú í að fjölskyldur í þúsundatali muni missa heimili sín á næstu misserum vegna síhækkandi afborgana. Markmiðið með þessari breytingu er að fleiri fjölskyldur og einstaklingar fái greiddar vaxtabætur á næsta ári og hafa vaxtabætur verið hækkaðar frá því sem nú er, sérstaklega til þeirra sem verða verst fyrir barðinu á því gríðarlega háa vaxtastigi. Við munum ekki ná niður verðbólgunni með hærri stýrivöxtum í landinu sem mun bitna á heimilum í landinu. Grunnorsökin er önnur.  Hún er m.a. fólgin í því  ef okkur fjölgar á 1.000 manns á ári og við erum með hagvöxt sem er  gríðarlega mikill. — Ég segi já.


Ræðumaður: Inga Sæland

Það er þá a.m.k. gott að sjá að það ríkja ekki sömu fordómar gagnvart okkur blindingjunum því að hér erum við að koma með aukið fjármagn til Sjónstöðvarinnar til að taka utan um blint og sjónskert fólk og sérstaklega börn, þar sem á að veita auknum fjármunum til að kaupa hjálpartæki fyrir blinda og sjónskerta. Þannig að áfram veginn, ég segi ekki annað. Við skulum bara taka svona utan um alla, ekki bara vini mína.


Ræðumaður: Inga Sæland

Virðulegi forseti. Ég tek undir með hv. þm.  Sigmari Guðmundssyni. Ég velti fyrir mér: Hvað er það sem getur mögulega fengið ríkisstjórn til að taka ekki utan um þann málaflokk þegar við vitum að fólk er að deyja á  biðlistum? Við vitum að þetta er fárveikt fólk. Hvernig getur maður eiginlega ímyndað sér að nokkur stjórnvöld skuli ekki skipta sér af því og láta það bara danka og fá 50 dána ótímabærum dauða á hverju einasta ári þegar það kostar einhverja krónur að taka utan um málaflokkinn? Eru þetta fordómar gagnvart fíknisjúkdómum? Hvað í ósköpunum gæti mögulega orðið þess valdandi að við reynum ekki að taka utan um málaflokkinn og gera það a.m.k. af einhverri skynsemi? Þetta er svo galið, virðulegi forseti. Ég veit eiginlega ekki á hvaða vegferð þessi ríkisstjórn er en hún er alla vega ekki að stýra þessari þjóðarskútu til heilla og hagsmuna fyrir samfélagið í heild sinni. Það er nokkuð víst.


Ræðumaður: Eyjólfur Ármannsson

Virðulegur forseti. Ég vona að við séum í réttu þingskjali, þ.e. 677, 11. tölulið. Hér leggur 3. minni hluti til 50 millj. kr. aukningu í málaflokk númer 29.40, til Krýsuvíkursamtakanna. Samtökin hafa þegar tryggt sér fjármagn til stækkunar á meðferðarheimilinu í Krýsuvík en stækkuninni fylgir aukið fjármagn til rekstursins. Það er ekki nægjanlegt að setja aukið fjármagn í stækkun, fé þarf líka að fylgja til rekstursins. Því er mjög mikilvægt að fá samþykki fyrir þessum 50 milljónum svo að samtökin geti nýtt það húsnæði sem er þegar búið að stækka. Ég skora á þingheim greiða þessu atkvæði.


Ræðumaður: Inga Sæland

Herra forseti. Maður er hættur að verða hissa á þessu ógeðslega ofbeldi sem þetta fólk er beitt hérna, fólkið sem er múrað inn í rammgerðar fátæktargildrur. Það má náttúrlega láta sér duga 4 komma eitthvað prósent þrátt fyrir að við séum hér með stýrivexti upp á 9,25% og við séum hér með verðbólgu í 8%, þá virðist þetta   vera eini einasti þjóðfélagshópurinn sem á alltaf að beygja meira. Það er vegna þess að hann er neikvæður á excel-skjalinu. Hann er ekki að skila krónum í kassann og þá getur hann bara étið það sem úti frýs. Það eru engin takmörk fyrir því ofbeldi sem þessi þjóðfélagshópur má þola frá hendi þessarar ríkisstjórnar. Mér gjörsamlega ofbýður, virðulegi forseti. Þvílík skömm.


Ræðumaður: Guðmundur Ingi Kristinsson

Virðulegur forseti. Hér kemur fram grímulaust álit þessarar ríkisstjórnar á eldri borgurum og öryrkjum. Þeir ætla að hækka lífeyri almannatrygginga um 4,9%. Þessi sama ríkisstjórn ætlar að hækka framlag til einkarekinna fjölmiðla samkvæmt verðlags- og launavísitöluhækkunum um 10,6%. Ég hef margítrekað spurt: Hvernig í ósköpunum er hægt að reikna svona tvær vísitölur og launaþróun gjörsamlega rangt? Og skýringin var jú að þeir hefðu fengið 2,5% í sumar, öryrkjarnir. Það stenst ekki. Þarna munar 6% — 6% sem þeir ætla að gefa gæðingunum sínum, einkareknum fjölmiðlum, og RÚV líka, spáið í það. Þeir fá allt bætt. En eldri borgarar, öryrkjar? Nei, þeir eru ekki þess verðugir. Þeir fá 6% minna. Það er stefna ríkisstjórnarinnar.


Ræðumaður: Eyjólfur Ármannsson

Virðulegi forseti. Í fjárlagafrumvarpinu er boðað að lífeyrir almannatrygginga skuli einungis hækka um 4,9% á næsta ári, um næstu áramót. Það er miðað við upphaflega spá Hagstofunnar á verðbólgu í landinu  á næsta ári. Uppfærð spá er núna orðin um 5,6%. Bæði  Öryrkjabandalagið og Landssamband eldri borgara telja þessa uppfærslu allt of lága og að hún fari í bága við 62. gr. almannatryggingalaga. Öryrkjabandalagið hefur lagt áherslu á að uppfærslan verði 12,4%, sem samsvarar hækkun á matarkörfunni á liðnu ári. Undir það má taka enda hefur hækkun matvælaverðs   umtalsverð áhrif á lágtekjufólk sem ver nær öllum tekjum sínum í algjörar nauðsynjar. Grunnframfærsla almannatrygginga er tugum prósentum lægri en lágmarkslaun sökum þeirrar kjaragliðnunar sem átt hefur sér stað undanfarna áratugi. Við í 3. minni hluta leggjum áherslu á að fjárheimildir á málefnasviði 27 og 28 verði hækkaðar  svo að tryggja megi að grunnframfærsla almannatrygginga hækki um 12,4%. Út á það gengur tillagan. — Ég segi já.


Ræðumaður: Eyjólfur Ármannsson

Virðulegur forseti. Þetta eru svo margar atkvæðagreiðslur að maður svona — já. Þetta mál  snýr að Hlaðgerðarkoti og SÁÁ. Við skulum hafa eitt í huga; íslenska ríkið rekur ekki áfengissjúkrahús í landinu. SÁÁ reka starfsemi á grundvelli þjónustusamnings við ríkið og brösuglega gengur að fá greitt fyrir þann kostnað sem fylgir því að reka þessa sjálfsögðu heilbrigðisþjónustu. SÁÁ er að nota álfasöluna í rekstur og raunverulega er ríkið að kaupa heilbrigðisþjónustu hjá almannaheillafélögum á undirverði. Við verðum að taka utan um þessi félög og styðja við bakið á þeim með sómasamlegum hætti svo að áhuginn dvíni ekki í þeim krafti og í þeirri starfsemi sem er hjá þessum almannaheillafélögum. Við erum ekki að standa okkur nægilega vel í því að veita þeim  fjármagn fyrir þá þjónustu sem við höfum samið um að þau skuli veita í samfélaginu. Við skulum alltaf hafa það í huga. Við verðum að standa á bak við þessi félög.


Ræðumaður: Inga Sæland

Herra forseti. Ég kem hér upp til að vekja athygli á því að hér á að taka 26 ríflega milljarða í áfengisgjald. Gott og vel. Hvað verður gert við þessa peninga? Við erum að horfa upp á mikla vesöld þeirra sem glíma við fíknisjúkdóminn og hvernig í rauninni okkar löglega fíkniefnasala er að koma hér fólki á kaldan klaka og það deyja hátt í 50 einstaklingar árlega ótímabærum dauða og margir eru á biðlista eftir hjálp. Ég vil hvetja ríkisstjórnina undir akkúrat þessum lið til þess a.m.k. að marka ákveðna fjármuni og vera ekki nísk á að viðurkenna að við erum að glíma við stórkostlega heilbrigðisvá. Það er í raun í okkar höndum að sjá til þess að það skorti ekki fjármagn til að ala önn fyrir þeim sem eru veikir og biðja um hjálp og með þessum peningum þá finnst mér algerlega siðferðislega rétt að stjórnvöld sjái sóma sinn í því að sjá til þess að enginn deyi á biðlista og allir fái þá læknisþjónustu sem þeir þurfa.


Ræðumaður: Eyjólfur Ármannsson

Virðulegur forseti. Hér er verið að fara fram á það að veiðigjald á næsta ári verði 15 milljarðar, hækki þar af leiðandi um 4 milljarða og 910 milljónir. Tekjur ríkissjóðs af veiðigjaldinu duga ekki einu sinni fyrir rekstri Fiskistofu, Hafrannsóknastofnunar og Landhelgisgæslu. Það er umhugsunarefni. Í umræðum um fjárlögin höfum við talað um fjárskort Landhelgisgæslunnar og það er bara mjög mikilvægt að þeir sem fá þjóðarauðlindina afhenda til að veiða greiði sanngjarnt gjald í sameiginlega sjóði landsmanna. Veiðigjaldið átti að tryggja þjóðinni hlutdeild í þeim hagnaði sem auðlindin skilar en stjórnvöld hafa ekki séð til þess. Auðvitað á að greiða markaðsgjald og hér erum við að nálgast markaðsgjaldið. Við getum líka nálgast markaðsgjaldið með því að setja allan fisk á markað, a.m.k. stærstan hluta. Hér er um mjög mikilvæga tillögu að ræða og við verðum að fara að fá meiri pening í ríkissjóð af sameiginlegri auðlind landsmanna.


Ræðumaður: Inga Sæland

Herra forseti. Hér erum við að tala um að hækka bankaskattinn í 0,838%. Eins og kom fram hjá hv. þingmanni hér á undan, Eyjólfi Ármannssyni, eru bankarnir að skila hagnaði sem mun sennilega verða á bilinu 80–100 milljarðar á árinu. Við erum að horfa upp á stórkostlega fjármagnsflutninga frá heimilum og fólkinu í landinu og meðalstórum fyrirtækjum. Það er verið að hrúga peningum inn í bankana. Hræðsluáróðurinn er þessi: Þið bítið í skottið á ykkur og bankarnir munu einfaldlega hækka álögur og hækka vexti enn frekar og færa í rauninni þessa hækkun út í verðlagið hjá sér alveg upp á nýtt. Ég spyr bara einfaldlega: Hver í ósköpunum er löggjafinn hér? Er okkur ekki í lófa lagið að standa í lappirnar og sjá til þess að hlutirnir gangi upp? Mér finnst bara galið hvernig er alltaf verið að koma fram og búa til eitthvað um ekki neitt sem þarf ekki að vera nokkur skapaður hlutur. Við erum löggjafinn. Það er í okkar valdi að sjá til þess að hlutirnir gangi upp fyrir allt samfélagið, ekki bara suma. Það er í okkar höndum að sjá til þess að allir axli ábyrgð á því efnahagsrugli sem er í gangi akkúrat í dag.


Ræðumaður: Eyjólfur Ármannsson

Virðulegi forseti. Hér er tillaga um hækkun bankaskatts, hann hækki um 31 milljarð kr. Ýmsum kann að þykja það mikið en á sama tíma ætti sami aðili að hugsa um það hversu mikið heimilin í landinu eru að greiða fyrir 9,25% stýrivexti í landinu og hátt vaxtastig í landinu. Það er ekki hægt að taka þetta úr samhengi, svo mikið er víst. Við búum við bankamarkað þar sem er algjört samkeppnisleysi og sjálftaka í hagnaði. Hagnaður bankanna í ár mun verða á bilinu 80–100 milljarða kr. Hér er um hvalrekaskatt að ræða og mun hlíta endurskoðun ef vextir fara niður fyrir 5%. Það er mjög mikilvægt að setja þetta í samhengi við heimilin í landinu. Það eru heimilin í landinu sem eru að greiða niður verðbólguna og öll þjóðin er að verða fátækari — nema hverjir? Jú, það eru bankarnir sem hagnast á verðbólgunni en þjóðin er að tapa. Það er kominn tími til þess að bankastarfsemi í landinu  greiði sanngjarnt gjald í sameiginlega sjóði landsmanna svo við getum tekist sameiginlega á við verðbólguna og keyrt hana niður.


Ræðumaður: Eyjólfur Ármannsson

Virðulegi forseti. Varðandi fjárlögin og stýrivexti þá ákvað Seðlabanki Íslands við síðustu stýrivaxtaákvörðun að hækka ekki stýrivexti. Vegna hvers? Jú, vegna óvissunnar á Reykjanesi. Það hafði ekkert með fjárlögin að gera, ekki neitt. Þessi ríkisstjórn er ekki að gera neitt hvað varðar verðbólguna. Stýrivextir munu ekki gera neitt varðandi fólksfjölgun í þessu landi, sem var 1.000 á mánuði. Fjölgunin í þessu landi er 3% en í Evrópu er hún 1% eða fólki fer fækkandi. Við erum ekki að taka á gríðarlegri eftirspurn sem er aukast ár frá ári. Stýrivextir Seðlabankans gætu farið upp í 12% þess vegna og verðbólgan væri enn þá sú sama. Við erum ekki að taka á grunnorsökum þessarar verðbólgu og það eiga ríkisfjármálin að gera, svo það liggi alveg hreint fyrir. Og hverjir bera kostnaðinn af þessu? Jú, það eru heimilin í landinu, það er fátækt fólk og millitekjufólk sem er að borga af húsnæðislánum sínum sem hækka eins og enginn sé morgundagurinn. Og hverjir hagnast á því? Jú, það eru bankarnir, bankakerfið er að græða sennilega hátt í 100 milljarða kr. í ár.


Ræðumaður: Guðmundur Ingi Kristinsson

Virðulegur forseti. Þessi fjárlög sýna nákvæmlega stefnu þessarar ríkisstjórnar, hverjir er henni þóknanlegir og hverjir ekki. Það fer ekki á milli mála að þeir sem eru henni ekki þóknanlegir eru aldraðir, öryrkjar og þeir sem mest þurfa á hjálp að halda. Það er eiginlega sorglegt til þess að vita að allan þann tíma sem ég hef verið hérna á þinginu hefur ríkisstjórnin algjörlega hunsað í öllum fjárlögum aldrað fólk. Í þessu fjárlagafrumvarpi er gert ráð fyrir 5,4 milljörðum kr. í endurgreiðslu frá öldruðu fólki. Ekki krónu til þess. Og hvernig ætla þeir að taka þetta? Jú, þeir ætla að taka þetta á skerðingardaginn mikla 1. júlí. Nú er nýkomin skýrsla Öryrkjabandalagsins um stöðu öryrkja. Er verið að taka á því? Nei, þeir hafa aldrei haft það betra, segir þessi ríkisstjórn. En það sést í þessum fjárlögum að þeir eiga enn og aftur að hafa það skítt eins og þeir hafa haft það hingað til.


Ræðumaður: Eyjólfur Ármannsson

Virðulegur forseti. Við erum að fara að greiða atkvæði eftir 2. umræðu um fjárlagafrumvarp þar sem halli ríkissjóðs muni verða 47 milljarðar. Hagvöxtur á síðasta ári, eins og kemur fram í nefndaráliti meiri hlutans var 7,2%. Það er gríðarlegur hagvöxtur í samfélaginu. Íslendingum fjölgar um 1.000 manns á ári. Það eru 74.000 erlendir ríkisborgarar sem eru hér við vinnu, 18–19% af vinnuafli landsins. Það er verðbólga í landinu og stýrivextir eru 9,25%. Við erum ekki að taka á orsökum verðbólgunnar í þessu fjárlagafrumvarpi. Stýrivextir munu ekki taka á grunnorsökum verðbólgunnar sem er fólksfjölgun fyrst og fremst og hin gríðarlega þensla, hin gríðarlega eftirspurn í samfélaginu. Það er ekkert í þessu fjárlagafrumvarpi sem bendir til að hin þráláta verðbólga fari að minnka, ekki neitt. Það er ekki verið að taka á þeim vandamálum sem við er að stríða í samfélaginu. Við erum sennilega að fara í þráláta verðbólgu svipaða og var á milli 1980 og 1990 og næstu tíu ár munu sennilega verða verðbólgutímabil ef ekkert verður gert. Það er ekkert verið að gera í þessum fjárlögum og heimilin í landinu þurfa að greiða fyrir það með hækkandi lánum.


Ræðumaður: Inga Sæland

Herra forseti. Hæstv. ráðherra félagsmála eða barnamála segir: Við skulum vinna saman, þurfum að stíga stórt skref, standa saman. Það er nákvæmlega það sem þessi breytingartillaga felur í sér. Eftir það kjaftshögg sem við vorum að fá hér í fyrradag þegar PISA-könnunin birtist þá held ég nú að það væri bragur á því að við værum að stíga einhver skref og viðurkenndum það að við þyrftum almennilega vísindalega aðstoð til þess að reyna að koma einhverju skikki á það ófremdarástand sem ríkir í menntamálum, sem er engum til vansa nema löggjafanum sjálfum. Einungis við berum fulla ábyrgð á því hvernig staðan í menntamálum er nákvæmlega í dag. Það væri kannski bragur á því, fyrst maður hefur heyrt jafnvel hv. þingmenn stjórnarflokkanna tala um hve mikilvægt það væri að koma á einhverju skipulagi og vísindalegu starfi til að tryggja framgöngu menntamála, að við sýndum þann brag að samþykkja þessa breytingartillögu. — Ég segi já.


Ræðumaður: Eyjólfur Ármannsson

Virðulegur forseti. Við í Flokki fólksins styðjum þetta frumvarp. Þetta er mikilvægt frumvarp til stuðnings við sveitarfélögin og skóla í landinu. Ég er með breytingartillögu um að sett verði á fót vísindaráðgjafarnefnd á sviði menntamála til ráðgjafar fyrir hina nýju stofnun og ráðherrann. Það er mjög mikilvægt að við beitum nýjustu vísindaaðferðum og því sem er að gerast úti í heimi á hverjum tíma og rýnum þær rannsóknarskýrslur sem koma t.d. frá UNESCO og fleiri aðilum í menntamálunum.

Ég tel um mjög mikilvæga breytingu að ræða þar sem við vorum áður með ráðgjafarnefnd þar sem sæti áttu hagsmunaaðilar en hérna erum við að tala um fyrst og fremst fræðimenn. Við verðum að taka meiri beintengingu við fræðin og við það sem er að gerast úti í heimi.

Ég vonast til þess að sú breytingartillaga fái framgang. Við verðum að breyta um stefnu í menntamálum og það verður einungis gert hér. Það verður gert í skólastofunni með breytingum sem koma héðan, í gegnum lögin, í gegnum aðalnámskrá o.s.frv. Það eru við sem berum ábyrgð á ástandinu varðandi grunnhæfni í læsi, náttúruvísindum og stærðfræði. Það eru við sem berum ábyrgð á því og enginn annar í þingræðisríki.


Ræðumaður: Eyjólfur Ármannsson

Virðulegur forseti. Mig langar að halda áfram með það sem ég var að ræða í fyrri ræðu minni. Þar kom ég inn á að ég teldi að ein af orsökum verðbólgunnar væri gríðarleg fólksfjölgun. Okkur er að fjölga um 1.000 manns á mánuði og hefur gert undanfarna mánuði og undanfarin ár. Á árinu 2022 fjölgaði íbúum þessa lands um 3%. Til samanburðar hefur árleg fólksfjölgun í öðrum Evrópulöndum verið innan við 1% og jafnvel fólksfækkun. Fjölgun erlendra ríkisborgara á fyrsta ársfjórðungi 2022 til þriðja ársfjórðungs 2023 var um 30%. Nú í lok árs búa á Íslandi 72.000 erlendir ríkisborgarar sem er 18% af heildaríbúafjölda. Við erum með hælisumsóknir frá 4.200–4.500 manns í ár sem við þurfum að sjá fyrir fæði, klæði og húsnæði. Svo fáum við ferðamenn sem fara í skammtímaleigu, í Airbnb og hótelin, og þar erum við með 2,2 milljónir í ár. Í skýrslu frá Seðlabankanum er fjallað um ástæður fyrir verðbólgunni og þar er m.a. komið inn á fólksfjölgunina, að hún hafi valdið hækkunum á húsnæðisverði og skal engan undra miðað við þessa fólksfjölgun sem ég hef farið yfir. Á sama tíma er íbúðafjárfesting að dragast saman í ár. Um tíma hefur helsti drifkrafturinn í verðbólgunni verið íbúðarverðið, vegna þess að það er skortur á íbúðum, við erum ekki að mæta þeirri eftirspurn sem hefur orðið vegna fólksfjölgunar. Ég hef ekki tekið eftir því að seðlabankastjóri hafi minnst á þetta á vaxtaákvörðunardögum sínum.

Þegar við skoðum hverjar eru orsakirnar fyrir verðbólgunni þá eru þær að sjálfsögðu mjög margar og flóknar. Við vorum í Covid þar sem peningamagn í umferð var aukið. Ríkið sprautaði pening inn í fyrirtæki landsins til að tryggja að þau færu ekki á hausinn, að þau myndu ekki lenda í fjöldagjaldþrotum. Vissulega er peningamagn í umferð grundvallaratriði varðandi verðbólgu. Hinn frægi hagfræðingur og nóbelsverðlaunahafi Milton Friedman sagði að verðbólgan væri fyrst og fremst eingöngu peningalegt fyrirbæri, það væru of margir peningar að eltast við vörur og það þyrfti að minnka peningamagn í umferð. En það er bara ekki alveg þannig. Vissulega er þetta gríðarlega merkilegur fræðimaður þó að ég sé ekki sammála honum. Hann kom hingað til lands og það er til frægur sjónvarpsþáttur þar sem Ólafur Ragnar Grímsson, fyrrverandi forseti, stjórnaði umræðunum. Það væri gaman að fá að sjá hann aftur, það voru skemmtilegar umræður. En hvað um það, kenning hans er gríðarlega mikilvæg en hún er ekki algjörlega hárrétt. Það má a.m.k. gagnrýna hana gríðarlega. Stríðið í Úkraínu hefur líka valdið verðbólgu og peningamagn í umferð jókst ekki þar. Og hvar er Friedman þá? Samdráttur í framleiðslu á olíu getur hækkað verð á henni og það veldur verðhækkunum á öllum vörum sem nota olíu eða vörum sem nota vörur sem nota olíu sem framleiðsluþátt, alveg án þess að peningamagn í umferð breytist. Þannig að skortur á vörum getur líka gert það og aukin eftirspurn eftir vörum, eitthvað sem við höfum orðið vitni að vegna fólksfjölgunar. Það er komið inn á þetta í meirihlutaáliti fjárlaganefndar þar sem segir, með leyfi forseta:

„Þegar íbúum fjölgar þetta mikið má gera ráð fyrir því að það hafi veruleg áhrif á eftirspurn eftir t.d. húsnæði, vörum og þjónustu. Með slíkri fólksfjölgun má einnig gera ráð fyrir verulegri aukningu á eftirspurn eftir opinberri þjónustu sem hefur áhrif á ríkisútgjöldin.“

Það er þessi ástæða fyrir verðbólgunni sem ríkisfjármálin taka ekki á með nokkrum einasta hætti. Ríkisfjármálin eru algerlega hlutlaus þegar kemur að verðbólgunni. Þeir í Svörtuloftum uppi í Seðlabanka eru algerlega látnir sjá um baráttuna gegn verðbólgu, enda eru stýrivextir 9,25%. Eru þeir að hafa áhrif? Ekki samkvæmt upplýsingum sem komu frá Seðlabankanum á síðasta vaxtaákvörðunardegi, þeir eru ekki að hafa þau áhrif sem þeir bjuggust við og það er grafalvarlegt mál. Ég tel að það sé vegna orsaka verðbólgunnar sem þeir eru ekki að hafa áhrif.

Financial TimesÁstæðurnar fyrir verðbólgunni geta verið margar og flóknar. Verðbólga er einkenni, alveg eins og þegar þú færð hita, það getur verið fjöldinn allur af bakteríum, vírusum og alvarlegum meinum sem veldur hita. Það sama á við um verðbólguna, það geta verið margar ástæður fyrir henni. Hagkerfið er flókið og dýnamískt ólínulegt kerfi með mörgum, fyrirgefið að ég noti orðið, feedback-lúppum eða undantekningum. Það getur því verið erfitt að átta sig á því hvað nákvæmlega er að valda verðbólgunni. Seðlabankastjóri vitnaði einu sinni í tásumyndir á Tene þegar stýrivextir voru hækkaðir um 0,25%. Íslendingar voru jú að fara til Tenerife eftir Covid að taka myndir af sínum fallegu tám og hann hafði þetta á orði þegar peningastefnunefnd hækkaði vexti um 0,25%. En þessar ástæður eru mjög flóknar og erfitt að henda reiður á þeim. Seðlabanki Svíþjóðar er hugrakkur og það er grein í þar sem er vitnað í seðlabanka Svíþjóðar þar sem þeir segja: Við erum hræddir um að það sé verðbólguþrýstingur sem við skiljum ekki alveg að fullu. Það er sem sagt verðbólguþrýstingur í sænsku samfélagi sem þeir skilja ekki alveg að fullu. Þeir segja: Hann hefur náð meiri krafti en við héldum í ársbyrjun 2022. Þannig að við verðum að átta okkur á því að meira að segja í Svíþjóð segjast þeir ekki skilja alveg til fulls hvað er að gerast.

Ég flutti ræðu í fyrri umræðu og kom inn á það að ég tel að þessi fólksfjölgun sé m.a. gríðarlegt vandamál — ekki vandamál en við verðum að taka á þessari þenslu og fólksfjölgun er ein af orsökum þenslunnar. En það er ekki að gerast. Við getum hækkað stýrivexti alveg út í það óendanlega og samt er verðbólga. Þeir hafa ekki áhrif, þeir munu ekki hafa áhrif og það er út af þessum grunnorsökum verðbólgunnar.

Það er líka annað og það er samsetning lánanna. Fyrir hrun tóku mörg okkar lán, bílalán og húsnæðislán, og ég var meðal þeirra. Ég tók hluta af lánunum mínum í svokölluðum gengistryggðum lánum. Þá var lánið bundið við erlendan gjaldmiðil. Ég tók mitt 4 millj. kr. lán og tengdi það við jen. Í hruninu hækkaði þetta lán um 12 milljónir. Ég var reyndar að vinna í efnahagsbrotadeild á þessum tíma og fór að skoða þetta, m.a. vegna vinnu minnar og svo bara sjálfstætt. Þá sá ég að gengistryggðu lánin voru að sjálfsögðu kolólögleg og ekki nóg með það, þau voru refsiverð. Það eina refsiverða í lögunum, lögum um vexti og verðtryggingu, var ef þú braust gegn kaflanum um verðtryggingu. Stýrivextirnir höfðu engin áhrif á gengistryggðu lánin, þeir skiptu engu máli. Seðlabankinn hækkaði og hækkaði stýrivextina og það hafði engin áhrif af því að lánið var tengt við erlenda mynt. Það var það sem hafði áhrif, það tengdist genginu. Það sama á við um verðtryggðu lánin, ekki í eins miklu magni reyndar en nákvæmlega það sama á við um verðtryggð lán. Þegar stýrivextir eru hækkaðir hafa þeir ekki sömu áhrif á verðtryggð lán. Það er nú bara þannig. Þannig að önnur ástæðan fyrir því að stýrivextir hafa ekki áhrif er samsetning lánanna, samsetning útlána í íslensku samfélagi. Við erum því með tvenns konar vandamál: Grunnorsök verðbólgu í samfélaginu og líka samsetningu útlána á Íslandi og hvernig fjármálakerfið er byggt upp. Við erum ekki að taka á þessum vanda í dag, við erum ekki að gera það. Stýrivextir eru ekki að taka á grunnorsökum vandans, grunnástæðunni fyrir því að við búum við verðbólgu og við erum núna komin í þráláta verðbólgu.

Þetta er að gerast af tveimur ástæðum. Stýrivextirnir taka ekki á grunnorsökum verðbólgunnar sem geta verið flóknar og margvíslegar. Ég hef fært rök fyrir því að ég tel þá vera eina ástæðuna fyrir mikilli verðbólgu hérna. Svo er það hin ástæðan, þessi kerfislæga. Við verðum að ná tökum á báðum þessum hlutum. Breyturnar liggja fyrir og það þarf að benda á þær. Breyturnar í íslensku samfélagi liggja fyrir og ég er búinn að benda á eina en þær eru fleiri. Vissulega var Covid líka. Það er ekki hægt að hækka stýrivexti út í hið óendanlega til að taka við auknu peningamagni í umferð sem var vegna Covid. Það er ekki þannig sem það gengur fyrir sig. Noregur hækkaði í  4,25% og önnur ríki um svipað. Við erum í 9,25% sem er algjört einsdæmi. Ein ástæðan fyrir því að stýrivextir voru ekki hækkaðir síðast var vegna ástandsins á Reykjanesi. Það er alveg klárt mál að heimilin í landinu geta ekki búið við 9,25% stýrivexti og þær gríðarlegu hækkanir sem verða á lánunum fyrir þá sem eru með breytilega vexti og fyrir þá sem eru með bundna vexti. Það mun leiða til gjaldþrota heimila í landinu, hluta þeirra, og til þess að fólk missi heimili sín. Við erum ekki að taka á vandanum með nokkrum hætti. Þessi fjárlög gera það ekki heldur.

Þú getur lækkað verðbólgu með sköttum. Það er hægt að taka peninga úr umferð þannig. Ef spurningin er hvort við séum með tekjuvanda eða útgjaldavanda í ríkisfjármálunum þá hallast ég frekar að því að þetta sé tekjuvandamál. Stjórnarmeirihlutinn hefði getað tekið á þessu máli, a.m.k. sagst ætla að vera þátttakandi í baráttunni gegn verðbólgunni, ekki að vera hlutlaus. Það er mjög sorglegt að fjárlögum sé ekki beitt nægjanlega í baráttunni gegn verðbólgunni. Það er það sem algjörlega vantar. Við verðum að ná tökum á verðbólgunni, við verðum að gera það. Ef við gerum það ekki er það gríðarlegur ósigur fyrir íslenskt samfélag, íslensk stjórnmál og íslenskt stjórnkerfi. Ég man tímann milli 1980 og 1990 þegar það var óðaverðbólga hérna. Við erum vonandi ekki að fara inn í svipað tímabil núna, áratug verðbólgu, þrálátrar verðbólgu og stöðnunar. Það er hins vegar mjög líklegt að við séum að fara að gera það, að við séum að fara að lenda í tíma verðbólgu sem við ráðum ekki við — og líka stöðnunar. Það er mikið undir í því að við náum tökum á verðbólgunni, það er algjört grundvallaratriði, og það er ekki verið að gera það í þessu fjárlagafrumvarpi. Útlit er fyrir að verðbólgan í ár verði að meðaltali 8,7%. Verðbólgan hefur verið þrálát á þessu ári og stendur nú í 7,9%. Í forsendum frumvarpsins, þegar það var lagt fram í september, var samkvæmt spá Hagstofunnar gert ráð fyrir 4,9% verðbólgu. Í uppfærðri spá í nóvember er gert ráð fyrir 5,9% verðbólgu. Ég held að þetta sé tala í lægri kantinum. Ég bara efast raunverulega um að við náum verðbólgunni mikið niður, það á eftir að koma í ljós, en þá mun allt verða algjörlega botnfrosið hérna. En við skulum sjá til.

Hagvöxtur í fyrra var 7,2% og í uppfærðri spá er gert ráð fyrir lægri hagvexti á næsta ári, eða um 2,1%.

Mig langar aðeins að fjalla um krónuna. Í 2. umræðu fjárlaga hefur verið talað um krónuna og það var þáttur í Ríkisútvarpinu sem heitir Kveikur — ég hef ekki séð þann þátt en ég sá fréttaskýringu RÚV sem byggir á þessum þætti. Ég verð að segja að ég varð bara mjög hissa þegar ég sá það sem ég las. Mér fannst það algjör grautur. Þar kemur í fyrsta lagi fram að íslenska krónan sé gríðarlega óstöðug. Hún hefur vissulega verið það en ég skora á alla að skoða gengi hinnar gríðarlegu óstöðugu krónu. Það er mjög einfalt mál að gera það; fara bara inn á t.d. Landsbankann, gengissíðuna þar, og skoða flöktið á íslensku krónunni. Það er líka gott að skoða samanburð við aðra gjaldmiðla eins og t.d. norsku krónuna. Hún hefur veikst mikið í ár, t.d. gagnvart bandaríkjadollar og evru. Íslenska krónan hefur ekki verið sérstaklega óstöðug, það er ekki ástæðan fyrir verðbólgunni. Það eru aðrar orsakir, það er ekki gríðarlegt fall íslensku krónunnar. Ég get tekið dæmi. Norska krónan fór úr 14 íslenskum krónum fyrir ári síðan niður í 12,5 krónur nú í sumar og er nú aftur komin upp í 13,5. Það er ekkert hrun  íslensku krónunnar gagnvart norsku krónunni. Mjög svipaða sögu er að segja varðandi evru og bandaríkjadollar. Íslenska krónan er ekkert mikið óstöðugri en sú norska en Norðmenn hafa náð tökum á verðbólgunni með 4,25% stýrivöxtum og öðrum aðgerðum.

Í öðru lagi er það þessi eilífi söngur um að það séu fyrirtæki í landinu sem geti gert bókhald sitt upp í erlendum gjaldmiðli, að þau hafi fengið heimild til að losna undan óstöðugleika krónunnar — sem er ekkert sérstaklega óstöðug ef þið skoðið það — og á meðan sitji heimilin uppi með íslensku krónuna. Það sem þarna er verið að gera er að þessi fyrirtæki eru að fá tekjur í evrum og gera upp í evrum. Ef einhverja langar að gera upp í evrum þá bara gera þeir það. Ef einhvern  langar að gera heimilisbókhald sitt upp í evrum þá er bara mjög einfalt að gera það. Þetta er bókhaldslegt atriði. Það sem meira er: Ef einhver vill kaupa evrur þá er bara einfalt að nota launin, sem eru greidd út í íslenskum krónum, og kaupa sér evrur. Það er t.d. gert í stórum stíl í Argentínu. Íbúar þar treysta ekki pesóanum og fólk kaupir sér dollara þar og geymir sparifé sitt í dollar.

Ég má líka til að upplýsa um það að innlánsvextir, t.d. í Landsbankanum, eru um 8,75% á íslensku krónunni. Vextir á norskum krónum eru hæstir 4% en yfirleitt er þetta í kringum 1%. Þannig að við getum ávaxtað íslensku krónuna miklu betur. Svipað á við um evruna. Þeir sem myndu skipta öllu yfir í evrur um hver mánaðamót myndu þurfa að búa við miklu lægra vaxtastig á innlánum sínum. Það að halda því fram að það sé einhver sérstétt sem gerir upp í evrum, sem eru fyrirtæki sem eru með tekjur í erlendum gjaldmiðli, sem er bókhaldslegt atriði, það er ekki málið. Það geta allir gert upp í þeim gjaldmiðli. Gjaldeyrir er í eðli sínu metrakerfi, þetta er mælieining. Það er líka mjög mikilvægt að lán til einstaklinga sé í þeim gjaldmiðli sem tekjur hans eru í. Það er grundvallaratriði. Ef mestar tekjur eru í erlendri mynt og útgjöldin eru í erlendri mynt þá er það miklu betra fyrir innri rekstur fyrirtækjanna að láta þetta passa saman þannig að það lækki þeirra kostnað. Svo einfalt er það. Auðvitað geta bankar lánað til þeirra fyrirtækja sem eru með tekjur í erlendri mynt. Það er mjög mikilvægt. Ég get komið aftur að dæminu um það þegar ég tók lán í jenum. Það lán fór úr 4 milljónum í 12 milljónir af því að ég var með það gengistryggt. Sama hefði gert gerst ef ég hefði verið með jenalán. Það er gríðarleg áhætta fyrir Íslendinga að taka lán, t.d. húsnæðislán, í erlendri mynt. Ekki gera það. Það er stórkostleg hætta sem fylgir því vegna þess að það gæti gerst að krónan myndi skyndilega lækka, ef það yrði t.d. aflabrestur. Ef það kæmi gos og engir ferðamenn inn í landið þá myndi krónan lækka í verði. Sveiflujöfnunarkerfi íslensku krónunnar er gríðarlega mikilvægt og má rekja upphaf stærstu atvinnugreinar þjóðarinnar, ferðaþjónustunnar, til lágs gengis á íslensku krónunni eftir hrun.

Þriðja atriðið sem vakti athygli mína í þessari fréttaskýringu voru hinir gríðarlega háu vextir á Íslandi. Ástæðan fyrir háum vöxtum er verðbólgan. Ég er búinn að segja hvað verðbólgan var, í dag er hún 7,9% og að meðaltali 8,7%. Stýrivextir eru 9,25% og það er til að berjast gegn verðbólgunni. Það er ástæðan fyrir því að við höfum ekki náð tökum á verðbólgunni. Og þeir eru allt of háir. Seðlabanki Íslands er í tómu rugli með þessar hækkanir enda hafa þær ekki áhrif. Það er vegna þess að grunnorsök verðbólgunnar er önnur en peningamagn í umferð. Það eru aðrar ástæður sem við vitum ekki nákvæmlega hverjar eru en ég hef bent á eina hér; fólksfjölgunina og hina miklu eftirspurn, skort á húsnæði, að sjálfsögðu, og skort á íbúðum, skort á samkeppni líka. Við erum sennilega komin í eins konar græðgisverðbólgu. Ég man ekki alveg hvað hún heitir en þetta er kallað „greed inflation“. Og það er líka hinn gríðarlega mikli hagvöxtur sem hér á sér stað.

Það eru ríki í Evrópusambandinu sem eru með evru og eru með háa verðbólgu. Verðbólga í Eystrasaltsríkjunum, sem eru með evru, hefur verið mjög há. Í dag er verðbólga í Eistlandi 9,4% á ársgrundvelli. Í Lettlandi er verðbólgan 9,6% og í Litháen er verðbólgan 8,8%. Öll þessi ríki búa við fólksfækkun og neikvæðan hagvöxt. Eistland var á síðasta ári með neikvæðan hagvöxt um 2,6%, Lettland 0,2%, Litháen 0,4%. Er evran að hjálpa þessum ríkjum? Nei, evran er ekki að hjálpa þessum ríkjum, ekki á nokkurn einasta hátt. Spáð var í upphafi árs í Eystrasaltsríkjunum að verðbólgan í þessum ríkjum, alla vega tveimur af þremur þeirra, mig minnir að það hafi verið Eistland og Litháen, yrði 15–17%. Þannig að það er líka verðbólga í evruríkjunum, ekki gleyma því. Og það er fólksfækkun þar líka.

Ástæðan fyrir þessu er að verðmætasköpunin skiptir öllu máli og það er framleiðnin sem gerir okkur rík, verðmætasköpun og framleiðni. Það er mjög mikil verðmætasköpun í íslensku samfélagi. Eins og ég sagði í fyrri ræðu erum við auðlindahagkerfi, búum við ein gjöfulustu fiskimið í heimi, glæsilegt land, ótrúlega fegurð sem ferðamenn koma að skoða og vatnsaflið og jarðvarmavirkjanir sem selja orku til álvera og heimila, eina stærstu hitaveitu heims á höfuðborgarsvæðinu sem bætir lífskjör. Evran myndi ekki breyta neinu þar, ekki skipta nokkru einasta máli. Við skulum horfa til Eystrasaltsríkjanna hvað varðar verðbólguna. Annað sem við ættum líka að horfa til er stærð okkar. Við erum 400.000 manns í 103.000 km² landi. Í Norður-Noregi, í fylkjunum Tromsø og Finnmörku, búa 470.000 manns. Það er landsvæði sem er 112.000 km², það er aðeins stærra en Ísland en mjög svipað hvað varðar hagkerfið. Þeir eru reyndar ekki með mikið af álverum, veit ég, en það er sjávarútvegur, landbúnaður o.s.frv. Og þá kem ég að því sem ég hef líka heyrt talað um: Ástæðan fyrir því að erlendir bankar koma ekki til Íslands er íslenska krónan. Nei, það er ekki íslenska krónan, það er smæðin að mörgu leyti og stórskrýtið fjármálakerfi, með verðtryggðri krónu, 50%-samsetningunni og stærðinni á lífeyrissjóðunum,  og annað. Við erum svo lítil. Ég var að vinna í tveimur bönkum í Noregi, DNB og Nordea, og ég var svolítið í Eystrasaltsríkjunum þegar DNB var með útibú þar á sínum tíma og Nordea líka. Þessir bankar slógu saman og stofnuðu nýjan banka saman sem heitir Luminor. Þeir seldu hann síðan. Af hverju? Af því að þeir höfðu ekki lengur áhuga á að vera í Eystrasaltsríkjunum með bankastarfsemi, þar sem evran er, þeir hreinlega nenntu því ekki, stjórnunarlega séð, ekki eftir nógu miklu að slægjast o.s.frv. Bankar hafa verið að fara út úr Eystrasaltsríkjunum, m.a. út af smæðinni og líka af því að það er ekki rekstrargrundvöllur fyrir þá. Ég held að núna sé þar aðallega Svea Bank. Danske bank er líka á þessu svæði, alla vega í einhverjum ríkjunum, en Svea Bank er stærsti bankinn. Og þetta er í evrulöndum. Og það eru miklu fjölmennari ríki þarna. Í Eistlandi eru 1,3 milljónir manns og í hinum ríkjunum eru, minnir mig, svona 3–4 milljónir, 4,3 í Litháen. Það er líka gríðarleg fólksfækkun. Sama er með  Norður-Noreg. Þar búa 470.000 manns. Jú, það eru útibú frá stórum bönkum þar, þetta er jú hluti af stærra landi, en bankar heimsins eru ekkert að hlaupa þangað með bankastarfsemi, síður en svo. Það er byggt á algerum misskilningi að það myndi verða biðröð af erlendum bönkum að koma hingað ef við tækjum upp evru. Það er ekki þannig.

Krónan hefur hins vegar verið sveiflujöfnunartæki og líka það að við höfum notað íslensku krónuna og við erum eitt auðugasta ríki heims. Þessi söngur núna um að evran myndi bjarga okkur, það er bara ekki þannig, ekki á nokkurn einasta hátt. Ég get lofað ykkur því að ef við tækjum evruna upp myndi eignaverð daginn eftir rjúka upp úr öllu valdi. Það verður ekki endilega léttara að kaupa húsnæði á Íslandi með evruna í þeim húsnæðisskorti sem er núna. Það eru aðrar orsakir fyrir því; skortur á húsnæði og fáránlegt fjármálakerfi þar sem verðtryggð lán eru úti um allt. Lántakendur, venjulegt fólk, eru látnir bera verðbólguáhættuna en ekki bankarnir. Ég skora á allan þingheim að útskýra verðtryggingu á erlendu tungumáli fyrir erlendum aðilum. Þeir hrista gjörsamlega hausinn; höfuðstólshækkanir á hverju ári sem rýra eigið fé fólks og það að bankarnir sjálfir með alla sína sérfræðinga, hagfræðinga og guð má vita hvað sem eru að spá í spilin á fjármálamörkuðum heimsins með sínar afleiður, geta tryggt sig fyrir verðhækkunum og guð má vita hvað, að þeir séu ekki látnir bera verðbólguáhættuna af lánum til húsnæðiskaupenda er algjört hneyksli, svo ekki sé meira sagt. Það sem er líka hneyksli er að stýrivextirnir virka ekki. Það er ein af ástæðunum fyrir því að við erum með svo háa stýrivexti, eins og ég kom inn á áður.

Ég tel að þessi atriði sem ég hef farið hér yfir séu mikilvæg í umræðunni um ríkisfjármálin. Annað sem ég tel líka skipta máli er að við erum á þenslutímum. Það er gríðarlegur hagvöxtur í samfélaginu. Við erum með hagvöxt á síðasta ári, eins og ég sagði áðan, upp á  7,2%. Það er spá Hagstofunnar að á næsta ári verði hagvöxtur 2,1%, sem er gríðarlega mikilvægt.

Ég vil minnast á umsögn Alþýðusambands Íslands um fjármálaáætlun þar sem þeir segja að við búum við hagvaxtartíma núna, í miklum hagvexti, en samt séu húsnæðiseigendur að missa húsnæði sitt vegna hárra stýrivaxta. Og ef það kemur kreppa, ef það verður samdráttur, þá verða ríkisfjármálin í gríðarlegum vanda. Það er vegna þess sem ég tel að við eigum fyrst og fremst við tekjuvandamál að stríða. Við getum séð þetta í rekstri Landhelgisgæslunnar, lögreglunnar, sjúkrahúsanna. Það er rétt sem kom hérna fram að við á þingi eigum að fara að skipta okkur meira af því hvernig hvert peningarnir fara. Við erum t.d. með allt of dýrt húsnæði, aldraðir eru á sjúkrahúsum en ekki hjúkrunarheimilum, skuldir ríkissjóðs eru gríðarlegar og við erum að borga 117 milljarða í vaxtagjöld sem er fáránlega há fjárhæð.

Ég held að þetta séu þau atriði sem við þurfum að taka á, þ.e. að greiða niður skuldir og sjá líka til þess að við fjármögnun okkur með réttum hætti sem taki þá á verðbólgu líka. Heildartekjur ríkissjóðs eru rúmir 1.356 milljarðar. Heildarútgjöldin eru hins vegar yfir 1.400 milljarðar. Það er halli á ríkissjóði upp á 46 milljarða. Breytingartillögur sem nú eru hér, ef ég man rétt, munu leiða til, að mig minnir, 9 milljarða aukins halla. Það er algjörlega óásættanlegt í góðæri að við séum að reka ríkissjóð með halla. Það munu koma 100 milljörðum meiri tekjur inn á þessu ári en við erum samt að reka ríkið með halla. Það er algjörlega óásættanlegt og við verðum að taka á því, sem og því að við verðum að berjast gegn verðbólgunni. Það er grundvallaratriði.


Ræðumaður: Tómas A. Tómasson

Virðulegi forseti. Hv. þingheimur og kæra þjóð. Ég ætla að mæla fyrir breytingartillögu við frumvarp til laga um Miðstöð menntunar og skólaþjónustu sem kemur frá samflokksmanni mínum og vini, Eyjólfi Ármannssyni.

„Á eftir 2. gr. komi ný grein ásamt fyrirsögn, svohljóðandi:

Vísindaráðgjafarnefnd á sviði menntamála.   Vísindaráðgjafarnefnd á sviði menntamála skal vera Miðstöð menntunar og skólaþjónustu og ráðherra til ráðgjafar á sviði fræðslu- og menntamála barna og ungmenna. Ráðherra skipar formann til fimm ára í senn og skal hann vera framúrskarandi fræðimaður á sviðinu á alþjóðlega vísu með mikla reynslu af rannsóknum og fræðiskrifum. Ráðherra skal skipa aðra nefndarmenn, að tillögu formanns, sem eru fræðimenn, hver á sínu sviði. Vísindaráðgjafarnefnd skal funda þrisvar á ári og oftar ef þurfa þykir. Miðstöð menntunar og skólaþjónustu getur leitað álits hjá nefndinni um ákveðin málefnasvið á breiðum grundvelli og nefndin verið henni til ráðgjafar um langtímastefnumótun um starfsemi stofnunarinnar. Nefndin skal upplýsa árlega um rannsóknir í heiminum sem hún telur æskilegt að stofnunin kynni sér. Hún skal einnig upplýsa ráðherra um það sem hún telur að betur mætti fara í skólastarfi í landinu og gera tillögur til úrbóta.“

Nú ætla ég að deila með ykkur minni reynslu af skólagöngu. Ég fór í Melaskóla í 9, 10, 11 og 12 ára bekk, síðan í Hagaskóla í 1. og 2. bekk og síðan í Verzlunarskólann í 1. og 2. bekk sem á þeim tíma var til siðs, að byrja 15 ára þar. Ég var skelfilegur námsmaður og fékk sjaldan meira en 6 en mér þótti gaman að leggja á borðið og vera að sýsla í eldhúsinu, bursta skó, strauja og gera alls konar heimilisstörf. Svo það endaði með því að ég fór að vinna á pylsubarnum Prima í Austurstræti. Þar var ég á heimavelli og hafði rosalega gaman af því að setja pylsur í brauð og tómatsósu og sinnep og svoleiðis og selja. Seinna æxlaðist það þannig að ég fór að læra matreiðslu. Þegar ég var byrjaður í matreiðslunni fann ég að ég var kominn heim en fljótlega áttaði ég mig á því að mig langaði til að gera meira en að vera matreiðslumaður, mig langaði til að vera veitingamaður. Þá fór ég aftur í Verzlunarskólann og nú hafði ég tilgang. Ég féll í 2. bekk í Verzlunarskólanum og hætti. Ég fór í 3. bekk og nú hafði ég ástæðu fyrir því að vera í skólanum og ég hafði rosalega gaman af því. Ég lærði eins og ég lifandi gat og ég bara spjaraði mig ágætlega. Seinna fór ég í háskóla í Bandaríkjunum og lærði hótel- og veitingarekstur.

Af hverju er ég að segja ykkur þetta? Vegna þess að ég held að mikið af þeim krökkum sem gengur illa í skóla hafi ekki fundið sig. Það þarf að finna út úr því hvað hverjum og einum þykir gaman að gera og hefur áhuga á. Það sagði eitt sinn maður við mig, mjög merkilegur maður, Isac Tigrett, sem stofnaði Hard Rock Cafe í London árið 1971: Ef þú gerir eitthvað sem þér finnst gaman að gera og gerir það vel þá þarftu ekki að hafa áhyggjur af framtíðinni, það kemur af sjálfu sér. Ég mæli með því að við leggjum áherslu á það að hjálpa börnunum að finna hvert hugur þeirra stefnir því það eru ekki allir — sonarsonur minn er ágætisnámsmaður en hann nennir ekki að læra algebru. Af hverju? Af því að hann sér engan tilgang með því. Hann segir: Ég get ekki notað þetta í framtíðinni og ég ætla ekkert að læra þetta. Það er nú svo oft þannig að fólk verður að hafa tilgang og það verður að sjá raunverulega ljósið í endanum á göngunum. Það verður að sjá stjörnuna, hvert það er að stefna. Ég ætla koma með tilvitnun hérna, með leyfi forseta: „Definite made your purpose in life.“ Það þýðir að hafa ákveðið markmið í lífinu. — Takk fyrir.


Ræðumaður: Eyjólfur Ármannsson

Virðulegur forseti. Hér er breytingartillaga við frumvarp til laga um Miðstöð menntunar og skólaþjónustu sem lýtur að því að sett er  inn í frumvarpið ákvæði um vísindaráð á sviði menntamála sem yrði hinni nýju stofnun, Miðstöð menntunar og skólaþjónustu, til ráðgjafar sem og ráðherranum. Ég tel að hér sé um mjög mikilvægt mál að ræða, ekki síst í ljósi niðurstöðu PISA-könnunarinnar varðandi hæfni 15 ára nemenda í lestri, náttúruvísindum og stærðfræði eða læsi á þessum sviðum. Við verðum að breyta um kúrs og fara að byggja á fremstu vísindum hvað þetta varðar, stofnanavæða það að ráðherrann hafi alltaf aðgang að fremstu vísindum og líka hin nýja stofnun. Við getum ekki verið að horfa alltaf til hagsmunanna. Ég get líka vísað til þess að formaður allsherjar- og menntamálanefndar hefur talað fyrir því, bæði í ræðustól hér í störfum þingsins og í umræðunni hér við 3. umræðu um frumvarp til laga um Miðstöð menntunar og skólaþjónustu, að hafa norrænt vísindaráð. Ég tek alveg heils hugar undir það en ég tel líka mikilvægt að við höfum okkar eigið vísindaráð af því að öll lönd hafa sitt eigið skólakerfi og við eigum íslenskt skólakerfi sem er hluti af hinu norræna. Við þurfum bæði.


Ræðumaður: Eyjólfur Ármannsson

… lestrarkennslu.Herra forseti. Ég verð að viðurkenna, úr því að við erum farin að tala um lesblindu hérna, að ég hef ekki talað um lesblindu í ræðum mínum hér, bara svo það liggi algerlega fyrir. Lesblinda er lesblinda. Við erum að tala hér um leshæfni, grunnskilning, grunnlesskilning. Það er það sem PISA-könnunin fjallar um. Þetta er ekki könnun um lesblindu. Lesblinda er alvarlegt vandamál. Það er enginn að tala um það. Þetta gerist allt í heilanum, hvort sem við erum með lesblindu eða hvað sem er, ADHD. Þegar ég stend hér er ákveðin heilastarfsemi sem fer fram og ég vona að það geri það líka hjá hv. þingmanni. Svo einfalt er það. En það breytir því ekki að ég skrifaði grein um þetta og ég er búinn að lesa leiðbeiningar Menntamálastofnunar oftar en mig langar til og þar segir: Kæri lesandi, vinsamlega lestu hratt í tvær mínútur. Það bara gerir það, svo einfalt er það. Þetta er mjög mikið kvíðavandamál hjá börnum. Lestur snýst um skilning. Þú verður að geta skilið það sem þú lest, það er þannig. Og ég vona að maka hv. þingmanns gangi bara vel í sínum rannsóknum og vona að þær séu mjög mikilvægar og ég vona að það gangi vel í því og ég tel að rannsóknir á lesskilningi séu bara mikilvægar í samfélaginu. Við getum líka farið að að tala um ADHD og athyglisbrest. Ég vona að íslenskir vísindamenn fari að rannsaka það. Það er 4,9% í Noregi en 15% hér. Fremsti félagsfræðingur Noregs hefur kallað það kollektíf svik gagnvart börnum. Við getum kannski farið að athuga rannsóknir á því, en við erum ekki að tala um það hér. Við erum að tala um þetta frumvarp hérna í tengslum við PISA-könnunina.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið en það sem hann las upp úr aðalnámskrá grunnskóla var afleiðing af því að geta lesið. Ef þú getur lesið þá þarftu að hafa skilning á því, geta lesið hratt eða á ákveðnum hraða o.s.frv. Við erum að tala hér um það hvernig barn lærir að lesa. Ég skal segja þér sögu. Ég var svolítið mikið í Rússlandi af ákveðnum ástæðum og Úkraínu á sínum tíma og ég fór að reyna að læra rússneska stafrófið. Ég skora á hv. þingmann að prófa það. Það fyrsta sem þarf að gera er að átta sig á kyrillíska stafrófinu, hver hljómur hvers stafs er. Það er grundvallaratriði. Ef þú nærð því ekki þá nærðu ekki neinu. Stafrófið er allt öðruvísi en hið latneska sem við notum. Þú verður að kunna hljóð hvers einasta tákns, það er bara þannig, bókstafahljóð. Og varðandi stofnanavæðinguna, að byggja á vísindum, þá var ráðgjafarnefnd í lögum um Menntamálastofnun. Það voru ekki vísindamenn sem voru þar, það voru hagsmunaaðilar. Við erum bara að tala um hér að hafa lagagrein, stofnanavæða það að það verði vísindaráð á sviði menntamála, ekki tengt neinum hagsmunum, bara að það gefi ráðgjöf til ráðherrans og hinnar nýju stofnunar. Svo einfalt er það. Þetta eru heilmikil vísindi, menntavísindi, uppeldisfræði og taugasálfræði, og ég hef haft mikla ánægju af því að kynna mér þetta nánar, t.d. að fara á fyrirlestur með Stanislas Dehaene sem sagði: Það er bara ákveðin stöð í heilanum sem virkjast þegar þú lærir að lesa. Hann sagði að mikilvægt væri að fara í gegnum það þannig að byrja frá eind til heildar. Það er mjög mikilvægt að gera það. Það breytir því ekki að niðurstöður PISA sýna að við höfum verið á rangri braut. Við þurfum bara að viðurkenna það og breyta um kúrs. Svo einfalt er það og ef það verður einhver svekktur í leiðinni þá verður hann bara svekktur. Mér er alveg sama um það. Ég er ekki kosinn hér til þess að hafa ekki skoðun á þessu. Og ég skal segja annað í því — fyrirgefið, ég er búinn með tímann minn.


Ræðumaður: Eyjólfur Ármannsson

Virðulegur forseti. Það frumvarp sem hér er til 3. umræðu, frumvarp til laga um Miðstöð menntunar og skólaþjónustu, er um margt gott frumvarp og mikilvægt og ég og flokkur minn styðjum það í heild. Það er þó ekki fullkomið frumvarp á nokkurn hátt og það eru atriði sem við lögðum fram breytingartillögu um við 2. umræðu sem fengu ekki hljómgrunn, þar á meðal um vísindaráðgjafarnefnd á sviði menntamála. Fyrirmyndin var ráðgjafarnefnd í lögum um Menntamálastofnun sem var skipuð hagsmunaaðilum. Hér er mikilvægt að breyta um kúrs og hætta að taka tillit til hagsmunaaðila en byggja þetta algerlega á vísindum. Ég er sammála hv. þm. Bryndísi Haraldsdóttur, formanni allsherjar- og menntamálanefndar, um að það sé rétt að hafa líka samnorrænt samstarf á grundvelli vísinda á sviði menntamála. En við verðum líka að hafa okkar eigið. Íslenskt skólakerfi er vissulega norrænt en það er fyrst og fremst íslenskt og við verðum að fara út í heim og leita eftir niðurstöðum nýjustu rannsókna og því sem er að gerast þar á sviði fræðanna. Við verðum að horfa til þess að við höfum verið á rangri braut. Þetta snýst ekki um fjármuni í þetta skiptið eins og alltaf er. Það er grein sem ég er með hér af visir.is, „Ólæsi er enn mikið á Íslandi“, frá árinu 2004. Þar segir, með leyfi forseta:

„Starfshópur á vegum menntamálaráðuneytisins komst að þeirri niðurstöðu fyrir tveimur árum“ — árið 2002 sem sagt — „ að líklega ættu um fimmtán þúsund Íslendingar á fullorðinsaldri við umtalsverða lestrarörðugleika að stríða.“

Þar segir einnig, með leyfi forseta:

„Gera má ráð fyrir að lítil lestrarfærni hái um tuttugu þúsund manns til viðbótar. Þannig að alls eru þetta um 35.000 manns. Þetta vandamál er fyrst að verða viðurkennt á Íslandi á síðari árum en hingað til hefur almennt verið talið að bókaþjóðin öll fluglæs. Kannanir á lestrarfærni barna á fimmtán ára aldri hafa hins vegar bent til þess að enginn munur sé á Íslendingum og öðrum Norðurlandaþjóðum.“

Þetta var árið 2004 um ástandið 2002, það er 21 ár síðan. Hvað gerðist frá þessum tíma? Ekki neitt, ekki neitt. Niðurstöður PISA í ár staðfesta enn og aftur að ástandið er hrikalegt. Þessi könnun mælir hæfni 15 ára nemenda í lesskilningi, læsi á náttúruvísindi og læsi á stærðfræði. Við lækkum enn meira. Við erum langt fyrir neðan önnur Norðurlönd. Það eru örfá ríki fyrir neðan okkur, ég held að við séum í fimmta eða sjötta sæti af öllum ríkjunum. Það kemur fram í niðurstöðum könnunarinnar að nemendur sem eiga foreldra í lakari félags- og efnahagslegri stöðu koma verr út í könnuninni, þvert á þátttökulönd. Meiri aukning er í ójöfnuði í námsárangri á Íslandi yfir tíma og einkum í lesskilningi, þ.e. við erum raunverulega að bregðast þeim sem eru í slökustu stöðunni, slökustu félagslegu og efnahagslegu stöðunni.

En það er ekki bara það. Við erum líka að bregðast afburðanemendunum og þar er munurinn enn þá meiri. Þar er Ísland yfirleitt með 2% hlutfall nemenda sem ná afburðahæfni á þessum sviðum en Norðurlöndin 8%. Norðurlöndin eru fjórfalt betri og þetta á við um grunnfærni í lesskilningi, stærðfræði og náttúruvísindum. Við erum að tala um grunnhæfni hérna.

Það kom fram í umræðunni hjá hv. þm. Bryndísi Haraldsdóttur að við þyrftum fleiri mælitæki. Við þurfum ekkert endilega fleiri mælitæki hvað þetta varðar. Að sjálfsögðu væri gott að hafa fleiri mælitæki varðandi samræmd próf og annað slíkt, að athuga nemendur svo við getum haft áskoranir miðað við færni en ef það er kalt úti þá vitum við að það er kalt úti. Við þurfum ekki hitamæli til að segja okkur að það sé kalt úti. Þessar niðurstöður eru ekki með nokkrum hætti óvæntar. Ég get vísað til viðtals við Jón Pétur Zimsen, aðstoðarskólastjóra Réttarholtsskóla, sem er minn gamli ungdómsskóli, og hann er spurður hvort tíðindin komi honum í opna skjöldu, með leyfi forseta:

„Niðurstöðurnar koma mér bara akkúrat ekkert á óvart – ekki neitt. Þetta er algjörlega það sem ég bjóst við. Þetta var í farvatninu og verður áfram.“

Það er núna sem við verðum að gera eitthvað í málum. Það er núna, ekki seinna. Það er núna. Það sem er undir virðist vera það, og ég vil meina það, og það má saka mig um það að ég sé eitthvað einstrengingslegur, að við erum að beita rangri aðferðafræði við lestrarkennslu. Ég veit að í byrjendalæsi er líka farið inn á bókstafa- og hljóðaaðferðina en það er bara ekki gert nógu markvisst og eingöngu í byrjun. Þú verður að læra stafina og ég skal segja af hverju. Það er grein hér frá 2015, „Ný lestraraðferð skilar verri lestri“. Þar kemur fram, með leyfi forseta:

„Byrjendalæsi, kennsluaðferð sem þróuð var hjá Háskólanum á Akureyri og kennd er í 80 grunnskólum á Íslandi, leiðir ekki til betri árangurs nemenda á samræmdum könnunarprófum.“

Með leyfi forseta ætla ég að halda hér áfram með greinina:

„Þetta kemur fram í samantekt Menntamálastofnunar sem DV hefur undir höndum. Munurinn á einkunnum nemenda sem hafa lært að lesa með aðferðinni og nemendum sem ekki lærðu að lesa með aðferðinni er einn heill í einkunn á samræmdum prófum í fjórða bekk. Það er, nemendur sem lærðu að lesa með aðferðinni eru verr staddir en þeir sem það gerðu ekki.“

Í áðurnefndu viðtali við Jón Pétur Zimsen vill hann meina að krakkar núna séu að tapa meira en heilu skólaári nú á milli kannana. Við höldum bara áfram að fara niður og ef við breytum ekki um aðferðafræði og förum ekki í grunninn á þessu munum við halda áfram að fara niður, svo einfalt er það.

Flokkur minn hefur verið með tillögu hér til þingsályktunar um að taka upp bókstafa- og hljóðaaðferðina í aðalnámskrá grunnskóla og þar er komið að stjórnkerfi menntamála. Það frumvarp sem hér er til samþykktar í 3. umræðu er frá Alþingi. Við erum að setja lög um það hvernig við eigum að styðja skólana. Stjórnkerfi menntamála í landinu er í lögum. Það er fjallað um þetta í löggjöf, lögum um leikskóla, lögum um grunnskóla og lögum um framhaldsskóla. Þar er fjallað um aðalnámskrá og skólanámskrá og aðalnámskrá á að leggja grunninn um það hvernig þetta á allt saman að vera. Ég hef lesið þessar aðalnámskrár. Ég get lesið mér til gagns og ég las aðalnámskrá framhaldsskóla sem allir ættu að gera hér inni. Ég las kaflann um læsi og ég botnaði nákvæmlega ekkert í honum, ekki neitt. Ég er búinn að lesa nokkuð mikið um ævina og ég tel mig geta skilið þann texta sem ég les. Ég skildi ekkert í honum, ekki neitt. Þetta eru hálfinnihaldslaus plögg, allt saman, aðalnámskrár skólanna, almennar yfirlýsingar um hitt og þetta o.s.frv.

Svo veit ég líka að skólanámskrárnar — ég heyrði á fundi menntamálanefndar að þar var menntaskóli sem sagði að þeir væru ekki búnir að breyta sinni skólanámskrá úr fjögurra ára námi yfir í þriggja ára nám. Ég mun vera með skriflega fyrirspurn um það hvernig eftirlitið er og hversu margir skólar nota skólanámskrár sem eiga að vera í leikskóla, grunnskóla og framhaldsskóla. Það er stjórnkerfi á þessu en þetta er stjórnlaust. Stjórnkerfið er ekki að virka, svo það sé algerlega á hreinu. Það er ekki að virka. Þetta er í grunninn miðstýrt kerfi sem byggir á aðalnámskrá, síðan er skólanámskrá o.s.frv. Það eru lög til um þetta. Það er bara ekki verið að fara eftir þessu. Þar komum við að einu sem var ákaflega áhugavert í viðtali við nefndan Jón Pétur Zimsen, aðstoðarskólastjóra Réttarholtsskóla:

„Spurður um orsakir þessa nefnir hann að umbúðanám, eins og hann kýs að kalla það, hafi færst í aukana.“

Með leyfi forseta langar mig að lesa hér aðeins upp úr þessu:

„Það er nám sem lítur vel út á pappírunum, en innihaldið er ekkert. Það er ríkjandi alltof víða og hjálpar ekki til. En það bitnar síðan mest á þeim sem standa höllustum fæti. Bitnar mest á þeim sem hafa slakasta félagslega, fjárhagslega bakgrunninn, þeim sem fá minnstu hjálpina heima. Þar sem skólinn á að vera jöfnunartæki — þar bregst skólinn algjörlega.“

Það sem virðist vera, og ég sé það í mínu kjördæmi, er að það eru allt einhverjir hagsmunir hingað og þangað sem ráða för. Fremstu vísindi ráða ekki för. Það er bara ekki þannig. Og af hverju höfum við ekki tekið á þessu síðan 2004? Það eru einhverjir hagsmunir úti í samfélaginu sem koma í veg fyrir það, gamla íslenska sérhagsmunastjórnunin og tregðulögmálið. Það er endalaust þessi hræðsla við að þora að stjórna menntamálum í landinu með þeim stjórntækjum sem eru í lögum, með aðalnámskrá sem fer síðan inn í skólanámskrána. Þetta er ekki eitthvað gegn kennurum, eitthvað svoleiðis, það er bara ekki þannig.

Maður sér það meira að segja í frumvarpi til laga um Miðstöð menntunar og skólaþjónustu, ef við skoðum verkefnin í 4. gr., ef við skoðum bara orðalagið. Í fyrri lögum var t.d. fjallað um innleiðingu. Nei, nú er þetta að styðja við, efla, samhæfa menntun, byggja upp og halda utan um, styðja við innleiðingu o.s.frv. Það er ekki það að stofnunin eigi að sjá um innleiðingu, nei, það á að styðja við hana og sé einhvers staðar í kerfinu einhver kennari eða einhver sem er óánægður, þá bara hrekkur allt í kút. Já, það er kannski þannig, nei, ég ætla ekki að kjósa þig þá, vinurinn. Þetta er alveg með ólíkindum. Maður sér það meira að segja í þessu plaggi hérna.

Það verður að vera agi í herbúðunum hvað þetta varðar og það er kominn tími til þess núna að við tökum af skarið og tökum góða krísustjórnun á þetta. Þegar við getum staðið saman, eins og þegar eru náttúruhamfarir hérna eins og á Reykjanesskaga, þá stöndum við öll saman og við tökum á þessu máli, gerum það sem rétt er. Það stendur algjörlega skrifað fyrir framan okkur hvað er rétt og hvað er rangt í þessu máli. Það er að beita fremstu vísindum og ekkert annað í þessu, það er það sem virkar.

Það er líka mjög mikilvægt að viðurkenna mistök. Ég get tekið dæmi um mistök. Svíþjóð, stærst Norðurlanda, forysturíki í velferðarmálum og menntamálum, eða var það a.m.k. á sínum tíma, hefur viðurkennt mistök. Menntamálaráðherra Svíþjóðar er búinn að viðurkenna mistök í skólakerfi Svíþjóðar, sem voru hver? Jú, of mikil skjánotkun. Menntamálaráðherra, ég man nú ekki nafnið á henni, hefur bara sagt það hreinlega að það hafi verið mistök að innleiða skjái í alla skóla. Svíar eru núna að rúlla þessu til baka og ætla að setja milljarða króna árlega núna í það að hætta þessari skjánotkun. UNESCO-skýrsla síðastliðið vor um skjánotkun sagði það að kennarinn, „instructor“ eigi að vera „centralt“ — afsakið að ég tali ekki nógu góða íslensku hér — eigi að vera miðlægur í öllu námi, ekki nota skjáina. Ég hef talað við lækni um þetta sem segir: Haldið skjáunum sem lengst frá börnunum, svo lengi sem þið getið. Þannig er nú það. Það eru þessar rannsóknir í Svíþjóð og hjá UNESCO sem við eigum að fara eftir og innleiða.

Við eigum líka að taka utan um verkefnið Kveikjum neistann í Vestmannaeyjum, sem byggir á hverju? Fremstu kenningum fræðimanna á þessu sviði, mörgum kenningum settum saman í kokteil, Csikszentmihalyi, Ericsson og fleiri, áskorun miðað við færni, ástríðuhvöt, bókstafa- og hljóðaaðferðin, aldrei að ofgera nemandanum, aldrei nokkurn tímann, láta hann finna áhugasvið sitt, valdefla hann. Það var skemmtileg grein á visir.is í dag eða gær um að það er komin aukaafurð út úr því rannsóknarverkefni, það er efling vináttu. Krakkarnir eru komnir með meiri tengingar við aðra krakka í efri bekkjum, miklu meiri tengsl, út af sjálfstraustinu sennilega. Og svo við tölum nú um mælingar þá var þar gerð mæling á því eftir annan bekk, próf sem var útbúið sem heitir Læs, sem sýndi að 80% af nemendum gátu lesið eftir annan bekk. Uppi á fastalandinu eins og Vestmannaeyingar kalla það, eru það um 50%, 52–53%. Þar er ekki miðað við hraðlestrarprófið. Í leiðbeiningum Menntamálastofnunar um það er barnið vinsamlegast beðið um, og ég hef skrifað grein um þetta, að lesa eins hratt og það getur í tvær mínútur. Mestu kvíðaáhrif sem þetta hefur á barnið í skólanum.

Ég spurði Heikki Lyytinen — sem Hermundur Sigmundsson hefur fjallað um, sá sem stendur að verkefninu í Vestmannaeyjum, prófessor í Þrándheimi með 130 vísindagreinar. Hann hefur verið með eineltismál í Háskóla Íslands út af þessu, ég hef aldrei nokkurn tímann áður heyrt hvernig talað er um þann einstakling, persónu hans, það er algjörlega til háborinnar skammar. Hann er búinn að berjast í þessum málum í 22 ár. Greinin sem ég var að lesa áðan á Vísi frá 2004, um ástandið 2002, er 21 árs. Hermundur fékk Heikki Lyytinen, fremsta sérfræðing Finna og sérstakan ráðgjafa UNESCO í læsismálum, á málþing og ég spurði hann um hraðlestur. Hvað þýðir það? Hann sagði: Það þýðir ekki neitt, það þýðir bara að þú lest mikið. Þú hleypur hratt ef þú hleypur mikið. Hermundur fékk líka Stanislas Dehaene, helsta ráðgjafa Frakklandsstjórnar og formann vísindaráðs menntamálaráðuneytisins þar, hingað til lands og hann hélt fyrirlestur. Í lok fyrirlestrar varaði hann við ákveðnum hlutum sem ætti alls ekki gera við barnið. Það væri að láta barnið fara að finna orð í texta hingað og þangað. Ég fór og skoðaði Byrjendalæsi og jú, það er orðasúpa. Krakkinn á að reyna finna orð í einhverri orðasúpu. Þar er stafasúpa líka. Við verðum að breyta um aðferðafræði varðandi lestur. Svo einfalt er það. Það er búið að finna upp hjólið fyrir Ísland og það var í Vestmannaeyjum. Þetta er gömul aðferðafræði sem heitir gagn og gaman.

Enn vill forseti minna hv. þingmann á að virða ræðutíma.


Ræðumaður: Eyjólfur Ármannsson

Ná árangri.Ég þakka hv. þingmanni fyrir svarið. Það er mjög gott að henni þyki það vænt um sinn heimabæ að hún skori á bæjaryfirvöld þar og íbúa að taka upp aðferðafræði Kveikjum neistann. Það er líka mjög gott að óska öðrum bæjarfélögum þess sama og sínum eigin heimabæ og ég legg upp með það. Hv. þingmaður sagði að það væri engin ein aðferð við að læra að lesa.  Eða ná árangri. Það er vissulega ekki ein aðferð við að ná árangri en það er ein aðferð við að læra að lesa. Það er að skilja það forritunarmál og þau tákn sem stafrófið er svo að hægt sé að setja saman orð og stafa sig áfram til orða. Það verður einungis gert með bókstafa-hljóðaaðferðinni, að einstaklingar skilji hvað táknin þýða eins og hvert annað forritunarmál. Bókstafa-hljóðaaðferðin er bara lítill hluti af aðferðafræðinni og því sem er að gerast í Vestmannaeyjum, það er líka ástríðuhvöt. Það var t.d. mjög skemmtileg grein á visir.is um að þar hefði komið fram aukaafurð; vináttan. Það er búið að auka vinatengsl á milli bekkja hjá börnum og meiri tengingar eru á milli bekkja. Í greininni er talað um 19 tengingar í staðinn fyrir sex áður. Þannig að það er nú verkefni sem nær til fleiri þátta en lesturs.

En það breytir því ekki að við verðum að nota fremstu vísindi. Við höfum ekki verið að gera það. Annað er líka að þetta er ekki gamalt vandamál. Ég held hér á grein frá 2004 þar sem talað er um að fyrir tveimur árum ættu líklega um 15.000 Íslendingar á fullorðinsaldri við umtalsverða lestrarerfiðleika að stríða. Er hv. þingmaður ekki sammála því að við verðum að viðurkenna það að við höfum gert mistök? Við höfum verið að beita rangri aðferðafræði. Það er upphafið af því að geta bætt sig. Ég er sammála hv. þingmanni um að þetta snýst ekki um peninga. Þetta snýst um aðferðafræði við kennslu við lestur og þetta snýst um það að við höfum verið að gera eitthvað rangt. Við verðum að viðurkenna að við höfum verið að gera eitthvað rangt svo við getum leiðrétt það. Það er ekki endalaust hægt að vera með endalausa meðvirkni í þessum málum. Við verðum bara að taka af skarið núna og það verður gert í þessari stofnun en ekki neins staðar annars staðar.


Ræðumaður: Eyjólfur Ármannsson

Virðulegur forseti. Ég vil þakka hv. þingmanni og formanni allsherjar- og menntamálanefndar fyrir ræðuna. Ég vil byrja á að taka undir það að mjög margt búi í íslenskum ungdómi og nemendum og við höfum mjög marga styrkleika, m.a. í samanburði við Norðurlöndin, þar á meðal að það er ákveðið frumkvæði hérna. Við höldum vel utan um börnin, þau tilheyra skólum o.s.frv.

Mosfelling,Mig langar að spyrja hv. þingmann um það að nú skrifaði hún grein í fjölmiðil heimabæjar síns, Mosfellsbæjar, þar sem hún talaði fyrir því að við myndum innleiða Kveikjum neistann víðar í landinu en einungis í Vestmannaeyjum, hvort ekki sé kominn tími til þess að skala það verkefni upp þannig að það fari í skóla og verði rúllað út í fleiri skólum, og að bókstafa-hljóðaaðferðin verði tekin upp sem grundvallaraðferðafræði við lestrarkennslu, líkt og önnur ríki hafa gert og lögleitt, eins og Bretland og Frakkland, og hún verði kennd kerfisbundið eins og fræðimaðurinn Stanislas Dehaene í Frakklandi hefur mælt með og Hermundur Sigmundsson.

Annað sem mig langaði að spyrja hana um er að hún talaði hér fyrir norrænu vísindaráði og talaði líka fyrir því í störfum þingsins fyrr í vikunni. Nú veit ég að Norðurlöndin hafa sínar eigin ráðgjafarstofnanir og rannsóknastofnanir á þessu sviði. Vissulega er gott að tengjast þeim en er ekki líka mikilvægt að við höfum okkar eigið vísindaráð með fremstu vísindamönnum sem eru þá líka að koma utan úr heimi til að veita ráðgjöf til þessarar nýju stofnunar, Miðstöðvar menntunar og skólaþjónustu, og ráðherranna? Ég get ekki séð annað en að við verðum að gera það. Í síðustu lögum um Menntamálastofnun var ráðgjafarnefnd en einungis hagsmunaaðilar voru þar á bak við. Ég tel núna tímabundið að taka eigi upp fremstu vísindi og fremstu aðferðafræði. Það er gríðarleg þróun á þessu sviði, ekki síst á sviði taugasálfræði.


Ræðumaður: Guðmundur Ingi Kristinsson

Virðulegur forseti. Ríkisstjórnin hefur hvað eftir annað hælt sér af því að hún hafi aldrei gert annað eins fyrir öryrkja, aldrei nokkurn tímann. Ég fer að halda að hún hafi tekið alræmda bræður í vinnu hjá sér; Íslykilsgám, Skerðingarstúf og Uppbótarkræki. Þetta eru þeir sem vinna fyrir ríkisstjórnina og þetta eru þeir sem á að kenna um hennar eigin klúður í þessum málum. Hugsið ykkur mannréttindabrotin sem verið er að fremja í dag gagnvart fötluðu fólki og öldruðu fólki — þau verða tekin til meðferðar í framtíðinni. Er það stefna þessarar ríkisstjórnar að í framtíðinni verði þessi mannréttindabrot til þess að það þurfi að borga sanngirnisbætur? Getið þið ekki einu sinni séð til þess að fólk geti t.d. notað íslykilinn? Ætlið þið að svelta fólk? Á það ekki að geta farið í banka, á það ekki að geta tekið út pening? Nú er búið að gera það þannig að mörg fyrirtæki eru farin að neita að taka við peningum sem er oft það eina sem aldrað fólk og fatlað fólk vill nota.


Ræðumaður: Guðmundur Ingi Kristinsson

Virðulegur forseti. Niðurstöður nýrrar rannsóknar Vörðu – rannsóknastofnunar vinnumarkaðarins og Öryrkjabandalags Íslands voru kynntar í gær, miðvikudaginn 6. desember. Könnuninni svöruðu 3.585 manns með annaðhvort örorku- eða endurhæfingarlífeyri eða örorkustyrk frá TR í október 2023. Ríflega þriðjungur öryrkja býr við efnislegan skort eða verulegan efnislegan skort. 20% öryrkja búa við verulegan skort eða sárafátækt. 70% geta ekki mætt óvæntum útgjöldum án þess að stofna til skuldar. 40% öryrkja geta ekki greitt kostað vegna tómstunda eða félagslífs og geta ekki gefið börnum sínum jóla- eða afmælisgjafir. 25% einhleypra mæðra og öryrkja hafa þurft mataraðstoð á síðastliðnu ári. Helmingur einhleypra foreldra á örorku  getur ekki veitt börnum sínum nauðsynlegan klæðnað eða eins næringarríkan mat og þau vilja eða greitt útgjöld vegna félagslífs barna sinna eða haldið afmæli eða veislur fyrir börnin sín. 60% öryrkja  finna fyrir mjög mikilli eða frekar mikilli félagsleg einangrun. Rúmlega 40% öryrkja hafa neitað sér um tannlæknisþjónustu, sjúkraþjálfun, sálfræðiþjónustu og er algengasta ástæðan sú að heilbrigðisþjónustan kostar of mikið. Hátt hlutfall hefur nær daglega hugsað um að það væri betra ef þau væru dáin eða hugsað um að skaða sig.

Það er verið að útiloka úr samfélaginu um 10–15% aldraðra og fatlaðs fólks með því að banna þeim að nota íslykilinn frá og með næstu áramótum. Hvers vegna? Þá er verið að útiloka fatlað fólk frá því að eiga samskipti við Skattinn, Sjúkratryggingar, banka og island.is. Hvað er í gangi hjá ríkisstjórninni? Bara af því að þið sem eruð með völdin í þessu máli teljið ykkur þurfa að hafa vit fyrir þessum hópi fólks og það hefur ekkert val annað en að nota ykkar heilögu rafrænu skilríki. Það er algjörlega út í hróa hött að leggja íslykilinn niður um áramótin. Það gengur bara ekki upp.   Hvað ætlar hæstv. ráðherra að gera í þessum málum? Hvernig ætlar hann að bregðast við þessum niðurstöðum könnunarinnar í könnuninni og  sjá til þess að aldrað og fatlað fólk verði ekki útilokað frá samfélaginu?


Ræðumaður: Guðmundur Ingi Kristinsson

Í staðinn fyrir persónuafsláttinn.Virðulegur forseti. Ég verð að segja að að mörgu leyti er þetta rétt sem hv. þm. Björn Leví Gunnarsson er að tala um hér, með þessi skerðingarkerfi, enda var ég að ræða einmitt þetta furðulega kerfi sem virðist ná út um allt. Þetta er eins og kolkrabbi með endalausa arma. Þetta kerfi er eiginlega orðið svo mikill óskapnaður að það hefur enginn yfirsýn yfir það. Við erum að búa til barnabætur, vaxtabætur, styrki, frítekjumörk, alls konar úti um allt og látum það kannski vera óbreytt í tíu, 12, 15 ár og síðan verða allir svo hissa að það séu alltaf fleiri og fleiri að detta í fátækt. En það er einmitt vegna þess hvernig kerfið er byggt upp. Ef borgaralaun væru 200.000 kr., skattlaus peningur, væru þeir sem við erum að tala um að fái 400.000 kr. skatta- og skerðingarlaust komnir í 550.000 kr. skatta- og skerðingarlaust í sjálfu sér, nokkurn veginn, það fer nú eftir því hvernig það er reiknað út.  Þá fengir þú þennan pening ofan á þann sem þú hefur fyrir. Ef þú ert með 350.000 kr. útborgaðar og fengir 200.000 kr. í viðbót þá ertu kominn með 550.000 kr. í vasann og fyrir marga væri það auðvitað alveg kjörið.  Varðandi persónuafsláttinn þá erum við með þessa útfærslu. Við vorum búin að reikna það út með þessari útfærslu  kostaði þetta ekki nema um 40 milljarða.


Ræðumaður: Guðmundur Ingi Kristinsson

Virðulegur forseti. Ég þakka hv. þm. Birni Leví Gunnarssyni fyrir andsvarið. Jú, ég hef velt fyrir mér borgaralaunum en það sem stingur mig mest er að ég myndi aldrei geta sætt mig við borgaralaun fyrir alla. Útgerðarkóngar með milljarðagróða, menn með 10–15 milljónir í mánaðarlaun — ég vil ekki að þeir fái — og þeir þurfa ekki á neinu að halda. Hér er bent á þennan hóp sem er í fátækt og þessa 72 milljarða, en við vorum búin að reikna út 400.000 kr. skatta- og skerðingarlaust með því að breyta líka persónuafsláttarkerfinu því að þeir sem eru komnir yfir milljón hafa ekkert með persónuafslátt að gera í sjálfu sér. Þeir finna ekki mikið fyrir því. Ég held að við myndum ekki finna neitt rosalega mikið fyrir því þótt að hann hyrfi, hvað þá menn sem eru með 3 milljónir, 10 milljónir eða meira á mánuði. Þeir myndu aldrei taka eftir því, held ég, ef þeir misstu þessa smáaura. En síðan er hitt, þessi stóri hópur í fátækt, 47.000 manns, og svo höfum við þessi 49.000 sem fá á sig skerðingar, þetta eru þannig tölur. Ég komst í skýrslu frá Bretlandi um fátækt, konur í fátækt. Þar kom fram að þær missa sjö ár og jafnvel meira af ævi sinni vegna fátæktar. Það sýnir okkur bara hversu grafalvarlegt þetta mál er. Ég er alveg sannfærður um að það kostar ekki að koma fólki úr fátækt, við græðum á því að koma fólki úr fátækt, stórgræðum á því á allan hátt og ég held að það myndi sérstaklega koma fram í heilbrigðiskerfinu okkar.


Ræðumaður: Guðmundur Ingi Kristinsson

Við erum hér að ræða fjárlög 2024 og það verður bara að segjast eins og er að fjárlögin fyrir árið 2024 eru enn og aftur útþynnt og illa þefjandi naglasúpa fyrir þá verst settu en rjómalöguð, gróðavænleg og gullhúðuð gæðasúpa fyrir hina ríku. Það er alveg með ólíkindum að ár eftir ár, án þess að erfiða og án nokkurs samviskubits, er ríkisstjórnin að skilja þá verst settu eftir enn og aftur í fátækt, jafnvel sárafátækt. Kannski þarf maður ekki að vera hissa á því vegna þess að verkin tala og sýna skýrt fram á að þessi ríkisstjórn mun aldrei ætla sér á nokkurn hátt að sjá til þess að réttlæti komi handa þeim fátæku sem enn bíða eftir því að tími þeirra sé kominn, það kemur ekki nokkurn tímann í hennar stjórnartíð. Það sýna fjárlögin því miður svart á hvítu.

Það fjárhagslega ofbeldi sem fatlað fólk verður fyrir ítrekað í okkar samfélagi tekur alltaf á sig nýjar og nýjar myndir. Sumar eru alveg stórfurðulegar og aðrar matreiddar sem gæði en eru í raun í sauðargæru og það í stórundarlegu formi sem enginn botnar í og ekki einu sinni ríkisstjórnin sjálf. Því miður virðist ríkisstjórnin gersamlega vera úti á túni og ráðalaus. Fullyrðing hennar um að þeir sem reyna að tóra í almannatryggingakerfinu hafi aldrei haft það betra en í dag er stórfurðuleg. Ný skýrsla sem var birt hjá ÖBÍ dag sýnir að það er ekki á nokkurn hátt rétt og á allan hátt rangt og fjárlögin sanna það einnig með sínu áframhaldandi fjárhagslega ofbeldi gagnvart fötluðum og öldruðu fólki.

Ríkisstjórnin ber fulla og óskerta ábyrgð á þessu óréttlæti og þeim ómannúðlega bútasaumaða og keðjuverkandi óskapnaði sem almannatryggingakerfið er sem hún hefur illa nært og illa alið fyrir verst setta fólkið okkar en á sama tíma nært við brjóst sitt auðvaldið á kostnað veiks fólks.

Einkareknir fjölmiðlar í eigu auðmanna fá tvöfaldaða óþarfa framfærslu og einnig 10,6% hækkun á sama tíma og þeir verst settu í almannatryggingakerfinu fá bara 4,9% hækkun um áramót. Þarna munar nærri 6%. Hærri hækkun fyrir ríka á kostnað þeirra sem eru að reyna sitt besta að lifa af með börnin sín í sárafátækt. Á sama tíma og rýrnun kaupmáttar hjá fátækasta hópi samfélagsins heldur endalaust áfram er verið að eyða púðri í að afgreiða hinar ýmsu styrktarbeiðnir fyrir þá ríku og þá sem þurfa ekkert á þeim að halda, t.d. er 20 millj. kr. styrkur vegna Landsmóts hestamanna, 8 millj. kr. styrkur til Klúbbs matreiðslumeistara, 18 millj. kr. styrkur í Bíó Paradís, 17 millj. kr. styrkur í kvikmyndahátíð svo eitthvað sé nefnt og 80 milljónir í loftslagsmál en bara 8 milljónir til matargjafa. Já, bara 8 milljónir til skiptanna fyrir öll þau hjálparsamtök sem gefa mat fyrir jólin, mat handa þeim sem hafa ekki efni á að velja sér hann sjálf í verslunum eins og aðrir.

Hugsið ykkur, allt að 80% fatlaðs fólk lifa við félagslega einangrun með tilheyrandi andlegu og líkamlegu heilsutjóni í boði ríkisstjórnarinnar í dag og stór hópur þess hefur ekki efni á tannlækni, sjúkraþjálfun, lyfjum, læknisþjónustu, hvað þá heilsubætandi fæði eða hvað þá fæði yfir höfuð, hafa lifað við sárafátækt í áratugi í boði ríkisstjórnarinnar. Manni getur ekki annað en blöskrað, hikstað og jafnvel svelgst á vegna þeirrar ómögulegu meðferðar sem aldraðir og veikt fólk fær hjá þessari ríkisstjórn, fólk sem er að reyna að lifa af lífeyrislaunum. Við erum með 100–150 fatlaða einstaklinga fasta inni á hjúkrunarheimilum, margir þeirra án þeirra samþykkis og það kalla ég ekkert annað en hreppaflutninga af verstu gerð.

Það er talað um að persónuafslátturinn muni hækka um 5.000 kr., skattleysismörkin um 16.000 kr., skattar á 500.000 kr. laun muni lækka um 7.314 kr. En það er hvergi sagt í þessu blessaða riti hvað við með okkar laun eða ráðherrar eða þeir sem eru með hærri laun fáum í skattalækkun. Við fáum nefnilega helmingi meiri lækkun sem er auðvitað algjörlega fáránlegt.

Ef persónuafsláttur hefði fylgt vísitölu og verið uppfærður eftir lögum og reglum eins og á að gera frá því að staðgreiðsla skatta var tekin upp væri hann ekki 59.600 kr. í dag heldur væri hann yfir 90.000 kr. eða um helmingi hærri. Við í Flokki fólksins erum með frumvarp um 400.000 kr. skatta- og skerðingarlaust. Þá erum við líka búin að taka inn í kjaragliðnun og aðra þætti sem hafa í gegnum árin valdið því að þeir sem eru að reyna að tóra á lífeyrislaunum almannatrygginga ættu að vera með a.m.k. 150.000 kr. hærri útborgun eftir skatt heldur en þeir eru með í dag.

Þeir hæla sér af því að hækka persónuafslátt um 5.000 kr., hann fari í 64.600 kr. um áramótin, en það er bara langt frá því að vera nægileg hækkun vegna þess að á sama tíma er verið að tala um að almenn hækkun almannatrygginga eigi að verða 4,9%. Það er verðbólgan sem fjármálaráðherra og ríkisstjórnin hefur áætlað á næsta ári gagnvart almannatryggingaþegum. Það er alveg ótrúlega fyndið þegar þeir fara að áætla vegna þess að þeir hafa aldrei haft rétt fyrir sér hver verðbólgan verður fram í tímann og virðist það vera allt að því vísvitandi og viljandi að þeir vilja ekki reikna þetta rétt. Ég hef margoft spurt að því hvernig í ósköpunum þeir hafi farið að því að finna það út að verðbætur og laun og launaþróun til einkarekinna fjölmiðla eigi að vera 10,6%, 10% hækkun til þeirra, en bara 4,9% hækkun til almannatryggingaþega. Hvernig er þetta reiknað út? Hver reiknaði þetta út og hvaða aðferð var notuð á þessa tvo gjörólíku þætti? Engin svör. Það segir sig sjálft að hærri talan er rétt og sú lægri er algjörlega röng. En eins og ég segi, þetta verður örugglega ekki rétt mælt hjá þeim núna frekar en fyrri daginn.

Áætluð útgjöld vegna verðbólgu í kerfi almannatrygginga eru 10,7 milljarðar. En hvað segir þetta okkur? Það segir okkur ekki neitt vegna þess að þegar þessir 10,7 milljarðar eru búnir að fara í gegnum skattkerfið og skerðingarkerfið, keðjuverkandi skerðingarkerfið og alveg yfir til sveitarfélaga, verður lítið sem ekkert eftir. Þá má ekki gleyma því að á þessu ári borga 49.000 manns á lífeyri frá TR til baka 8 milljarða vegna ofgreiðslu í lífeyrislaunum frá TR. Já, 8 milljarða. Það sýnir svart á hvítu hvað kerfið er útsmogið og fjárhagslega fjandsamlegt og gert til þess að stórauka fátækt og sárafátækt þeirra verst settu með fjárrennsli í gegnum vasa þeirra og beint í ríkissjóð aftur.

Frjálsir fjölmiðlar, einkareknir fjölmiðlar. Það er ekki hægt að kalla þá það. Einkareknir fjölmiðlar á ríkisstyrk. Þá á ekkert að skerða, nei, ekki neitt. Þeir fá 10,6% hækkun og einnig varanlega aukningu upp á 360 milljónir. Þeir eru sem sagt að hækka, það er verið að tvöfalda þar. Þarna er til nóg af peningum. Þarna er hægt að hafa 10,6% hækkun en lífeyrislaun eru bara hækkuð um 4,9% en ættu að hækka að lágmarki um 12,4% eða hærra, hærra en hjá þeim sem hafa það gott. En við sjáum það þarna svart á hvítu hverjir eru útvaldir og hverjir eiga að fá minnst og vera út undan.

Tekjusagan.is er ein af uppáhaldssíðum fyrrverandi hæstv. fjármálaráðherra. Þar er hægt að sjá hvað þeir sem reyna að tóra á lífeyrislaunum almannatrygginga hafa það gott. En hæstv. fjármálaráðherra gleymir alltaf viljandi og vísvitandi og segir ekki frá því í hvert skipti sem hann talar um Tekjusöguna að þar inni eru ekki skerðingar, upp á t.d. 8 milljarða. Skerðingarnar koma nefnilega löngu eftir á, hvað þá keðjuverkandi skerðingar sem geta teygt sig ansi langt.

Okkur ber skylda til að reyna að taka á húsnæðisvanda ungs fólks sem var hreinlega platað með því að segja að við værum lágvaxtalandið Ísland. Við erum búin að sjá ótrúleg dæmi um það hvernig hefur verið farið með unga fólkið þar sem afborganir á mánuði hafa meira en tvöfaldast. Það segir sig sjálft að ef einhver er að borga 200.000 kr. af láni og réði vel við það þá ræður hann ekki við 400.000 kr. af lágmarkslaunum. Auðvitað ætlar ríkisstjórnin ekkert að gera fyrir þetta unga fólk okkar. Þá getur það ekki verið eðlilegt á þessum tímum sem við erum bæði með verðbólgu og húsnæðisskort að maður sé að hitta og heyra í fólki sem er að fá 300.000 kr. útborgaðar fyrir skatt og er að reyna að lifa af þeirri upphæð, eða frekar að tóra á henni því að varla er hægt að lifa á henni, og viðkomandi þarf síðan að borga 260.000 kr. í leigu á mánuði. Það segir sig sjálft að það eru ekki nema 40.000 kr. eftir, kannski aðeins meira ef fólk fær einhverjar leigubætur. En hvað á maður að segja við þann einstakling sem sýnir manni að allt í einu sé búið að hækka leigu hans um 60.000 kr. á mánuði og er komin í 320.000 kr. en viðkomandi fær bara 300.000 kr. útborgaðar. Og hvað? Hann missir húsnæðið af því að hann hefur ekki efni á því.

Það er enn ekki búið að semja við sjúkraþjálfara eða í nær þrjú ár. Ég veit ekki hvort fólk gerir sér grein fyrir því að hver aukatími í sjúkraþjálfun kostar yfir 2.000 kr. í dag. Ef þú þarft á sjúkraþjálfun að halda tvisvar í viku þá erum við að tala um 4.500 kr. Það gerir um 18.000 kr. á mánuði sem stór hluti af því fólki sem þarf á þessu að halda á ekki til. Ég veit um fólk sem hefur ekki efni á því að fara í sjúkraþjálfun, fólk sem er að reyna að lifa á lífeyrislaunum sem eiga bara að hækka um 4,9%, sem ætti að vera 12,4%, og það á sama tíma og þeir sem vaða í peningum eiga að fá 10,6% hækkun. Hver er sparnaðurinn með þessu? Hann er enginn. Viðkomandi endar sennilega í dýrasta úrræðinu, inni á sjúkrahúsi, í rúmi sem kostar vel á annað hundrað þúsund á sólarhring. Nei, þeim er alveg sama þó að stór hópur af veiku fólki hafi ekki efni á sjúkraþjálfun og endi í dýrustu úrræðunum eða sé að bryðja verkjatöflur í tugavís heima hjá sér með tilheyrandi óþægindum. Á sama tíma kvartar ríkisstjórnin yfir því að sjúkrastofnanir ráði ekki við að útskrifa fólk. Hún eykur á vandann, kvartar síðan yfir eigin rugli. Það er alveg stórfurðulegt að það skuli vera svona ástand ár eftir ár í þeirra boði.

Ég vil koma því að að mér finnst að ríkisstjórnin verði að fara að hysja upp um sig og reyna virkilega að hugsa um þá sem þurfa mest á því að halda, þá sem eru að reyna að lifa á þessum lægstu bótum. Við gerum okkur auðvitað öll grein fyrir því að það lifir enginn á lægstu bótunum sem eru í boði þessarar ríkisstjórnar, það er algerlega útilokað. Hugsið ykkur líka það að hæla sér af því að þau væru búin að hækka frítekjumark öryrkja í 200.000 kr. á mánuði, en ætti að vera yfir 400.000 kr. ef rétt væri, þegar það ætti að gilda fyrir alla öryrkja en ekki bara suma. Varðandi þessa hækkun frítekjumarks atvinnutekna í 200.000 kr. gleymist alltaf að segja að þetta frítekjumark gildir ekki fyrir alla. Það gildir ekki fyrir þá sem eru með aldursuppbót og í fleiri bótaflokkum. Það er eiginlega bara fölsun hjá þeim til að plata veikt fólk til að vinna og hirða af þeim allt til baka. Það er verið að reyna að sannfæra fólk um að verið sé að gera eitthvað rosalega gott með þessu en þeir sem reyna þetta átta sig strax á því að það er alveg á hreinu að það hefur ekkert upp úr þeirri vinnu sem það er að reyna að vinna. Ekki neitt. Viðkomandi þarf að átta sig á því hvað það getur kostað hann mikið, þótt hann fái 200.00 kr. í vinnulaun aukalega sem hann þarf að leggja mikið á sig til að ná með sína líkamlegu stöðu og heilsu. Það er ekkert að skila honum þótt ríkisstjórnin segi: Þú hefur 200.000 kr. frítekjumark. Þau koma hérna hvað eftir annað upp í ræðustól og hæla sér af því. Það gildir ekkert. Það gildir sem kemur fram hjá Tryggingastofnun ríkisins. Það gildir hvernig skerðingarnar taka á þessum hlutum. Fólk festist í skerðingafrumskógi almannatrygginga sem endar með því að það verður að greiða allt til baka í formi bakreiknings frá TR.

Er tekið á þessu í fjárlögum ríkisstjórnar? Nei, hún veit það nefnilega vel að ef hún lætur 1.000 kall í vasa fátæks fólks þá fær hún í flestum tilfellum 800–850 kr. af honum til baka, ef ekki allan og í sumum tilfellum meira. Já, ríkisstjórnin getur haldið áfram að hæla sér af þessu fullkomna svikafjárstreymi sínu þar sem þau láta þá verst settu fá 1.000 kallinn sem með sköttum og skerðingum og keðjuverkandi skerðingarkerfi rennur til baka í ríkiskrumlur Fjársýslunnar.

Ríkisstjórnin hefur séð til þess síðan ég kom á þing að stórauka kjaragliðnun almannatryggingakerfisins. Í öll þessi skipti hafa fatlaðir, aldraðir, öryrkjar og láglaunafólk gengið skert frá borði á kostnað þeirra ríku. Þeir einu sem eru ánægðir eru þeir sem hafa næg fjárráð, kvótagreifar og þeir sem eingöngu eru með fjármagnstekjur. Þetta eru þeir sem ríkisstjórnin styður og hjálpar. Hinir sem mest þurfa fá smámola ef einhverjir eru og fá ekki einu sinni verðbólguna bætta. Við vitum að verðbólgan er helmingi hærri heldur en þessi 4,9% sem eru í boði. Ef eitthvað er þá hefði ég sagt að ef ríkisstjórnin hefði virkilega viljað sýna að hún ætlaði sér að gera eitthvað þá hefði hún hækkað um 12,4% eins og Öryrkjabandalag Íslands vill og er aðeins meiri hækkun en svokallaðir einkareknir ófrjálsir fjölmiðlar á ríkisstyrk fá. Ef hún hefði gert það þá hefði hún á sama tíma átt að sjá til þess að hækka skerðingarmörk, draga úr öllum skerðingum, hækka frítekjumörk og sjá til þess á sama tíma að allt sem varðar öryrkja myndi fylgja, hækka allt aftur til upphafs ríkisstjórnarinnar frá 2017 og síðan sjá til þess að sú hækkun myndi skila sér beint og óskert í vasa þeirra. Ríkisstjórnin verður að hætta með 80–85% skatta og skerðingar og keðjuverkandi skerðingar á verst setta veika fólkið sem er auðvitað rosalega gróft fjárhagslegt ofbeldi gagnvart þeim hópi. En í þessum fjárlögum er því miður ríkisstjórnin enn og aftur að sýna sitt rétta skerðingarandlit og það ómálað og ófrítt með afbrigðum.

Biðlistar fatlaðra, bæði barna og fullorðinna, eftir þjónustu eru í flestum tilfellum mjög langir og lengjast bara. Starfsfólk sem vinnur við málaflokk fatlaðra er undantekningarlítið á allt of lágum launum og starfsmannaveltan er mikil. Eitt barn á bið eftir lífsnauðsynlegri þjónustu er einu barni of mikið. Það er staðreynd. En þeim er alveg sama. Þetta er alltaf sama vandamálið og það í bland við mikinn skort á fagmenntuðu starfsfólki sýnir hvar forgangsröðun stjórnvalda liggur þegar kemur að málaflokki fatlaðra og aldraðra. Einstaklingar hafa þurft að dvelja á geðdeildum svo árum skiptir vegna þess að ekki er hægt að veita þá þjónustu sem sómi er að og lög um félagsþjónustu sveitarfélaga og lög um málefni fatlaðra kveða á um. Þarna er um skort á þjónustu að ræða en ekki ofþjónustu sveitarfélaga.

Um málaflokk 27  í fjárlögunum, örorka og málefni fatlaðs fólks, bætur samkvæmt lögum um almannatryggingar og örorkulífeyri, segir í nefndaráliti meiri hlutans: „Gert er ráð fyrir að útgjöld til tekjutryggingar örorkulífeyris lækki um 1.400 millj. kr. vegna uppfærðrar áætlunar Tryggingastofnunar ríkisins fyrir árið 2024.“ Það er kannski tilviljun en þetta er nákvæmlega sama upphæð, 1 milljarður og 400 milljónir, sem ríkisstjórnin sparaði sér á síðasta ári með því að sjá til þess að þeir sem þurftu á sjúkraþjálfun að halda höfðu ekki efni á því og þeir voru líka að spara 400 milljónir í talmeinaþjónustu. Það hlýtur að vera umhugsunarvert að þetta sé sparnaðarleið ríkisstjórnarinnar, að spara sjúkraþjálfun, spara í tekjutengingu örorkulífeyris.

Svo eru það málefni aldraðra. Það er eiginlega svolítið furðulegt ef maður fer að hugsa til þess að það kemur skýrt fram í fjárlögum núna í málefnum aldraðra að þar er gert ráð fyrir lækkun upp á 5,4 milljarða. Hvernig fengu þeir þessa tölu út? Jú, þeir reikna nefnilega með skerðingunum, skerðingardeginum mikla, að þeir nái af 50.000 manns í almannatryggingakerfinu 5,4 milljörðum. Þeir náðu 8 milljörðum á síðasta ári, endurgreiddu held ég 2 eða 3 þannig að í sjálfu sér er þetta líkleg tala en ég held að hún verði mun hærri vegna þess að lögmálið er þannig með lífeyrissjóðinn að ef einhverjar tekjur hækka þá ná þeir því til baka í gegnum Tryggingastofnun ríkisins. Þeir hafa alltaf sýnt það að þar liggur þeirra leið.

Samkvæmt upplýsingum frá Tryggingastofnun ríkisins eru það 2.800 einstaklingar sem eru þeir verst settu í ellilífeyriskerfinu. Í þessum hópi er 1.032 öryrkjar sem fá nú ellilífeyri í stað örorkulífeyris. Þessum hópi hefur verið neitað af stjórnarliðum um 66.381 kr. skatta- og skerðingarlausa eingreiðslu, jólabónus, í desember og það þó að það kosti ríkissjóð ekki nema 138 millj. kr. Og þeir eru tilbúnir að láta 700 millj. kr. í styrki til einkarekinna fjölmiðla. Styrki eru þeir líka að setja í útgerðir sem vaða í peningum en þeir geta ekki hugsað sér að setja þessar 138 millj. kr. til þeirra sem virkilega þurfa á því að halda. Í þessum hópi, megum við ekki gleyma, er fólk sem er að fara úr örorkulífeyriskerfinu yfir í lífeyriskerfið og er að tapa, það er skert, það eru teknar af því 28.000 kr. á mánuði eftir skatt fyrir það eitt að verða 67 ára. Einstaklingar sem hafa verið í kerfinu frá fæðingu, í ömurlegu bútasaumuðu fátæktarkerfi, reynt að tóra í því, lifað af nærri 50 ár við þessar ömurlegu aðstæður — hvað er gert? Jú, þeim er refsað fyrir það. Refsað um 28.000 kr. á mánuði fyrir það að ná því að komast á ellilífeyri. Spennandi? Gaman að eldast, eiga góð elliár? Ekki fyrir þennan hóp.

Verst setta aldraða fólkið á ekki á nokkurn hátt upp á pallborðið hjá þessari ríkisstjórn. Það hefur hún sýnt í Covid-faraldrinum og einnig núna þegar verðbólgan er um 10%. Hvers vegna skerðir þessi ríkisstjórn orlofs- og desemberuppbót aldraðs fólk þannig að sumir fá ekki krónu að sumri eða hvað þá um jól? Hvers vegna? Ekki skerða þeir okkar uppbót, ekki skerða þeir hana hjá vinnandi fólki? Hvers vegna skerða þeir hjá þessu fólki? Hvers vegna nota þeir eignaupptökuvarinn, lögþvingaðan lífeyrissparnað til að ráðast á þetta fólk? Ef enginn hefur séð hversu rangt þetta er þá er eitthvað undarlegt að, ég held að viðkomandi þurfi aðstoð. Ég skil ekki hvernig það er hægt að sjá það ekki að þetta er kolrangt, þarna er svoleiðis verið að ráðast á alveg fáránlegan hátt á fólk sem þarf virkilega á þessu að halda.  Ef þetta fólk á rétt á þessum skerðingum, þetta er réttlætið gagnvart þeim, þá hlýtur að gilda það sama um alla aðra, okkur og alla aðra. Annað er bara hrein og klár og mismunun.

Skerðingarnar eru mestar vegna lífeyrissjóðsgreiðslna en oft er allt tekið af öldruðu fólki. Þetta eiga að vera 117.000 kr. eða heilar 77.000 kr. eftir skatt. Ekki króna fyrir suma en lítið fyrir aðra, desember- og orlofsuppbót skert þannig að sumir fá ekki krónu út úr því. Hugsið ykkur. Þetta er eins og ég sagði áðan, ef vinnandi fólk lenti í því sama, yfirvinnan dregin frá eða eitthvað, einhverjar aðrar tekjur notaðar til að sjá til þess að viðkomandi fái ekki þessar tekjur sem hann á rétt á. Sjáið þið hvað þetta er vitlaust? Maður getur alveg orðið gáttaður á þessu. Myndum við hér á Alþingi sætta okkur við að desemberuppbót okkar myndi skerðast vegna uppbóta á launum okkar? Það get ég ekki ímyndað mér. En fyrst það er verið að skerða hjá öðrum, fyrst þetta er gert hjá verst setta fólkinu, þá myndi mér þykja mjög eðlilegt að það væri líka gert við okkur og aðra.

Hvernig getið þið sem eruð í ríkisstjórn komið svona fram við aldrað fólk sem hefur byggt upp okkar land? Að ráðast fjárhagslega á þá sem geta ekki varið sig er ekkert annað en gróft fjárhagslegt ofbeldi af verstu gerð. Stjórnarliðar, þið verðið að fara að hysja upp um ykkur skerðingarbuxurnar, sýna manndóm og hætta að níðast fjárhagslega með skerðingum á orlofs- og desemberuppbót hjá öldruðu fólki og öryrkjum og skerðingum á lífeyrislaun þeirra frá Tryggingastofnun ríkisins. Það sem þið eruð að hækka og það sem þið eruð að láta í styrki til annarra, hvort sem það eru hækkanir beint í prósentum eða krónutölu — þið verðið að hætta að nota keðjuverkandi skerðingar til að ná öllu af þeim til baka aftur.

Það er alveg óverjandi að öryrkjar séu með fjárhagslegan hnút í maganum þegar þeir hætta að vera öryrkjar, eins og ég sagði áðan, og fara yfir í ellilífeyriskerfið og missa 336.000 kr. á ári eða 28.000 kr. á mánuði, fólk sem var búið að vera fatlað alla sína ævi. Hvað hefur það brotið af sér? Þegar það er loksins orðið gamalt, af hverju þarf þá að refsa því bara fyrir að verða gamalt, að ná því að lifa til 67 ára aldurs. Spáið í þetta. Hvað skeði? Hvað er að?

Okkur hér á Alþingi ber að tryggja fjárhagslega stöðu fatlaðs fólks í samfélaginu, hvort sem það er í vinnu, hlutavinnu eða ekki í vinnu, og tryggja þeim full og óskert mannréttindi og jafnrétti. Okkur ber skylda til þess að gera það. Af hverju gerum við það ekki? Þá ber okkur að tryggja að fatlað fólk búi við mannsæmandi aðstæður, fæði, klæði og húsnæði, og það einnig í félagsmálum og tómstundum. Gerum við það? Nei, það gerum við ekki. Það fer ekki á milli mála.

Við í Flokki fólksins erum með 63 frumvörp hér á þingi, mörg frumvörp til að bæta stöðu aldraðra og fatlaðs fólks í almannatryggingakerfinu. En þau komast einu sinni til umræðu hér og hverfa síðan undir stól í nefndarstörfum. En við erum þó með breytingartillögur við fjárlagafrumvarpið. Við viljum t.d. hækka bankaskattinn og taka þar inn 31 milljarð. Spáið í hvað við gætum gert við það. Ef við tökum bara þann skatt og hækkum veiðigjaldið um 15 milljarða þá erum við komin með 46 milljarða, bara með þessu. Það myndi duga að stórum hluta til þess að hafa 400.000 kr. skatta- og skerðingarlaust fyrir alla, sem væri auðvitað rétta talan í dag ef við hefðum uppreiknað samkvæmt launavísitölu bæði almannatryggingar frá 1980 þegar við tókum upp staðgreiðsluna og persónuafsláttinn.

Þetta er auðvitað alkunnug aðferð hjá ríkisstjórninni og hún er ekki bara búin að smitast í almannatryggingakerfið heldur er hún komin yfir í vinnukerfið og meira að segja, eins og ég heyrði í dag, hjá bændunum, aðferð sem er alveg ótrúlega lúmsk. Það er að setja inn einhverja tölu eins og töluna 109.000 kr. frítekjumark atvinnutekna. Þeir hækkuðu hana upp í 200.000 kr., rosalega stoltir og komu hérna hver á fætur öðrum alveg yfir sig ánægðir með þetta en sögðu auðvitað aldrei frá því hverjir gætu fengið þetta, að þetta væri ekki nema bara fyrir suma, bara útvalda, einhverja sem tikkuðu í öll boxin. Aðrir sem væru með fleiri bótaflokka fengju ekki neitt út úr þessu. Þeir sögðu ekkert frá því, það var bara algjört aukaatriði. En ef þessi 200.000 kall hefði verið uppreiknaður, hann hafði ekki verið uppreiknaður í meira og minna tólf ár, þá væri hann vel á 1.500.000 kr., en hann myndi samt, að óbreyttu, ekki gilda fyrir alla, bara suma. Hugsið ykkur. Þeir eru að mismuna innan þessa hóps, þeir eru ekki bara að mismuna örorku- og ellilífeyrisþegum gagnvart öðrum heldur eru þeir að mismuna innan hópsins. Ég veit ekki hvort það er tilraun til að koma á úlfúð innan hópsins eða í hvaða tilgangi það er. Ég veit það ekki, ég næ því ekki. En einhvern veginn tekst þeim að láta þetta vera svona. Einhvern veginn tekst þeim að viðhalda þessu. Einhvern veginn tekst þeim að verja þetta og greiða atkvæði með þessu og vilja hafa þetta svona. Þetta er rannsóknarefni út af fyrir sig, myndi ég segja. Við erum búin að vera með fjórflokkinn, þessa fjóra flokka við völd saman og til skiptis í áratugi, þeir hafa búið til þetta bútasaumaða kerfi, viðhaldið því og gert alltaf verra og verra. En það segir sig sjálft að ef þeir vita það fyrir fram að ef þeir setja 100.000 kr. inn í kerfið þá fái þeir alveg að lágmarki 85.000–90.000 kr. til baka beint í vasann aftur, og jafnvel hitt, þegar búið er að fara í gegnum allan þennan óskapnað og jafnvel yfir í að skerða húsaleigubætur og sérstakar húsaleigubætur í félagslega kerfinu, þá er það tilgangurinn, tilgangurinn sem helgar meðalið. Þeir eru búnir að átta sig á því að þetta er hópurinn, þetta eru breiðu bökin. Þetta er hópurinn sem er hægt að fara svona með. Sorglegt en staðreynd.

Við í Flokki fólksins erum líka með breytingartillögu um SÁÁ og Krýsuvík. Það er nú eitt sorgartilfellið að við skulum vera með fárveikt fólk sem gleymist bara vegna þess að það veikist ekki rétt, er ekki með réttan sjúkdóm. Hvað segir það okkur? Að við skulum vera með það kerfi að við mismunum meira að segja eftir sjúkdómum. Það er í lagi ef þú fótbrotnar, þá verða þeir að tjasla fætinum saman í flestum tilfellum þó að þú getir lent í því að þurfa að bíða kannski í tvo, þrjá daga, ef þú færð tannpínu getur þú lent í stökustu vandræðum því að fólk hefur ekki efni á því. En ef þú ert með áfengisfíkn eða fíkn í fíkniefni þá er það einhver sjúkdómur sem þarf ekkert að taka alvarlega. Auðvitað eru þetta allt sjúkdómar sem eiga að vera innan heilbrigðiskerfisins og auðvitað á heilbrigðiskerfið að virka þannig að ef þú þarft á þjónustunni að halda þá færðu hana og þú þarft ekki að borga fyrir hana. Við erum það ríkt samfélag, við höfum það mikla fjármuni að við eigum alveg að geta staðið undir því ef viljinn væri fyrir hendi. En því miður, eins og ég segi, það er eitt af því sem virkilega skortir hjá þessari ríkisstjórn, það er viljinn, viljinn gagnvart þeim sem mest þurfa á því að halda. Það er alveg nóg til af peningum til að gera það en þeir fara í annað eins og ég hef bent á.

Krýsuvíkursamtökin biðja um 50 milljónir en við erum með breytingartillögu um að þau fái 570 milljónir til að styrkja reksturinn og líka til þess að stækka meðferðarheimilið.

Við erum með breytingu við örorku- og ellilífeyri, almannatryggingar, þar förum við eftir því sem Öryrkjabandalagið vill, breytingartillögu um að hækka um 12,4% vegna þess að við vitum að það stendur í lögum um almannatryggingar að það ber að fara eftir launaþróun en vísitölu ef hún er hagkvæmari. Það á alltaf að taka það sem er hagkvæmast fyrir þá sem eru í þessu kerfi en það er aldrei farið eftir því. Ég man a.m.k. ekki eftir því.

Við viljum líka hækka vaxtabætur. Það er alveg með ólíkindum að þessi ríkisstjórn ætlar ekki að byggja neinn varnargarð utan um unga fólkið sem bæði ríkisstjórnin og Seðlabankinn plötuðu til þess að fara og kaupa sér íbúð. Þetta unga fólk keypti sér íbúð og sum rétt náðu upp í greiðslumatið en sáu fram á það, miðað við vaxtastigið sem var þegar þau keyptu þá gætu þau staðið undir viðkomandi láni en það skyldi nokkrum árum seinna tvöfaldast eða meira er alveg ótrúlegt ofbeldi. Þegar verðbólgan var ekki nema 2,7% og var að fara af stað þá margítrekuðum við, bæði ég og Inga Sæland hérna í ræðustól Alþingis við ráðherra, að nú þyrfti að gera eitthvað. Það þyrfti að taka húsnæðisliðinn út úr vísitölunni, festa vexti í 3%, gera eitthvað. Var hlustað? Nei. Þau sögðust hafa alveg þvílík ráð í hendi sér til að takast á við verðbólguna, ekki bara eitt, ekki bara stýrivexti, ekki bara að hækka þá þrettán, fjórtán sinnum, þau hefðu fullt af öðrum ráðum. En hefur einhver séð önnur ráð? Ég hef ekki séð nein önnur ráð. Eina ráðið sem gripið hefur verið til er að hækka stýrivexti sem varð þess valdandi að við höfum séð 500.000 kr. afborgun; 10.000 kr. afborgun af láninu og 490.000 í vexti.

Ég veit ekki hvort ég hef sagt það áður en ég ræddi þetta við erlendan aðila á Norðurlandaráðsþingi, var að reyna að útskýra fyrir honum hvernig þetta væri hérna með húsnæðisliðinn og þessi lán. Ég hef aldrei séð annan eins undrunarsvip á neinum manni. Hann trúði mér ekki. Það gæti ekki átt sér stað. Hann sagði að ef þetta hefði verið gert í hans landi þá hefði kerfið lamast alveg um leið, það hefðu allir labbað út og ekki hreyft sig fyrr en það væri búið að koma þessu í lag. Þetta unga fólk er að taka lán til 40 ára. Það að lánið geti umbreyst í eitthvert skrímsli á einni nóttu á ekki að geta átt sér stað. Ef þú tekur lán til 40 ára þá eiga að vera bara fastir vextir, óverðtryggt, og það á að vera sama greiðslubyrði á því frá upphafi til enda. Svoleiðis er þetta í nágrannalöndunum. Við getum alveg haft þetta svona hér ef vilji er fyrir hendi.

Við erum með lífeyrissjóðskerfi þar sem er verið að ávaxta fé til áratuga, sjóðirnir gera kröfu um ávöxtun upp á 3–3,5%, það eru sveiflur en þeir ná því nokkurn veginn. Við höfum lagt til í þingflokki Flokks fólksins að skattleggja við innborgun í lífeyrissjóði. Af hverju? Jú, vegna þess að við teljum að þessum peningum sé betur varið með því að nýta þá fyrir fólkið í dag, koma hlutunum í lag, heilbrigðiskerfinu, almannatryggingakerfinu og sjá til þess að þeir nýtist þessu fólki sérstaklega. Við verðum líka að átta okkur á því að nýjustu tölur sýna fram á að lífeyrissjóðirnir hafa tapað 800 milljörðum. Ef við horfum á þessar 800 milljarða og tökum 40% skatt þá erum við að tala um 320 milljarða. Þessir 800 milljarðar voru settir í samhengi við 16.000 íbúðir. 320 milljarða skatttekjur. Ég held að þær gætu farið langt í að borga upp skuldir ríkissjóðs. Þetta er auðvitað alveg með ólíkindum vegna þess að inni í þessu kerfi, 7.000 milljarða kerfi lífeyrissjóðanna, er þar af leiðandi 2.800 milljarða skattgreiðslur sem þeir fá að gambla með á markaði. Ég held að það sé eini aðilinn hér á landi sem fær að fara með skattpeninga landsmanna á markað og gambla með þá. Þeir gætu alveg eins farið með þá í sjálfu sér í spilavíti. Það hefur sýnt sig í hruninu þar sem töpuðust milljarðar og það er líka að sýna sig í dag þegar þeir eru að tapa þessum óhugnanlegu upphæðum. Þar af leiðandi viljum við tvöfalda vaxtabætur. Við viljum reyna að sjá til þess að þeir sem eru að missa íbúðir sínar fái þessar vaxtabætur, tvöfaldar a.m.k. Það er nær samt ekki upp í það sem áður var.

Við erum líka gjörsamlega á móti því að þessi ríkisstjórn hafi heimild lengur til að selja banka. Þeir hafa sýnt fram á að þeir eiga ekki nokkurn rétt á því að gera það því að þeir klúðruðu því algerlega.

Ég vona heitt og innilega að okkar tillögur verði samþykktar þó að ég telji það mjög ólíklegt.


Ræðumaður: Inga Sæland

Forseti. Ég þakka hv. þm. Sigmari Guðmundssyni fyrir síðara andsvar. Það hefur ekki farið fram hjá mér frekar en öðrum hvernig verkalýðsleiðtogar og aðrir hafa verið að hoppa á þann vagn og mér finnst það bara eðlilegasti hlutur í heimi að við fáum óháða aðila. Þá er ég ekki að tala um einhverja Íslendinga á markaðnum sem eru litaðir af öllu þessu spillingarumhverfi sem við fáum svo gjarnan beint í ennið. Þá verður það líka að vera hlutlaus úttekt sem segir allan sannleikann um gjaldmiðilinn. Við sjáum t.d. með Dani sem eru að tengja sína krónu og slíkt og ég veit að Viðreisn talaði oft um myntráð. Við höfum ekkert verið á móti því að skoða það, alls ekki. En það sem er sárast af öllu að viðurkenna er að þeir aðilar sem stýra landinu vita ekki hvort þeir eru að koma eða fara og ég er næstum því hrædd um að það skipti ekki máli hvort við værum með japanskt jen eða evru eða dollara eða hvaðeina annað í fanginu, þeir gætu alltaf komið okkur í klandur ef við ætlum ekki að reyna að skipta um í brúnni. En jú, ég tek alveg heils hugar undir það að við þurfum að gera eitthvað í sambandi við alvöru hlutlausa úttekt á kostum og göllum íslensku krónunnar. Í sambandi við samkeppnina og fákeppnina á peningamarkaðnum og bankamarkaðnum þá eigum við enn þá Landsbankann og að hugsa sér, stjórnvöld hafa í engu gert neitt í því að reyna að koma þannig umgjörð um þann banka þar sem við eigum að koma á einhverri samkeppni á peningamarkaði. Þeir gera það bara alls ekki. Svo þegar við erum að tala um að bíta í skottið á okkur með því að hækka bankaskattinn upp í 0,8.338% þá er okkur í lófa lagið að setja lög hér á Alþingi sem segja hreinlega: Þið farið ekki með húsnæðisvextina hærra en þetta, punktur. Það erum við sem setjum reglurnar hér, ekki bankarnir. Um leið og við og stjórnvöld áttum okkur á því hver það er sem er löggjafinn, þá mun okkur farnast mun betur heldur en raun ber vitni.


Ræðumaður: Inga Sæland

Frú forseti. Ég þakka hv. þm. Sigmari Guðmundssyni fyrir andsvarið. Í fyrsta lagi gleðst ég mjög yfir því að hann skuli ætla að hoppa á vagninn með okkur í sambandi við breytingartillögurnar okkar, enda var ég í rauninni að senda tóninn á ríkisstjórnarflokkana því við höfum oftar en ekki staðið saman, stjórnarandstöðuflokkarnir, ef það er eitthvað svona bitastætt sem við erum með þó að við séum ekki alveg öll að deila heila. En hvað lýtur að bankaskattinum, 0,838% og 30 milljörðunum, þá skil ég vel áhyggjur hv. þingmanns af því hvort þetta myndi hugsanlega bíta í skottið á sér. Þá hef ég hugsað mér að lofa neytendum og aðilum sem þurfa að nýta sér bankakerfið að njóta vafans og ætla þeim að vera það skynsamir að ef það ætti að refsa okkur fyrir það að vera í viðskiptum við þessa banka sem eru að hala inn núna hátt í 100 milljarða í arð á árinu — mér fyndist bara sanngjarnt að við fengjum 30 milljarða af því, mér fyndist það bara allt í kei, allt í lagi — þá höfum við ýmis vopn. Við erum kannski ekki að fara að fylla götur af tómötum eins og bílstjórarnir gera í Frakklandi þegar verið er að mótmæla hinu og þessu. En við getum verið öflug ef við ætlum okkur það. Við þurfum ekki að vera með peningana okkar á einum stað í bönkunum og láta þá koma fram við okkur eins og ekkert. Ef einhvern tíma við myndum standa saman, ef einhvern tíma við myndum virkilega gera það, þá er okkur í lófa lagið að láta þessa hækkun á bankaskatti ekki bíta í skottið á sér. Það ætla ég að segja. Við getum kannski komið með ýmsar tillögur og gert ýmislegt en við verðum líka stundum að óska eftir aðstoð við það frá samfélaginu og segja: Við erum hér bara 63 einstaklingar og mun færri í stjórnarandstöðunni náttúrlega, við erum bara sex í Flokki fólksins sem erum að berjast fyrir þessum fjármunum til þess að reyna að gera hlutina án þess að skaða okkur enn þá frekar efnahagslega af því að við getum ekki verið að eyða endalaust. Í fyrsta lagi eyðum við ekki sömu krónunni tvisvar en ég vil lofa notendum þjónustu að njóta vafans og tel að við getum látið kné fylgja kviði ef þeir ætla að vera með einhverja stæla við okkur.


Ræðumaður: Inga Sæland

Frú forseti. Enn liggur fyrir Alþingi Íslendinga afgreiðsla enn einna fjárlaganna, fjárlaga sem eru í rauninni harla metnaðarlítil með tilliti til heildarinnar, fjárlaga sem mér hugnast ekki. Ég ætla að byrja aðeins að benda á heildarskuldir ríkissjóðs. Hverjar eru þær áætlaðar? 1.706 milljarðar kr. nú um áramótin, og útlit fyrir að skuldirnar vaxi um 50 milljarða kr. á næsta ári. Mig langar að setja það í samhengi við það sem hefur verið talað um, hvað erum við að greiða í vexti árlega af þessum skuldum? Um 117 milljarða kr. er áætlað að við séum að greiða í vexti á ári af þessum skuldum ef þeim verður ekki breytt til hins betra. Gerið ykkur grein fyrir því að það þýðir hvorki meira né minna en 320 millj. kr. hvern einasta dag ársins, 320 millj. kr. á dag, eða ef við förum með þetta niður í klukkutíma: Á hverjum einasta klukkutíma er íslenska ríkið að greiða 13.356.164 kr. í vexti af lánunum sem íslenska ríkið hefur tekið. Við virðumst taka lán fyrir öllu, það skiptir engu máli hvað það er. Við erum gjöful og gefum fé og ausum fé á báða bóga. Við viljum redda heiminum, við erum best í heimi, 80 milljónir hér og 120 milljónir þar og milljarður og 5 milljarðar á annan stað; allt meira og minna fjármagnað með erlendri lántöku.

Flokkur fólksins hefur komið með breytingartillögur eina ferðina enn eins og gengur við þetta fjárlagafrumvarp. Að sjálfsögðu lúta allar okkar breytingartillögur ævinlega að því að bæta kjör og bæta líf þeirra þjóðfélagshópa sem hafa verið settir hjá garði og eru látnir lepja dauðann úr skel, fólksins sem er smíðað inn í svo rammgerða fátæktargildru að það á enga möguleika á því að brjótast út, enga. Að hugsa sér að þessi ríkisstjórn skuli nú vera búin að vera að vasast um hér á hinu háa Alþingi sem framkvæmdarvald og hlutirnir eru eins og þeir eru í dag. Að hugsa sér að við skulum hafa þolað það og hafa mátt þola það að sitja hér með ríkisstjórn auðmanna og græðgismaskína án þess að hafa fengið rönd við reist.

Eins og ég segi, við í Flokki fólksins erum með ýmsar breytingartillögur. Þær fela það í sér að við munum auka tekjur ríkissjóðs um 35,9 milljarða kr. en útgjöldin munu aukast um 19,2 milljarða þannig að það þarf ekki klókan reikniheila til að sjá að við ætlum að skilja eftir 16,7 milljarða í plús miðað við þær aðgerðir sem við viljum ganga í til hagsbóta fyrir fólkið okkar. Ég hafði þegar talað um að hækka bankaskattinn, koma þessum blessaða bankaskatti í 0,838%. Vá hvað það væri nú alveg skelfilegt fyrir bankann að taka á sig allan þennan bankaskatt. Það var nú athyglinnar virði að sjá það þegar við vildum koma bankaskattinum í það sem hann var, áður en Bjarni Benediktsson, fyrrverandi hæstv. fjármálaráðherra, ákvað að lækka hann. Rökin voru þau að með því að lækka bankaskattinn yrði ekki bara auðveldara að selja bankann heldur myndu þjónustugjöldin væntanlega lækka sem og vextirnir, og bankinn yrði voða glaður, voða glaður við viðskiptavinina, okkur sem þurfum alltaf að bera allar byrðarnar, fátæka fólkið í landinu sem er að bugast undan byrðinni sem þessi stjórnvöld hafa lagt á það.

En hver skyldi raunin hafa orðið, frú forseti? Lækkuðu þjónustugjöldin? Lækkuðu vextirnir? Varð eitthvað betra að eiga viðskipti við frábæru bankana, innan gæsalappa að vísu? Nei, akkúrat ekki neitt. Það var akkúrat ekki neitt að marka þetta markmið sem sett var og borið á borð fyrir okkur, að verið væri að stefna að betri þjónustu fyrir viðskiptavini bankanna og lækkun vaxta. Nei, ekkert af þessu gekk eftir og þá er ég ekki að tala um það brjálæði sem geisar núna eftir að okkar ágæti seðlabankastjóri hefur verið skilinn einn eftir með verðbólguna í fanginu og veit ekki hvort hann er að koma eða fara. Það eina sem hann kann að gera er að hækka stýrivexti. Nú hefur hann hækkað þá 14 sinnum í röð og eru þeir núna í 9,25%, takk fyrir.

Það að hækka bankaskattinn í 0,838 prósentustig hefði gefið okkur um 30 milljarða kr. í ríkiskassann. Bankarnir, sem munu sennilega hagnast um ekki minna en 80 milljarða í hreinan hagnað á árinu, voru þegar komnir í 61 milljarð núna eftir fyrstu þrjá ársfjórðungana og nú stefnir í gott betur. Þeir munu sennilega blómgast um gott betur en 80 milljarða, ætli það nálgist ekki frekar 100 þegar við erum búin að klára þetta ár? Það kæmi ekki á óvart. Það kom hins vegar á óvart að enginn stjórnmálaflokkur og enginn alþingismaður, enginn einasti, skyldi vera með Flokki fólksins á þessu frumvarpi, á þessari breytingartillögu um að hækka bankaskatt á þessa græðgismaskínur sem bankarnir eru og vel aflögufærir og meira en það.

Það er annað. Ég er ekki alveg sú besta þegar verið að klastra á mig alls konar blöðum þannig að ég er nú að reyna venjulega að losna við það en í frumvarpi Flokks fólksins um hækkun bankaskattsins kemur fram að skatthlutfallið verði endurskoðað þegar vextir hafa farið aftur undir 5%. Við erum að senda hvatningu til bankanna: Getið þið ekki gert svo vel, kæru bankar, að gera eitthvað sem kollegar ykkar eru að gera hérna í kring? Erum við ekki alltaf að státa af því hvað við erum frábær og tökum tillit til þess og þykjumst ætla að læra af því sem vinir okkar gera til hægri, vinstri, upp og niður, út og suður? Er það ekki málið? Samt erum við svo spes. Samt erum við alveg einstök. Samt erum við allt öðruvísi en allir aðrir.

Rökin fyrir því að vera að líta upp og niður og til hægri, vinstri, út og suður, svona af og til þegar það hentar, halda ekki nokkru einasta vatni því að meira að segja vinir okkar í Færeyjum geta skellihlegið að okkur með sín 4% húsnæðislán, 50.000 manna samfélag sem hefur tvær stoðir til að byggja á í sínum atvinnurekstri, aðallega sjávarútveg og laxeldi. Við erum með mun fleiri stoðir og við erum tæplega 400.000. Hvað segir það okkur um hagstjórnina að við skulum sitja svona í súpunni, að við skulum hreinlega vera dottin ofan í eldgíginn án þess að geta rönd við reist? Það segir okkur að við erum með vanhæfa ríkisstjórn. Það segir okkur að þau vita ekki hvort þau eru að koma eða fara. Það segir okkur að hér ríkir alger vanræksla gagnvart raunverulegri vá sem við erum að takast á við og glíma við í dag, alger vanræksla, hvorki meira né minna.

Með því að reyna að hvetja bankana til þess að fara með vexti sína á fasteignamarkaði undir ákveðna prósentu þá töldum við að það væri hvatning fyrir þá ef þeir vildu losna undan því að greiða 30 milljarða af 90 milljörðunum sínum, sem sennilega verða alveg öruggir í gróða, inn í samfélagið, enda segir seðlabankastjóri sjálfur, mér skildist það í hádegisfréttum í dag, að bankarnir ættu hrikalega mikið lausafé. Þeir eiga nefnilega hrikalega mikla peninga en þeir safna auð með augun rauð á meðan hina brauðið vantar og þeir hafa ekki hjarta og þeim er nákvæmlega sama. Þeir vilja bara söðla undir sig fasteignir landsmanna með dyggri aðstoð Creditinfo. Það eru þeirra ær og kýr.

Það kemur að því, eins og við erum að tala um líka í Flokki fólksins, að sjálfsögðu á stórútgerðin — að sjálfsögðu á að afkomutengja greinarnar þannig betur, tekjutengja betur greinarnar sem eru að maka hér krókinn á okkar sameiginlegu auðlindum. Ég veit ekki betur en að öryrkjar og aldraðir og allir og fjölskyldur og unga fólkið okkar og nánast allir nema ríkisbubbarnir og milljarðamæringar — sem aldrei þurfa að spá í það hvað verður um peningana þeirra, í hvað þeir eyða eða annað slíkt — séu tekjutengdir. Nei, veistu, þú getur ekki fengið þetta útborgað, það þarf að skerða þig af því að þú fékkst hitt. Nei, þú getur ekki fengið svona miklar húsnæðisbætur vegna þess að þú ert með of háar tekjur. Þú ert nefnilega með 50.000 kr. of mikið þannig að við verðum að skerða þig, sjáðu til. Nei, krakkinn er orðinn of gamall, jafnvel þótt hann sé ekki í vinnu og hann sé í námi og annað slíkt þannig að nei, þú færð ekki barnabætur út á hann. Nei, vaxtabæturnar — við verðum alveg að gjöra svo vel að passa okkur á því að þú sért alveg gjörsamlega að lepja dauðann úr skel og vitir ekki hvort þú ert að koma eða fara af áhyggjum yfir því hvort þú nærð endum saman um næstu mánaðamót. Staðreyndin er hins vegar sú að það eru ótrúlega margir, ótrúlega stór hluti samfélagsins í dag, sem ná ekki endum saman.

Í framhaldi af því ætla ég að tala um það sem ég heyrði í morgun þegar ég var að hlýða á Bítið eins og við gerum oft á morgnana. Þegar við erum að nudda stírurnar úr augunum er gott að vakna með þeim ágætu Heimi, Völu og Lilju. Þá var verið að tala við unga íslenska konu sem býr í Noregi sem segir að þau séu með heimþrá. Þau eru alltaf með heimþrá því Ísland er „heim“. Maðurinn hennar, ungi maðurinn hennar, er búinn að læra, hann er að vinna og meira að segja eftir að þau eignuðust sitt litla barn þá varð heimþráin enn þá meiri. Þau langaði enn þá meira heim. Allt baklandið er heima, fjölskyldurnar heima, Ísland er „heim“. Og af hverju eru þau ekki komin heim? Þau treysta sér ekki til þess. Þau treysta sér ekki til að takast á við þá holskeflu skulda og óráðsíu sem er hér í ríkisbúskapnum. Þau treysta sér ekki til að fara inn á leigumarkað, okurleigumarkað. Þau treysta sér ekki til þess að kaupa sér fasteign yfir höfuðið. Þau vilja ekki borga 10.000 á mánuði inn á höfuðstól 50 milljóna láns eða 40 milljóna láns og 500.000 í vexti til græðgisvæddu bankanna. Þau treysta sér ekki til þess, enda hafa þau ekki bolmagn til þess.

Við viljum í rauninni taka peninga af stórútgerðinni. Við viljum tekjutengja stórútgerðina þannig að þegar hún er að skila milljörðum á milljarða ofan í arð þá eigum við, íslenskt samfélag, íslenska þjóðin, við sem eigum auðlindina, að fá að njóta ávaxtanna ekki síður en þeir sem við erum að veita aðgang að henni. Við höfum viljað tryggja að það verði tekið utan um fíknisjúkdóminn. Við höfum viljað að það væru ekki 700 fárveikir einstaklingar á biðlista inn á sjúkrahús til að biðja um hjálp þar sem margir þeirra deyja á biðlista eftir læknisþjónustu. Þeir deyja á biðlista eftir læknisþjónustu. Hvurs lags stjórnvöld eru þetta eiginlega? Hvers lags ríkisstjórn er þetta eiginlega sem er búin að binda svo rækilega fyrir augun og troða svo rækilega í eyrun að hún þykist ekkert vita sitjandi í sínum kristalsfílabeinsturni og horfir niður á samfélagið sitt í sárum án þess að bregðast við? Það er ekki einu sinni enn þá búið að viðurkenna þennan skelfilega og einn alvarlegasta sjúkdóm sem herjar á heimsbyggðina sem heilbrigðisvandamál á Íslandi í dag. Ég hef það á tilfinningunni að við gætum bara mjög auðveldlega poppað aftur inn í torfkofana, svo gamaldags, svo fordómafull og svo hallærisleg erum við oft í margar áttir. Fíknisjúkdómurinn er einn alvarlegasti sjúkdómur sem við glímum við í dag. Við erum að horfa upp á unga fólkið okkar deyja hér unnvörpum ótímabærum dauða, tugir deyja ótímabærum dauða á hverju einasta ári. Og hvað er ríkisstjórnin að gera í því? Hvað eru fjárlögin að gera í því? Þeir plástra opna beinbrotið. Þeir reyna að sauma iðursárin saman bara með plástri. Þetta eru stjórnvöld sem kunna ekki að skammast sín.

Við erum hér með eftirmeðferð þegar einstaklingarnir okkar — þeir sem hafa verið svo lánsamir að hafa fengið að fara inn á Sjúkrahúsið Vog og fengið að vera að afeitraðir og búnir undir það að taka á hinni eiginlegu meðferð með von í hjarta um það að losna undan Bakkusi eða eitrun í smá tíma, einn dag í einu. Það er einn dagur í einu. Ef þau geta fylgt því að vera einn dag í einu þá erum við að fara að taka á móti þessum auðæfum okkar, þessum mannauði okkar, sem mun af öllu hjarta vilja taka þátt í samfélaginu með okkur hinum. Þetta er mannauðurinn okkar, þúsundir einstaklinga sem eru að glíma við þennan sjúkdóm og við látum það viðgangast að horfa upp á þau deyja unnvörpum ótímabærum dauða.

Við eigum Hlaðgerðarkot þar sem 100 einstaklingar hringja inn daglega grátandi og biðja um hjálp. Við eigum SÁÁ þar sem er bið. Það hringir fárveikur einstaklingur og þá er sagt: Heyrðu, þú getur kannski hugsanlega komið eftir 6–9 mánuði inn á sjúkrahúsið en á meðan verður þér bara að blæða út og við höfum ekki bolmagn til að gera meira. Á sjúkrahúsinu Vogi eru samt sem áður rúm sem eru vannýtt. Og af hverju eru þau vannýtt? Af því það er ekki fjármagn. Það er ekki fjármagn til að reka sjúkrahúsið einu sinni á því fulla afli sem það gæti verið rekið á. Á meðan deyr fólk á biðlista. Á meðan deyr unga fólkið okkar ótímabærum dauða og hverjum er það að kenna? Ríkisstjórninni auðvitað. Hver er það sem er að stýra þessu landi hér? Ríkisstjórn Vinstri grænna, Framsóknarflokks og Sjálfstæðisflokks. Það eru þeir sem eru við stjórnvölinn og það er nákvæmlega sama hvernig við í stjórnarandstöðu berjumst um eins og brjálæðingar til að reyna að gera það sem hægt er að gera til að hjálpa fólkinu okkar. Manni er bara gefið á kjaftinn og öllu sópað út af borðinu. Það er ekki flóknara en það. Við viljum að það séu auknir fjármunir til þessara heilbrigðisstofnana sem eru SÁÁ, Hlaðgerðarkot, Krýsuvík og allir þeir sem eru að taka utan um veikt fólk til að sinna því, til að hjálpa því.

En hvernig haldið þið nú — ég bið ykkur nú að fylgjast með — að verði tekið utan um breytingartillögur Flokks fólksins sem lúta að því að reyna að bæta velmegun, reyna a.m.k. að skera á sárustu sárafátæktina? Hvernig haldið þið að verði tekið utan um það hjá hæstv. ríkisstjórn? Mun hjartað allt í einu fara að slá? Mun gæskan koma í ljós? Munu þau allt í einu fara að taka þátt í samfélaginu? Eru þau allt í einu búin að opna augun? Verða þau farin að heyra? Ég held ekki, ég leyfi mér að efast stórlega um það. Það er í rauninni sama hvert litið er.

Við sjáum líka, hugsið ykkur, áfangaheimili eins og Brú hérna uppi á Höfða sem rekið er af Samhjálp þar sem 19 einstaklingar eru í bata, 19 virkir einstaklingar í bata, virkir í bata, bjartsýni og bros hefur umvafið þau og þarna er tækifæri fyrir þau í allt að tvö ár til þess að fá að finna sig, til þess að ná utan um einn dag í einu og til að geta fengið að taka þátt í samfélaginu okkar með bros á vör. Nei, nú þurfa Reykjavíkurborg og Félagsbústaðir á þessu húsnæði að halda. Nú á að henda þeim út úr þessari aðstöðu. Annaðhvort snarar Samhjálp fram 550 millj. kr. og kaupir húsnæðið eða hey, það er bara því miður ekki pláss fyrir ykkur hér, út á götu með ykkur. En svo kemur allt í einu núna: Nei, kannski við hendum þeim ekki út á götu, við reynum að koma þeim í eitthvert húsnæði en við ætlum bara að eyðileggja fyrir þeim meðferðina. Við ætlum bara að skemma þann árangur sem þegar hefur náðst. Við ætlum að skemma bjartsýnina og við ætlum að taka frá þeim vonina og brosið. Það eru skilaboðin. Hvers lags stjórnvöld eru þetta? Gerið ykkur grein fyrir því, elsku kjósendur, hvað þið eruð ítrekað að kjósa yfir ykkur. Heldurðu að sjáist ekki hvern einasta dag hvernig við erum að basla og brasa við það og hvernig fólkið okkar á hreinlega erfitt með að draga andann í öllum þessum áhyggjum og því sem er búið að hella yfir það hérna? Svo er það annað, Draumasetrið. Það er líka rekið uppi á Höfða og ég var að frétta að þar væru mun fleiri einstaklingar og nú skilst mér að eigi að fara að loka því. Ég veit ekki eiginlega hvort þetta er hreinlega aðför að sjúklingum sem glíma við fíknisjúkdóminn. Ég veit ekki hvort þetta er hrein og klár og bara yfirlýst aðför stjórnvalda, hvort sem það er ríki eða borg. En ef maður á ekki að taka því sem aðför þá verður þetta að fara að líta einhvern veginn öðruvísi út.

Við höfum kallað eftir því, með breytingartillögu okkar viljum við hækka almannatryggingagreiðslur til öryrkja og ellilífeyrisþega um 12,4%. Við viljum hækka það nákvæmlega framreiknað til dagsins í dag með eðlilegri vísitöluhækkun sem gefur einmitt 12,4% en ekki 4,9% eins og stjórnvöld eru að setja fram hér og ætla að fylgja eftir, 4,9%. Ég veit náttúrlega ekki hvernig í ósköpunum þeir fengu þá tölu út, ég átta mig ekki á því, en það þarf að hækka þetta að lágmarki um 12,4% núna um áramótin. Það er algjört lágmark í 8% verðbólgu og okurvöxtum, og í rauninni má segja að þetta sé græðgisverðbólga á margan hátt því við erum að sjá að vörur, aðkeypt þjónusta og ýmislegt annað er að hækka mun meira heldur en allt hitt ógeðið sem við erum að glíma við, mun meira. Ég veit ekki eiginlega hvernig nokkur stjórnvöld geta látið aðra eins óráðsíu og stjórnleysi viðgangast án þess að grípa inn í. Hér þarf að setja neyðarlög á ástandið eins og það er. Hér þarf að skikka bankana til að skrúfa niður vextina. Það er ríkisstjórn Íslands sem ræður ríkjum hér og í raun og veru hafa þau sýnt það af öllu afli hversu vanhæf þau eru, hversu handónýt þau eru að takast á við krefjandi verkefni og taka ákvarðanir sem skipta máli fyrir land og þjóð.

Við höfum talað um fæði, klæði, húsnæði, heilbrigðisþjónustu fyrir alla. Er hægt að fara fram á meira? Er hægt að fara fram á meira þegar þúsundir Íslendinga og þúsundir fjölskyldna fara ekki fram á meira en öryggi, húsnæðislegt öryggi, fæði á borðið, klæði og heilbrigðisþjónustu? Þetta er grundvallarþjónusta. Þetta er lýðheilsan okkar. Þetta er nákvæmlega allsherjarreglan sem stjórnvöld eiga að fylgja hér. Þetta eru mannréttindi okkar, að búa í einhverju sem við viljum kalla réttarríki. Hvar er réttarríkið? Hvar er mannúðin og hvar eru mannréttindin þegar kemur að okkar minnstu bræðrum og systrum? Hvar eru þau þá? Mér finnst skorta á þau, svo ekki sé meira sagt.

Ég sagði í störfum þingsins í dag þegar ég var að tala um kolsvarta skýrslu Öryrkjabandalagsins um stöðu fatlaðra á Íslandi að það er í rauninni sárara en tárum taki að hlusta á stjórnvöld koma hér, að hlusta á ráðamenn koma hér upp, skipti eftir skipti og hæla sér af því: Já, við erum nú búin að koma með svo mikinn húsnæðisstuðning, við erum nú búin að hækka barnabæturnar, heyrðu hvað með þriðja skattþrepið sem við komum nú með og nýtist best þeim launalægstu? Það skal bara tekinn af allur vafi um það að þriðja skattþrepið nýtist mér að fullu, 100%, þó að ég sé kona á ofurlaunum, eins og við erum kölluð í þinginu, hátekjufólk. Þriðja skattþrepið er ekki eingöngu sett fyrir þá sem verst eru staddir, langt því frá. Það fá allir að njóta þriðja skattþrepsins, hvort sem þeir eru með 200.000 á mánuði eða 20 milljónir. Þú færð að nýta þér lægsta skattþrepið líka.

Þetta er alveg eins og með persónuafsláttinn. Við höfum ekki skilið það enn þá í Flokki fólksins hvers vegna hann er ekki færður til þannig að þeir sem eru á ofurlaunum fái hreinlega ekki persónuafslátt, að þessar 56.000 kr. eða hvað þær eru nú, einhvers staðar í kringum það, séu færðar til þeirra sem meira þurfa á að halda, að við séum ekki að horfa á vaxandi raðir við matargjafastofnanir. Jú, vel á minnst: Hvað ætli ríkisstjórnin ætli að gera í rosalegri góðmennsku sinni? Hún ætlar að snara fram heilum 8 millj. kr. til — ég veit ekki hvort það voru níu hjálparsamtök eða hvað? 8 milljónir, vá. Þetta var ekkert smá. Þetta kostar tugi milljóna, hundruð milljóna. En, nei, 107 milljónir í styrk til fjölmiðils auðmanna. Það er allt í lagi. En jú, kemur þessi Flokkur fólksins eina ferðina enn og ætlar að fara að heimta 140 millj. kr. til þess að sárafátækt eldra fólk geti fengið jólabónus upp á 66.000 kr. eingreiðslu skatta- og skerðingarlaust, eins og við höfum náð fram fyrir öryrkja. Nei, það stendur í þeim, rosalega stendur það fast í þeim. Mikið þurfa þeir að vera hagsýnir í efnahagsmálunum þá og sparsamir, þegar kemur að því að rétta hjálparhönd til sárafátæks fólks sem gjörsamlega er í molum í þessu ástandi sem við erum glíma við í dag.

70% fatlaðra geta ekki mætt neinu sem heitir óvænt útgjöld, engu. Ef úlpan rifnar af barninu og það þarf að kaupa nýja úlpu, því miður. Við verðum að reyna að fá hana gefins. Við verðum að reyna að fara eitthvert annað. Ég hef ekki efni á að kaupa handa þér úlpu, elsku barn. Hér tala ég af eigin reynslu. Ég tala af reynslu þegar maður er fátækur og getur ekki veitt börnunum sínum það sem er talið almennt eðlilegt í samfélaginu að öll börn eigi að fá. Mamma, má ég fá fótboltaskó? Í mínum börnum eins og öllum öðrum börnum býr mikill mannauður. Mínum börnum eins og öllum börnum hefði ég viljað geta gefið það tækifæri sem þau fengu í vöggugjöf, hvort heldur sem það var á sviði íþrótta eða tónlistar, en ég hafði ekki bolmagn til þess þá. Ég hefði haft það núna. Ég átti lítinn fótboltastrák sem var algjör stjarna. Mamma, viltu gefa mér fótboltaskó? Pabbi, ég get ekki lengur verið í fótboltaskónum því neglurnar detta alltaf af stóru tánum. Það blæðir alltaf úr tánum mínum þegar ég er í fótboltaskónum og mér er alltaf illt í tásunum. Við skulum skoða það í næsta mánuði. Þú verður að reyna að þrauka, elsku vinur. Við skulum sjá hvort við getum ekki lagað þetta í næsta mánuði. Hvað ætli séu margir foreldrar sem eru í þessari stöðu í dag, í boði þessarar ógeðslegu ríkisstjórnar? Ég sem hélt að ég væri komin með skrápinn alla leið en alltaf þegar ég fer að tala um mína reynslu þá beygi ég bara af og ég biðst fyrirgefningar á því. En það er vegna þess að hér stendur kona fyrir framan ykkur öll með hugsjón fyrir því sem ég er að gera. Ég brenn fyrir því sem ég er að gera og það gerum við öll í Flokki fólksins.

Meira en helmingur, meira en 50% fátæks fólks neitar sér um nauðsynjar, næringarríkan mat fyrir börnin sín, neitar sér nánast um alla skapaða hluti, getur aldrei nokkurn tíma farið í bíó með krakkana, getur aldrei nokkurn tíma farið í leikhús. Geta þau verið á jólahlaðborðunum sem eru auglýst hér tíu sinnum á dag úti um allar koppagrundir? Geta þau farið á jólatónleika og haft það svolítið huggulegt með fjölskyldunni sinni? Nei, þau geta það alls ekki. Við erum að tala um tugi þúsunda Íslendinga, tugi þúsunda.

Við erum að sjá líka að stór hluti þessa fólks, stór hluti af þessu fátæka, fatlaða fólki, yfir 70%, býr við slæma andlega líðan. Það eru yfir 80% meðal einhleypra foreldra sem búa við slæma andlega heilsu og hátt hlutfall af þeim hefur daglega hugsað um að skaða sig eða jafnvel taka sitt eigið líf vegna þess að skiptir hvort sem engu máli. Það er algerlega örmagna. Það er vanmáttugt. Það getur ekki gert betur og samfélagið sem þau stóla á og stjórnvöld sem eiga að halda utan um þau eru búin að svíkja þau, eru búin að bregðast þeim og þykjast ekki heyra í þeim. Samt eigum við stjórnarskrá, 76. gr. stjórnarskrárinnar. Samt eigum við 1. mgr. 76. gr. stjórnarskrárinnar sem segir að öllum sem þess þurfa skuli með lögum tryggður réttur til aðstoðar vegna örorku, elli, örkumlunar eða báginda eða hvað eina annað sem er. Er það það sem við horfum upp á daglega hér, að fólkinu okkar sé tryggður réttur til aðstoðar? Erum við að aðstoða í húsnæðismálunum? Erum við að aðstoða yfir höfuð við nokkurn skapaðan hlut? Við erum að koma með plástra á sárið. Við tölum um kaupmáttinn; ó, hann hefur vaxið svo mikið, kaupmátturinn hér, samkvæmt OECD, hann er alveg frábær. Við erum hérna sjötta ríkasta þjóð í heimi en upp undir helmingurinn af börnunum okkar til þess að gera ólæs þannig að framtíðin er eins og hún er. En ég ætla ekki að tala um það akkúrat núna, það kemur seinna.

Að hugsa sér að vera endalaust að tala um mannréttindi og hvað aðrir eigi bágt annars staðar, en mannréttindin hér heima eru fótumtroðin, algerlega fótumtroðin. Á meðan ráðamenn valsa um á 100 stjörnu hóteli í Dubai á einhverri loftslagsráðstefnu sem skilar ekki nokkrum sköpuðum hlut, á meðan Kínverjar opna tvö kolaver á viku, þá ætlum við að redda heiminum hvað lýtur að loftslagsvánni.

Maður er gjörsamlega orðinn algjörlega miður sín að vera búinn að standa hér í sex ár og öskra út í tómið. Meira að segja margir af kjósendum okkar eru orðnir drulluhræddir við mig — afsakið, frú forseti — eru orðnir skelfingu lostnir yfir hasarnum í mér í pontu og halda að ég sé alltaf svona reið. Já, ég er reið. Núna er ég reið, mér er misboðið, ég er sár, ég er vonsvikin. Mér finnst maður vera að berjast svona eins og rjúpan við staurinn. Lítið sem ekkert er gert með það sem maður er að koma með, þvert á móti.

Við skulum hugsa líka um að yfir 40% af þessu fatlaða fólki sem ég var að tala um, sem kom fram í þessari svörtu skýrslu, yfir 40% geta ekki leyft sér að fara til tannlæknis og geta heldur ekki leyft sér að fara til sálfræðings. Ég hafði ekki farið til tannlæknis í tíu ár áður en ég kom hingað inn á þing. Það er ekki stjórnvöldum að þakka að ég er ekki tannlaus í dag, það er nokkuð ljóst. Þeim er bara alveg nákvæmlega sama, það liggur alveg á borðinu.

En eins og ég segi: Hvað er til ráða? Hvað höfum við verið að gera með breytingartillögur? Við erum að koma með breytingartillögu eftir breytingartillögu. Við viljum hækka framfærsluna, við viljum koma lágmarksframfærslu upp í 400.000 skatta- og skerðingarlaust. Það er enginn með okkur á frumvarpinu, ekki einn einasti alþingismaður er með okkur á frumvarpinu — 400.000 kr. skatta- og skerðingarlaust. Það vill enginn heldur líta við því að taka 70 milljarða með staðgreiðslu við innborgun í lífeyrissjóði frekar en að vera með staðgreiðsluna þegar við erum að taka út úr lífeyrissjóðunum. Nei, það má ekki gera. Við skulum frekar hafa þá með þessa peninga. Við skulum frekar lofa þeim að tapa 800 milljörðum núna á tæpum tveimur árum. Það er allt í lagi. Það er allt í fína lagi, það voru bara 800 milljarðar, bara 800.000 milljónir. Það gerir ekkert til. Það verður einhvern veginn að fjárfesta, takk fyrir. Það er líka allt í lagi þó að þessir aðilar sem eru að stýra þessum sjóðum séu með 30 milljónir á ári. Það er líka allt í fína lagi, bruðlum með peningana alla vega en við skulum ekki greiða staðgreiðslu við innborgun og koma 70 milljörðum í gang inn í ríkissjóð og reyna að greiða niður skuldirnar okkar þannig að við séum ekki að borga hérna yfir 300.000 kall á klukkutíma í vexti af erlendum lánum.

Eins og ég sagði við ykkur áðan, það er kannski vert að minnast á það, í upphafi skal endinn skoða og í endann ætla ég að kíkja aftur á upphafið. Hvað er það nú aftur sem við skuldum? Hvað er það sem íslenska ríkið skuldar? 1.706 milljarða kr. Ég get ekki eiginlega fært þetta í milljónir lengur, þetta er orðið allt í rugli hjá mér, þannig að ég ætla ekki að reyna það einu sinni. En hvað þýðir það? Hvað þýðir það að vera að borga 117 milljarða kr. á ári í vexti? Það þýðir að við séum að borga 320 millj. kr. á dag í vexti? Við erum að borga 13.356.164 kr. á klukkutíma, á hvern einasta klukkutíma, í vexti. En vitið þið ekki hverjum þetta er allt að kenna? Íslenskum launþegum, maður. Það eru íslenskir launþegar sem eru búnir að rústa þessu öllu saman, sem eru búnir að koma verðbólgunni af stað og allt þetta, allt þeim að kenna. En það er enginn að spá í að það hafa verið prentaðir hér 420 milljarðar í Covid til að færa til fyrirtækja sem við vorum að bjarga, fyrirtækja sem tróðu vasana út af þessum peningum og mörg hver hafa verið að greiða sér tugi milljarða í arð. Það er enginn að tala um það. Það er enginn að tala um þessa loftbólupeninga sem var dælt hérna út í hagkerfið, 22% aukningu á peningamagni í umferð, 420 milljarða kr. Og nú er spennan í hámarki: Hvað skyldi eiga að gerast 1. janúar? Hvað skyldi ríkisstjórnin — ég sé að sveitarfélögin eru alveg að tapa sér og ætla nú að fara að hækka hjá sér gjaldskrár og annað slíkt. Það er eins og enginn átti sig á því hvernig við eigum að fara að því að ná verðbólgunni niður. Ég bíð bara spennt, þetta er framhaldssagan mikla, að sjá hversu háar álögur ríkisstjórnin ætlar að koma með á samfélagið núna 1. janúar þegar þeir fara að koma með sínar árlegu hækkanir.

En hafa þessir aðilar, fyrst við erum að líta í kringum okkur, stjórnendur þessa íslenska ríkis, eitthvað verið að skoða hvernig löndunum í kringum okkur hefur tekist að ná niður verðbólgunni og enginn er að glíma við aðra eins okurvexti hér í Evrópu eins og við? Hafa þeir eitthvað verið að skoða hvernig stendur nú á því að Færeyingarnir eru bara að borga 4% í húsnæðislán, 50.000 manna samfélag? Það verður að skoða það. Heyrðu, nei, þeir hugsa bara hreinlega að rosalega séu þeir eitthvað heppnir. Þetta hefur ekkert með heppni að gera. Þetta hefur með stjórnunarlega skynsemi að gera, ekki þrjár ríkisstjórnir í einni ríkisstjórn sem getur ekki unnið saman, sem stýra þremur skútum og sigla allar hver í sína áttina og gera allt til að hanga saman eins og hundar á roði, allt fyrir stólana.

Ætli Spánverjar hafi gert þetta þegar spænska samfélagið í rauninni dásamar bæði spænska Seðlabankann og spænsku ríkisstjórnina, hvernig þeim tókst að ná niður verðbólgunni á ótrúlega skömmum tíma? Hentu þeir því öllu í fangið á samfélaginu? Hækkuðu þeir álögur á samfélagið? Hækkuðu þeir eldsneyti, orkuna? Hækkuðu þeir eitthvað? Nei, þeir gerðu það ekki. Þeir komu í veg fyrir allar hækkanir á matvöru en þeir lækkuðu og greiddu með bæði eldsneytiskostnaði og orkukostnaði að öðru leyti. Þeir greiddu með því. Ríkið tók það á sig af því að þetta ríki er ekki bara ríki auðmanna og bara fyrir fyrirtæki. Nei, það var einhvern veginn eins og þeir væru ríki fyrir allt samfélagið, enda eru þeir búnir að ná verðbólgunni á mettíma niður fyrir neðri vikmörk Seðlabanka Íslands. Ég veit ekki hvort maður lifir það einu sinni að sjá það kraftaverk gerast, a.m.k. ekki ef kjósendur ætla að halda áfram að kjósa yfir sig holskeflu af þessum vanhæfu stjórnendum eins og við erum búin að þurfa að þola hér og nú. Ég fæ aldrei nóg af því að segja að hér í september 2017 var hæstv. forsætisráðherra Katrín Jakobsdóttir í þessum æðsta ræðustóli landsins, þá var hún að svara stefnuræðu þáverandi forsætisráðherra, sem var Bjarni Benediktsson, hæstv., enginn annar, og hér stóð hún í stjórnarandstöðu og sá skýrt. Hún sá alla myndina, að það, virðulegi forseti, að láta fátækt fólk bíða eftir réttlætinu er það sama og að neita því um réttlæti. Ég bara spyr: Eruð þið að upplifa það að nákvæmlega þessi orð séu að skila sér inn í Stjórnarráð Íslands? Eru þessi orð marktæk að einhverju leyti? Var eitthvað að marka það í vaxandi fátækt, örbirgð, okurvöxtum og brjálæði þar sem í rauninni þessi ríkisstjórn hefur ekki þorað að axla ábyrgð á því efnahagsástandi sem við erum að glíma við í dag? Það liggur algjörlega á borðinu. Við getum náð í fullt af peningum. Við getum náð í fullt af peningum ef við bara reynum einhvern tíma að ná í þá þangað sem þeir eru fyrir, þar sem allar hirslur eru fullar fjár og við getum hæglega deilt því jafnar niður á þegnana. Við getum hæglega hjálpað fólkinu upp sem er að drukkna. Við getum hæglega gert það. En þessi ríkisstjórn mun ekki gera það. Það liggur á borðinu.

Maður sér náttúrlega hvert pólitíkin stefnir. Við sjáum það að einn flokkur í ríkisstjórninni á frekar erfitt, Vinstri græn, og er ekki að skora hátt í skoðanakönnunum vegna þess að þeir eru í rauninni að koma á óvart. Það er ekki gott að búa í svona sambýli en við skulum sjá hvernig spádómar Ingu Sæland rætast hérna á næsta ári þegar þeir eiga ekki neinn annan kost en að sprengja þessa ríkisstjórn til að reyna að ná vopnum sínum á ný. Þá skulum við sjá hvernig það gengur. En ég ætla að vona alla vega að þetta gullfiskaminni kjósenda fari nú aðeins að hjarna við og þeir fari að átta sig á því hvar þeir eiga von og hverjir það eru sem raunverulega hefðu dug, þor, getu og visku til að gera hlutina betri en þeir eru í dag.


Ræðumaður: Guðmundur Ingi Kristinsson

Virðulegur forseti. Ofbeldi sem fatlað fólk verður fyrir ítrekað í okkar samfélagi tekur alltaf á sig nýjar og nýjar myndir sem eru í stórfurðulegu og undarlegu formi sem enginn endir virðist vera á. Því miður virðist ríkisstjórnin ekki ráða við ofbeldið og ný skýrsla sem var birt í dag sýnir að það er ekkert að breytast. Þá er fjárhagslegt ofbeldi gagnvart fötluðu fólki mjög fjölbreytt. Fatlaður einstaklingur sem hefur í nær 50 ár reynt af bestu getu að tóra í fátækt eða jafnvel sárafátækt á lífeyrislaunum í almannatryggingakerfinu og lifað það af, er síðan refsað fyrir það að verða 67 ára með grófu fjárhagslegu ofbeldi með því að ræna hann um 20.000 kr. á mánuði eftir skatt. Hvað gerði þessi fatlaði einstaklingur af sér til þess að verða fyrir svona ómannúðlegri meðferð? Jú, honum tókst að lifa af í meira en hálfan áratug í fátækt með fötlun sinni. Er þess vegna verið að refsa honum svona illa fjárhagslega?

Hvað er að ykkur í fjórflokkunum sem hafið skipst á að vera saman í ríkisstjórn og hafið komið á þessu óréttláta, ómannúðlega, bútasaumaða, keðjuverkandi óskapnaðarkerfi með ólögum hér á Alþingi á undanförnum áratugum? Og ekki bara það heldur nært það og alið við brjóst ykkar með þessum skelfilegu afleiðingum fyrir veikt fólk. Nær 80% fatlaðs fólks lifa við félagslega einangrun með tilheyrandi andlegu og líkamlegu heilsutjóni í boði ríkisstjórnarinnar í dag og stór hópur þess hefur ekki efni á tannlækni, sjúkraþjálfun, lyfjum, læknisþjónustu eða  heilsubætandi fæði, hvað þá fæði yfir höfuð vegna sárafátæktar í áratugi í ykkar boði.

Ef þið haldið í eina mínútu að hér með sé upptalið allt ofbeldi gagnvart fötluðu fólki sem viðgengst í lífi þess þá skjátlast ykkur hrapallega því ofan á allt annað bætist svo við nýtt fjárhagslegt ofbeldi sem felur í sér ótrúlega útilokun fatlaðs fólks og aldraðra frá samskiptum við Skattinn, Sjúkratryggingar, banka og island.is. Þarna er verið að útiloka úr samfélaginu um 10–15% aldraðs fólks með því að banna því að nota íslykilinn frá og með næstu áramótum. Hvers vegna? Bara af því að þið sem eruð með völdin í þessu máli teljið ykkur hafa vit fyrir þessum hópi fólks og það hafi ekkert annað val en ykkar guðlegu rafrænu skilríki. Það er gjörsamlega út í hróa hött að leggja íslykilinn niður núna um áramótin eins og ætlunin er að gera og á sama tíma á að troða ofan í kok á þeim sem ekki geta það að nota rafræn skilríki í síma.


Ræðumaður: Inga Sæland

Virðulegi forseti. Í morgun birti Öryrkjabandalagið kolsvarta skýrslu um stöðu fatlaðs fólks á Íslandi. Rúmlega 30% þeirra búa við fátækt, 20% við sárafátækt. 70% geta ekki mætt neinu sem heitir óvænt útgjöld öðruvísi heldur en að stofna sér í skuldir. Yfir 50% búa við versnandi fjárhagsstöðu miðað við árið í fyrra. Um 50% neita sér um allt félagslegt vegna fjárhagsstöðu, geta ekki farið í bíó, geta ekki keypt sér pítsu, þau geta ekki tekið þátt í einu eða neinu. Þau geta ekki keypt eina einustu afmælisgjöf. 40% neita sér um nauðsynlegan klæðnað og næringarríkan mat. Þau geta ekki mætt grunnþörfum barnanna sinna eins og að gefa þeim einhvern kost á tómstundum, gefa þeim jólagjafir. Einstæðir foreldrar á örorkulífeyri, endurhæfingarlífeyri og örorkustyrk eru á öllum mælikvörðum verst staddi þjóðfélagshópurinn. Tæplega 90% einhleypra mæðra geta ekki mætt neinum aukaútgjöldum án þess að stofna til skulda. 40% þeirra þurfa að leita á náðir hjálparstofnana eftir mataraðstoð. 50% einhleypra foreldra geta ekki veitt börnum sínum nauðsynlegar klæðnað eða næringarríkan mat. Þau geta heldur ekki kostað þátttöku barna sinna í íþróttum eða nokkru öðru. 60% einhleypra foreldra eru að bugast undan húsnæðiskostnaði og standa ekki undir honum. 70% búa við slæma andlega líðan og hlutfallið er þannig að um 80% einhleypra foreldra búa við slæma andlega heilsu. Hátt hlutfall þessa fólks hefur nær daglega hugsað um að taka sitt eigið líf, það væri betur komið án þeirra. 60% búa við félagslega einangrun og 40% neita sér um tannlækna- og sálfræðikostnað af því að þau hafa ekki efni á því. En hér höfum við forsætisráðherra sem sagði árið 2017 í september að það að láta fátækt fólk bíða eftir réttlætinu væri það sama og að neita því um réttlæti.

Ég segi þetta: Þetta eru ógeðsleg stjórnvöld. Ég fyrirlít þessi stjórnvöld. Þau kunna ekki að skammast sín.


Ræðumaður: Eyjólfur Ármannsson

Virðulegur forseti. Niðurstöður PISA-könnunarinnar, sem mælir færni 15 ára nemenda í lesskilningi, læsi á náttúruvísindi og læsi á stærðfræði, kom út í gær. Þetta er alþjóðleg könnun þar sem rannsökuð er hæfni 15 ára nemenda á þessum sviðum. Niðurstöðurnar hvað Ísland varðar eru hreint út sagt hrikalegar, svo að ekki sé meira sagt. 40% 15 ára nemenda á Íslandi búa ekki yfir grunnfærni í lesskilningi. Þetta sýna niður niðurstöðu PISA-könnunarinnar. Hlutfall nemenda sem ná þessari grunnhæfni, eða um 60%, hefur lækkað um 14% hér á landi frá síðustu könnun. Þetta eru ótrúlegar tölur, svo að ekki sé meira sagt og það er ekki að ástæðulausu. Þetta er ekki nýtt vandamál.

Í frétt frá árinu 2004 segir, með leyfi forseta:

„Fyrir tveimur árum síðan, eða árið 2002, áttu líklega 15.000 Íslendingar á fullorðinsaldri aldri við umtalsverðra lestrarörðugleika að stríða.“ Einnig segir í fréttinni: „Gera má ráð fyrir að  lítil lestrarfærni hái um 20.000 manns til viðbótar þannig að 35.000 manns lesi illa á Íslandi.“

Í þessari frétt frá 2004 segir að við séum á sama stigi og aðrar Norðurlandaþjóðir. Könnunin í gær sýnir hins vegar að við er langt, langt á eftir Norðurlandaþjóðunum. Við erum í  algjörum tossabekk og það á ekki bara við um tossabekki þar heldur erum við langlægst hvað varðar afburðanemendur, langt, langt fyrir neðan.

Ég vil líka ræða hérna um gott viðtal við Jón Pétur Zimsen, aðstoðarskólastjóra Réttarholtsskóla, sem segir að þetta hafi verið í farvatninu og verði það áfram. Það er ekkert að fara að breytast, nákvæmlega, ekki neitt. Já, þessu er búið að hraka frá aldamótum, eins og fréttirnar gefa til kynna, mjög hátt hlutfall, og krakkarnir núna eru að tapa meiru en heilu  skólaári á milli kannana, heilu ári. Hvað talar hann um? Jú, umbúðanám, að það sé innihaldslaust nám sem sé verið að bjóða nemendum í grunnskóla. Við búum í algjöru umbúðasamfélagi. Við búum í samfélagi sem mætti kenna við Dunning-Kruger áhrifin, þar sem við búum að  sjálfstrausti sem byggir ekki á einu einasta af viti.  Þetta er algjört umbúðasamfélag og við verðum að breyta lestrarkennsluaðferðum   í landinu hið fyrsta. Það er verkefni í Vestmannaeyjum sem við eigum að taka að okkur og dreifa út um allt land   og kenna börnum að lesa með því að A þýðir A og B þýðir B.   Þetta heitir bókstafahljóðaaðferðin.   Lestrarkennsluaðferðin  skiptir máli.  Við eigum að hætta með  byrjendalæsi sem er heimatilbúið fúsk.

Forseti vill minna hv. þingmenn á að virða ræðutímann.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. En ég bara vitna hérna í meirihlutaálitið, með leyfi forseta:

„Þegar íbúum fjölgar þetta mikið má gera ráð fyrir því að það hafi veruleg áhrif á eftirspurn eftir t.d. húsnæði, vörum og þjónustu. Með slíkri fólksfjölgun má einnig gera ráð fyrir verulegri aukningu á eftirspurn eftir opinberri þjónustu sem hefur áhrif á ríkisútgjöldin.“

Ég var ekki að tala um að ferðaþjónustan sem slík væri aðalorsakavaldurinn heldur um afleiðinguna, fólksfjölgunina. Það er spurningin raunverulega. Ef okkur fjölgar um 1.000 manns á mánuði næstu 12 mánuði eru þetta 120.000 manns á næstu tíu árum. Við erum að breyta Íslandi sem sagt, við erum þegar komin upp í 400.000 manns. En spurningin er: Hvernig eigum við að takast á við verðbólguna? Ég er sammála hv. þingmanni um að hlutleysi ríkisútgjalda gagnvart verðbólgu er hlægilegt. Eigum við bara að halda áfram að hækka stýrivexti út í það óendanlega? Eiga þá heimilin í landinu að greiða niður verðbólguna? Á að frysta húsnæðismarkaðinn algerlega? Eiga íbúar í þessu landi algerlega að bera þá byrði að berjast gegn verðbólgunni? Hver á að berjast gegn verðbólgunni? Eru það bara húsnæðiseigendur? Ég bara spyr. Þetta er opin spurning, gjörðu svo vel.


Ræðumaður: Eyjólfur Ármannsson

Á mánuði.Virðulegur forseti. Ég þakka hv. þingmanni fyrir ræðuna. Mig langar að spyrja varðandi grunnorsakir verðbólgunnar sem er að meðaltali 8,7% í ár og í dag er hún 7,9%, eins og kemur fram í nefndaráliti meiri hlutans. Það kemur líka fram í nefndaráliti meiri hlutans, í kaflanum Fólksfjölgun og efnahagsforsendur, að fólksfjölgunin hafi mikil áhrif. Það hefur komið fram í fjárlaganefnd að okkur fjölgar um 1.000 manns á ári …  Á mánuði, fyrirgefið þið, sem sagt 12.000 manns síðustu 12 mánuði, og það er útlit fyrir jafnvel að okkur muni halda áfram að fjölga. Það var 3% fjölgun í fyrra á meðan hún er 1% annars staðar eða fólksfækkun. Þetta kallar á aukna eftirspurn eftir húsnæði, vöru og þjónustu. Spurningin er þessi: Ef þetta er grunnorsök verðbólgunnar, og það væri gott að heyra hv. þingmann segja sitt álit því hver grunnorsökin er — núna eru verðhækkanir vegna stríðsins í Evrópu, Úkraínu, komnar fram og voru miklar orkuhækkanir þar. Stýrivaxtahækkanir eru 9,25%, það virðist ekki vera að bíta. Mér heyrðist á hv. þingmanni að aðhaldið væri algjörlega nauðsynlegt til þess að ná tökum á verðbólgunni en ef fólksfjölgun er aðalorsök verðbólgunnar og aukin eftirspurn, hvenær fara þá stýrivextir að bíta? Þeir gætu farið upp í 11% og samt er fólksfjölgun í landinu og áfram heldur verðbólgan. Hver telur hann að grunnorsökin sé og hvernig telur hann best að berjast gegn verðbólgunni? Er það bara með aðhaldi í ríkisútgjöldum eins og hann sagði? Eða þarf að fara að taka á þessari fólksfjölgun? Við erum að taka á móti 4.000–5.000 hælisleitendum á ári, við erum að reka sveitarfélag eins og Vestmannaeyjar án tekna. Við erum svo líka með atvinnugrein í landinu sem er í lægra skattþrepi en aðrar, 11% á meðan aðrar greinar eru með 24%.  Hver telur hann að sé grunnorsök  verðbólgunnar og hvernig myndi hann vilja berjast gegn verðbólgunni?


Ræðumaður: Eyjólfur Ármannsson

Virðulegur forseti. Flatur niðurskurður er raunveruleg hagræðing. Ég var eiginlega meira að fiska eftir hvar hún sæi möguleika á hagræðingu í ríkiskerfinu. En gott og vel. Hún ræddi líka um verðbólguna og mig langar að spyrja einfaldlega: Hverjar telur hún vera grunnorsakir þeirrar verðbólgu sem er í dag? Og líka, því ég náði ekki algerlega varðandi ferðaþjónustuna, hvort hún og flokkur hennar séu á móti gistináttaskattinum og hugsanlega hærra virðisaukaskattsþrepi. Ég get tekið dæmi: Í Portúgal sem er 14 milljóna samfélag er gistináttaskattur 2 evrur. Við erum að hugsa um að setja 300 kr. gjald. Við erum með margfalt fleiri ferðamenn en íbúatala Íslands er. Þurfum við ekki að horfa á ástandið í dag og hvernig fólksfjölgunin er? Eigum við halda skattheimtu á ferðaþjónustu óbreyttri eða ekki? Hvernig sér hún á tekjuhliðinni hvernig ríkið eigi að meðhöndla þennan flokk? Og líka varðandi arðsemi af háskólanámi, ef við ætlum að láta ferðaþjónustuna vaxa út í hið óendanlega, ef við ætlum bara að vera í ferðaþjónustunni öllsömul, þá verður arðsemi af háskólanámi ekki mjög mikil.


Ræðumaður: Eyjólfur Ármannsson

Virðulegur forseti. Ég vil þakka hv. þingmanni fyrir ræðu sína. Hún talaði um skort á gögnum og gæði gagna. Ég tek undir það að vissu leyti þá þurfa þessi gögn vera betri og ég minnist þess að Samtök iðnaðarins keyrðu um höfuðborgarsvæðið til að telja byggingarkrana og komast að því hversu mikið af húsnæði er í byggingu.

Hv. þingmaður talaði um raunverulega hagræðingu og ég staldraði svolítið við þessi orð og spurning mín er þessi: Getur hún farið aðeins nánar út í það hvar hún vill hagræða í ríkisrekstrinum? Það kom fram hjá formanni flokksins í fyrri andsvörum, sem ég er algerlega sammála, að við erum með of mörg ráðuneyti, fjölgun ráðuneyta voru mistök og ætti að fækka þeim aftur. En hvar sér hún möguleika á hagræðingu í ríkiskerfinu? Og ég er sammála hv. þingmanni varðandi aðhaldið í Samkeppniseftirlitinu sem var rangt og ég tel að við hefðum ekki átt að gera það.

Annað sem mig langar að spyrja hv. þingmann um er: Hvort telur hún í ljósi þessa að ríkissjóður eigi við útgjaldavandamál að stríða eða tekjuvandamál? Ég kem betur að gistináttaskattinum í seinna andsvari.


Ræðumaður: Eyjólfur Ármannsson

Ég þakka hv. þingmanni fyrir gott seinna andsvar. Ég geri mér grein fyrir því að á Ítalíu breyttu þeir upphaflegu tillögunni hjá sér um hvalrekaskattinn. Við erum ekkert að horfa á Ítalíu hvað þennan skatt varðar en þeir breyttu honum og lækkuðu, það er alveg hárrétt, og hann var ekki eins og var upphaflega ætlað. Bankakerfið á Ítalíu er allt, allt öðruvísi á Íslandi. Það eru reyndar allt of litlir bankar þar, að mörgu leyti ekki nógu gott bankakerfi, ekki nógu hagkvæmt. Það breytir því ekki að við gerum þessar tillögur um hækkun í ljósi hins stórkostlega hagnaðar, samkeppnisleysis sem er vegna þess að ríkisstjórnin hefur ekki haft eigendastefnu sem byggir á því að keyra á samkeppni á þessum markaði. Það er ekki verið að gera það. Þetta er sjálftaka á hagnaði að mörgu leyti. Og hvernig má það vera að það er séð ofsjónum yfir því að við séum að hækka bankaskatt þegar er verið að hækka álögur á heimilin í landinu með hækkun á húsnæðislánum um tugi prósenta? Hvar eru talsmenn fólksins sem er með öll þessi húsnæðislán? Þetta mun ekki þurfa að leiða til þess að vaxtamunur muni hækka. Lækkunin hafði ekki mikil áhrif. Þessa hækkun á ekki að þurfa að gera það ef það væri alvörusamkeppni í landinu og ríkisstjórnin á að sjá til þess að það sé samkeppni á íslenskum bankamarkaði.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Flokkur fólksins er ekki skattahækkunarflokkur. Við trúum á einkaframtakið og vitum það að verðmætasköpun í samfélaginu er mjög mikilvæg. Það sem við erum hins vegar að horfa upp á er að atvinnugrein hérna, ein stærsta atvinnugrein samfélagsins, borgar lægri virðisaukaskatt heldur en aðrar greinar. Við erum að horfa á það að gistináttagjaldið á að vera 300 kr. á fimm stjörnu hóteli og 300 kr. á nótt á tjaldstæðinu. Við þurfum að fara að skoða það að leggja meiri álögur á þessa grein og það er ekki á íbúa landsins nema að hluta til, sem eru þá ferðamenn í eigin landi. Hingað koma 2,2–2,3 milljónir ferðamanna og þetta er skattur sem er í öllum ríkjum. Við verðum líka að ákveða í hvernig landi við viljum búa í. Viljum við búa þar sem eru láglaunaatvinnugreinar eða ekki? Varðandi þessa hækkun á bankaskatti mun hún leiða til 31 milljarðs kr. tekjuaukningar í ríkissjóð. Hagnaður bankanna er 80 milljarðar. Það verða þá 49 milljarðar eftir til skiptanna hjá bönkunum ef þetta verður að raunveruleika, það myndi lækka hagnaðinn, vera greitt með hluta af hagnaði á endanum.


Ræðumaður: Eyjólfur Ármannsson

Virðulegur forseti. Varðandi EES-samninginn þá skrifum við undir samninginn 1993, hann tók gildi 1. janúar 1994. Þegar ESB-ríkin eru að uppfæra sín megin með sáttmálum sínum; Nice, Amsterdam og svo kemur Lissabon 2009, þá er efnt til þjóðaratkvæðagreiðslu í sumum ríkjanna. Við gerum ekki neitt. Við tökum á móti tilskipununum, meira að segja um raforkuviðskipti yfir landamæri, en eigum í engum raforkuviðskiptum yfir landamæri. Við þurfum að endurskoða rammann fyrr eða seinna á þessu samkomulagi, þessu dýnamíska samkomulagi, svo það liggi fyrir. Við getum ekki sogast inn í eitthvert samstarf sem við samþykktum aldrei í upphafi.

Varðandi fólksfjölgun og hælisleitendur. Við stjórnum okkar landamærum, það er fullveldisréttur okkar. Við getum neitað því að taka á móti flóttamönnum þegar við teljum að það sé komið nóg. Við getum gert það. Í Þýskalandi eru þeir búnir að auka eftirlitið á sínum landamærum. Það hefur dregið úr komu flóttamanna þangað. Þetta er vandamál í Bretlandi. Þetta er vandamál í Hollandi. Þar var kosinn flokkur sem hefur þetta á stefnuskránni. Það er 21% flokkur í Svíþjóð sem berst fyrir þessu. Ég vil ekki fá þannig umræðu inn í Ísland. Ég var ekki kosinn til að breyta Íslandi og segja að 30–40% af Íslendingum, íbúum þessa lands eigi að vera af erlendu bergi brotin, erlendir ríkisborgarar. Við vorum ekki kosin til að gera þessa grunnbreytingu á íslensku samfélagi.

Forseti vill minna hv. þingmann á að virða ræðutíma.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Vil ég leggja til að yfirgefa EES-samstarfið? Nei, ég er ekki að leggja það til, ég hef hingað til verið stuðningsmaður EES en ég sé fram á það að þessi samningur muni ekki duga okkur. Ég var í Brussel í síðustu viku og átti þar samtöl við þingmenn, mjög fróðleg samtöl. Þeir eru að fara í strategíska stækkun og líka dýpkun á samstarfinu og ég spurði sérstaklega að því: Mun það leiða til dýpkunar á EES-samningnum? Já, það mun gera það. Þeir ætla að fara núna í sáttmálagerð eins og Lissabon, Amsterdam og Nice þar sem samstarfið er dýpkað. Þessir þrír sáttmálar sem ég taldi upp komu eftir EES. Það kemur ný sáttmáli fljótlega sem mun dýpka samstarfið og það mun uppfæra EES-samninginn. Við verðum ekki spurð álits á því þannig að ég sé ekki framtíð fyrir EES-samninginn til lengri tíma litið. Það verður að stokka hann upp eða við sogumst inn í samrunaþróun ESB. Við vorum aldrei spurð að því við samningana 1993, svo það liggi fyrir. Varðandi fólksfjölgunina þá erum við að skoða það og ég tel t.d. að það eigi að hækka gistináttagjaldið mikið. Ég tel líka að við eigum að skoða það að hækka virðisaukaskattinn á ferðaþjónustuna og hún borgi sanngjarnan skerf eins og ég kom inn á í ræðu minni. Það tel ég vera grundvallaratriði vegna þess að fólksfjölgun er drifin áfram af ferðamannaiðnaðinum og svo hælisleitendum.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir seinna andsvar. Ég tel að aðalvandamálið í dag og drifkraftur verðbólgunnar sé hin gríðarlega fólksfjölgun í landinu og hinn gríðarlegi vöxtur í ferðaþjónustunni sem keyrir upp eftirspurnina í samfélaginu. Eins og kemur fram í áliti meiri hlutans þá hefur það áhrif á eftirspurn, áhrif á ríkisútgjöld, húsnæði o.s.frv. Það er vandamálið. Við verðum að ná tökum á verðbólgu. Það er algjört grundvallaratriði. Við megum ekki missa tökin eins og við gerðum á níunda áratug síðustu aldar. Varðandi húsnæðismarkaðinn þá verðum við að taka sameiginlegt átak í því að auka framboðið. Það er grundvallaratriði. Hvernig gerum við það? Ríkið getur stuðlað að því með samningum, t.d. í kringum kjarasamninganna, um að fara í stórkostlega mikla uppbyggingu á íbúðarhúsnæði í landinu. Breiðholtið byggðist þannig upp úr 1960, það var með sólstöðusamningunum. Við verðum að fara í stórátak í uppbyggingu á húsnæði með lífeyrissjóðunum, ríkisvaldinu, sveitarfélögum og verkalýðsfélögum. Það þarf að gera það ekki bara lóð eftir lóð. Við verðum að hugsa um hverfi, borgarhluta, svipað og við gerðum upp úr 1960 og við getum vel gert það aftur.


Ræðumaður: Eyjólfur Ármannsson

Virðulegur forseti. Varðandi íbúðafjárfestingu þá les ég hér á bls. 5 í áliti meiri hlutans þar sem segir, með leyfi forseta:

„[B]er þar hæst að spá um að íbúðafjárfesting dragist saman í ár og á næsta ári um 1,3% og 4,1%. Reiknað er með að íbúðafjárfesting taki við sér árið 2025 og aukist þá um 5,4% og 4,1% árið 2026.“

Það sem hefur verið drifkrafturinn í hækkandi íbúðaverði í landinu er skortur á húsnæði. Við erum ekki að framleiða nógu mikið. Framboð af húsnæði er ekki nógu mikið. Eftirspurnin er meiri en framboð. Það leiðir til hækkunar. Það er það sem er stóra vandamálið og ríkisstjórnin hefur ekki verið nægjanlega öflug í að stuðla að því að það verði aukið framboð. Ég man að í fyrstu fjárlagaumræðunni okkar þá var minni hlutinn með sameiginlega tillögu um aukið stofnframlag ríkisins í húsnæðisliðnum. Því var hafnað.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir fínar spurningar. Vaxtamunurinn á Íslandi er mikið til vegna samsetningar kerfisins. Það er ekki samkeppni á íslenskum bankamarkaði. Það tel ég vera aðalorsökina. Ég tel að við eigum ekki að taka upp evruna vegna þess að auðlindahagkerfi á ekki vera með sama gjaldmiðil og Þýskaland eða þróuðustu iðnríki heims. Ef það kemur aflabrestur þá þurfum við að geta lækkað gengi okkar. Ef við tækjum upp dollar og það kæmi kreppa þá myndi dollarinn hækka og við yrðum að lækka vextina. Ég held að við búum við ágætissveiflujöfnun. Ég held að ástæðan fyrir því að erlendir bankar komi ekki hingað sé vegna þess hvernig kerfið okkar er byggt upp; stærð lífeyrissjóðanna, kvótaauðkýfingarnir og líka skuldasamsetningin. Varðandi markaðsverðið þá tel ég að það hafi verið krafa okkar í Flokki fólksins að allur fiskur fari á markað. Færeyingar setja þá skyldu að 35% fari á fiskmarkaði. Þar geturðu fengið markaðsverð fyrir kvótann, markaðsverð sem er tengt heimsmarkaðsverði. Í dag erum við með svokallað viðmiðunarverð þar sem útgerðarmaðurinn sem á fiskvinnslu er að selja sjálfum sér og það er ekki markaðsverð. Við þurfum að fá markaðsverð fyrir fiskinn svo við getum tengt það við markaðsverð á auðlindagjaldinu.


Ræðumaður: Eyjólfur Ármannsson

Virðulegi forseti. Þetta eru góðar spurningar, takk fyrir þær. Flokkur fólksins er á móti bankasölunni vegna þess að það er engin samkeppni í bankastarfsemi á Íslandi, það er sjálftaka á hagnaði. Bankarnir fara upp í hagnað sem er 80 milljarðar á ári líklega og það eru engar forsendur fyrir því að vera að selja banka í svona umhverfi. Ríkissjóður og ríkisstjórnin hefur ekki beitt eigendastefnu sinni til að skapa samkeppni. Það er grundvallaratriði. Við eigum ekki að vera að selja bestu kýrnar eða gullgæsirnar. Við eigum að sjá til þess að við rekum bankana og ríkissjóður fái hagnaðinn. Vissulega koma tekjur af sölunni og ég hefði haldið að þær færu í að lækka skuldir. Ef það á að nota þær í rekstur þá er það eitthvað sem ég skil ekki. En til að mæta þessu myndi það þýða væntanlega að skuldir ríkisins lækki ekki eins mikið en við erum með tillögur til tekjuöflunar, góðar tillögur tel ég, t.d. varðandi bankaskattinn. Af hverju í ósköpunum eiga bankarnir að geta tekið svona mikinn hagnað þegar heimilin í landinu eru að fara á hausinn? Það skil ég ekki. Það á ekki að selja bankana í þessu umhverfi sem er í dag, með því samkeppnisleysi sem er í dag.


Ræðumaður: Eyjólfur Ármannsson

Virðulegur forseti. Ísland er ríkt land. Við erum sjötta ríkasta land innan Efnahags- og framfarastofnunarinnar, OECD, og búum við ótrúleg auðæfi. Við búum við auðlindahagkerfi, gjöfulustu fiskimið í heimi, hreina orku og gríðarlega fallegt land. Megintekjur íslensks samfélags eru af þessu þrennu, fiskveiðum, orku í gegnum álverin og eitt stærsta hitaveitukerfi heims bætir líka lífskjör okkar, ég held að Reykjavík sé með annað stærsta hitaveitukerfi heims, og síðan stórkostlegu ferðamannalandi. Það er hins vegar skiptingin sem er ákveðið vandamál. Það eru mörg teikn þess að það sé að verða aukin tekjuskipting í landinu. Hún er bara að aukast. Á næsta ári, eins og segir í meirihlutaáliti fjárlaganefndar, er útlit fyrir það jafnvel að hagvöxtur á mann verði neikvæður. Það þýðir að framleiðsla í landinu á hvern einstakling verður minni á næsta ári heldur en á þessu ári. Framleiðni á mann er að minnka sem þýðir það að við erum að verða fátækari á einstakling. Það er ekki gott mál.

Við búum líka við þenslu, það er mikill hagvöxtur og þensla. Það kom um 100 milljörðum kr. meira í ríkiskassann á þessu ári, eða mun koma á þessu ári, því er ekki enn lokið, en gert var ráð fyrir.  ASÍ sagði í umsögn sinni, og vitnaði þá til umsagnar sinnar um fjármálaáætlun í vor, að tekjur ríkissjóðs bæru vitni um það að það er þensla í landinu, mikill hagvöxtur, og ef það kæmi kreppa væri ríkissjóður Íslands í stórkostlegum vanda. Það væri mjög erfitt að bregðast við þeim vanda. Fjármálaráðuneytið lítur svo á að ríkissjóður Íslands eigi við ákveðinn útgjaldavanda að etja, þetta sé ekki tekjuvandi. Við höfum líka heyrt það að skatthlutfall Íslands af vergri landsframleiðslu sé það hæsta innan OECD, Efnahags- og framfarastofnunarinnar. Ég er ósammála því, a.m.k. úti í heimi er það kynnt þannig að Ísland sé með lægsta skatthlutfall í heimi af vergri landsframleiðslu. Ég veit þetta með lífeyrissjóðina, þeir setja okkur í hæsta flokk, en það má líka líta á útgjöld ríkissjóðs sem hlutfall af landsframleiðslu, líta á útgjöldin sérstaklega.

Það sem er að gerast í landinu er að í dag erum við með 8,7% verðbólgu að meðaltali. Það er útlit fyrir að það verði 8,7% verðbólga í ár og í dag er hún 7,9%. Það er ekki að sjá merki þess í fjárlagafrumvarpi þessarar ríkisstjórnar eða í breytingartillögum meiri hlutans að við séum að taka á rótum vandans varðandi verðbólguna. Við erum ekki að gera það. Við erum með 9,25% stýrivexti, eina hæstu vexti — og ekki eina hæstu vexti, þetta eru hæstu vextir í vestrænu samfélagi. Ég veit bara um eitt ríki sem er með hærri stýrivexti í Evrópu, það er Rússland ef við getum talið það land með Evrópu í dag, þeir eru með 12% eða 13% eða hvort þeir eru komnir í 15%. En við erum með 9,25% stýrivexti og við erum ekki að ná tökum á verðbólgunni. Á vaxtaákvörðunardegi Seðlabankans kom fram að ein ástæðan fyrir því að stýrivextir voru ekki hækkaðir aftur væri óvissan vegna ástandsins á Reykjanesi, í Grindavík, annars hefðu vextir hækkað. Þessar stýrivaxtahækkanir eru að gera það að verkum að venjulegt fólk í landinu sem er með húsnæðislán er að kikna undan því eða mun kikna undan því þegar þessi snjóhengja fellur á það. Þeir sem eru með bundna vexti bíða eftir næstu vaxtahækkun og munu þá sennilega þurfa að selja ofan sér þakið eða lenda í hundruð þúsunda tekjurýrnun í hverjum mánuði vegna þess að megnið af tekjum þeirra fer í að greiða afborganir af lánum.

Og hver er orsökin að þessari verðbólgu? Jú, það voru prentaðir peningar eftir hrun, það voru prentaðir peningar í Covid og það eykur peningamagnið í umferð sem eykur verðbólgu. Það er stríð í Úkraínu sem hefur hækkað raforkuverð, orkuverð sem hefur reyndar ekki áhrif hér. En við á Íslandi með 9,25% stýrivexti höfum ekki náð tökum á verðbólgunni. Í Noregi sem er auðugt ríki líka af olíu og gasi er búið að ná tökum á verðbólgunni, með 4,25% vexti. Af hverju ætli það sé? Jú, ég vil meina að það sé vegna þess að samsetning skulda á Íslandi er allt önnur en í Noregi. Húsnæðislán í Noregi eru 97–98% á breytilegum vöxtum. Þegar seðlabanki Noregs hækkar stýrivexti þá hækka húsnæðislánin líka. Á Íslandi er þessu ekki þannig farið. Það eru sennilega 50% húsnæðislána á Íslandi verðtryggð og stýrivextir hafa ekki áhrif á verðtrygginguna. 10% verðbólga, 10% hækkun á höfuðstól húsnæðislána. Líka öll þessi bundnu lán, þetta hefur ekki áhrif á þau fyrr en það kemur nýr ákvörðunardagur vaxta og með húsnæðislán sem eru bundin til þriggja ára, fjögurra ára, fimm ára, tíu ára, þarf að bíða eftir vaxtaákvörðunardegi. Það er ákveðinn tímamunur, það tekur ákveðinn tíma fyrir stýrivextina að hafa áhrif.

Það sem er alveg kristaltært eftir að hafa lesið fjárlagafrumvarpið sem var lagt fram í haust og nefndarálit meiri hluta fjárlaganefndar er að það er ekki verið að beita ríkisfjármálunum í baráttunni gegn verðbólgunni. Það er ekki verið að gera það. Önnur ríki hafa gert það, eins og Spánn, þau hafa beitt ríkisfjármálunum til þess að ná niður verðbólgunni og það gerist strax. Hvernig er hægt að gera það? Jú, það er hægt að draga úr útgjöldum til að draga úr þenslu og það er hægt að hækka skatta til að draga úr þenslu, taka peninga úr umferð, jafnvel til að greiða niður skuldir. Það eru tvær leiðir og það er einfalt mál, þ.e. að draga úr útgjöldum og hækka skatta. Þá geturðu náð niður verðbólgunni. Svo einfalt er það.

Stýrivextir eru vextir fyrir aðra banka. Þeir geta valið milli þess að leggja féð inn í Seðlabankann og fengið 9,25% vexti eða lánað peninginn til húsnæðiskaupenda eða fyrirtækja á hærri vöxtum, það er þá 9,25% plús vaxtamunur sem er óeðlilega hár á Íslandi vegna samkeppnisleysis og skrýtins fjármálamarkaðar. Þannig er það.

Það sem er að gerast núna á Íslandi og það sem keyrir áfram verðbólguna á Íslandi er stórkostleg eftirspurn. Það er hin mikla fólksfjölgun. Um þetta fjallar nefndarálit meiri hlutans m.a. í kaflanum um efnahagsforsendur og síðan aftur í kaflanum um fólksfjölgun og efnahagsforsendur. Þar segir, með leyfi forseta:

„Fólksfjölgun getur haft veruleg áhrif á efnahagsforsendur. Þetta á sérstaklega við um verðlag og hagvöxt sem hefur áhrif á ríkisfjármálin. Á undanförnum misserum hefur fólksfjölgun á Íslandi verið verulega yfir spám Hagstofu Íslands. Umtalsverð fjölgun varð á árinu 2022 en þá fjölgaði íbúum landsins um 3%.“

Fólksfjölgun í Evrópu er 1% eða fólksfækkun. Á Íslandi eru 72.000 erlendir ríkisborgarar sem eru um 18% af heildaríbúafjölda landsins. Fjölgun erlendra ríkisborgara á ársfjórðungi 2022 til þriðja ársfjórðungs 2023 var um 30%. Svo segir hér, með leyfi forseta:

„Ef þessi fólksfjölgun heldur áfram inn á næsta ár má reikna með að fólksfjölgun 2024 verði áfram veruleg. Þegar íbúum fjölgar þetta mikið má gera ráð fyrir því að það hafi veruleg áhrif á eftirspurn eftir t.d. húsnæði, vörum og þjónustu. Með slíkri fólksfjölgun má einnig gera ráð fyrir verulegri aukningu á eftirspurn eftir opinberri þjónustu sem hefur áhrif á ríkisútgjöldin. Verði hagvöxtur ekki meiri á næsta ári en gert er ráð fyrir í nýjustu spá Hagstofu Íslands er hætt við því að hagvöxtur á mann gæti orðið neikvæður.“

Svo kemur líka fram í nefndaráliti meiri hlutans að íbúðafjárfesting muni dragast saman í ár og á næsta ári um 1,3–4,1% og þar segir: „Reiknað er með að íbúðafjárfesting taki við sér árið 2025 og aukist þá um 5,4% og 4,1% árið 2026.“

Sem sagt, íbúðarfjárfesting er að minnka á þessu ári og næsta ári og viti menn, okkur fjölgar um 1.000 manns á mánuði. Er einhver hissa á því að íbúðaverð hækki á Íslandi? Eftirspurn eftir húsnæði er að aukast stórlega.

Á síðustu 12 mánuðum hefur íbúum Íslands fjölgað um 1.000 manns á mánuði. Allt þetta fólk þarf á húsnæði að halda. Við erum að minnka fjárfestingar í íbúðarhúsnæði. Svo er einhver hissa á því að það sé verðbólga. Hvernig á skólakerfi landsmanna, sjúkrahús og innviðir samfélags að geta ráðið við þetta þegar það er aðhald á mörgum þessum liðum? Hvernig ætti að ná tökum á þessu? Við erum ekki að ná tökum á verðbólgunni, við erum að festast í þrálátri verðbólgu sem er 8,7% í ár og í dag er hún 7,9%. Spáin fyrir næsta ár er 5,6% í uppfærðri spá, 5,6% verðbólga. Það er mjög líklegt að hún verði jafnvel í kringum 7%, stýrivextir eru ekki að fara að lækka. Seðlabankinn sagði í síðustu viku að ástæða þess að hann hækkaði ekki stýrivexti væri óvissan á Reykjanesi. Hvaða áhrif hefur þetta á lántakendur húsnæðislána? Þeir munu ekki ráða við að borga af húsnæðislánum sínum. Íbúðamarkaðurinn er frosinn. Það er ekki verið að framleiða fleiri íbúðir, það er verið að framleiða færri íbúðir.

Það er útlit fyrir að fólksfjölgunin muni halda áfram á næsta ári. Hvernig stendur á því? Jú, það er út af drifkrafti í ferðaþjónustunni, sem er mjög góður, það er mjög gott að við búum við þessa stórkostlegu atvinnugrein en það þarf líka að ná böndum á verðbólgunni. Ég bendi á að ferðaþjónustan býr við 11% virðisaukaskatt. Aðrar greinar búa við 24% virðisaukaskatt. Þetta hefur verið kallað niðurgreiðsla á skatti til einnar atvinnugreinar af sumum í þessum þingsal, ekki flokksmönnum míns flokks, en það er það. Ég tek alveg heils hugar undir það.

Og svo er gistináttagjaldið. Jú, það á að vera 300 kall nóttin á dvalargest. Það eru þrír flokkar þar undir. Það eru tjaldstæði og húsbílar, það eru skemmtiferðaskip og það eru hótel. Þannig að einstaklingur sem fer með svefnpokann sinn á tjaldstæði borgar kannski 3.000 kr., 2.000–3.000 kr. fyrir tjaldstæðið. Hann þarf að borga 300 kr. fyrir nóttina í gistináttaskatt. Annar einstaklingur sem fer á fimm stjörnu hótel borgar kannski 50.000–60.000 kr. fyrir nóttina. Hann borgar líka 300 kall á nóttina. Svona skattlagning eins og er í frumvarpi um breytingu á lögum um gistináttaskatt er náttúrlega þannig að maður áttar sig ekki á því hvað er í gangi. Þorir stjórnarmeirihlutinn virkilega ekki að skattleggja þessa atvinnugrein með réttlátum hætti? Þetta er atvinnugrein sem hefur leitt til gríðarlegrar fjölgunar fólks í landinu út af skorti á vinnuafli, það er  láglaunafólk sem er að koma hingað til lands til að vinna í þessari mikilvægu atvinnugrein og hún er með lægri skattprósentu og við erum hluti af 500 milljón manna vinnumarkaði.

Frumvarp ríkisstjórnarinnar til fjárlaga fyrir árið 2024 svarar í engu ákalli þjóðarinnar um raunverulegar aðgerðir í baráttunni við verðbólguna. Sú verðbólga sem við nú glímum við varð til í kjölfar óábyrgrar efnahagsstjórnar sitjandi ríkisstjórnar á síðasta kjörtímabili auk utanaðkomandi áhrifa. Verðbólgan hefur aðeins vaxið og reynst langvinnari en helstu greiningaraðilar gerðu ráð fyrir, enda var ekki búist við aðgerðaleysi ríkisstjórnarinnar. Heimilisbókhald landsmanna versnar um hver mánaðamót og ævisparnaður fólks brennur upp á báli vaxta og verðbóta. Á sama tíma yppta ráðherrar öxlum yfir ástandinu og setja ábyrgðina á millitekju- og láglaunafólk, sem dirfðust að gera kröfu um að lægstu laun rýrnuðu ekki að raungildi við gerð kjarasamninga síðastliðið vor.

MacroeconomicsÞað er eina hættan. Það má ekki hækka laun launafólks, þá fer verðbólgan úr böndunum. Launafólkið ber ábyrgð á þessu, launafólkið sem er að borga af húsnæðislánum sínum sem eru að hækka um hundruð þúsunda. Stýrivextir 9,25% og ríkisfjármálin gera nákvæmlega ekki neitt. Allir sem hafa lesið grundvallarbók í hagfræði, 101 hagfræði,  eftir Mankiw, um þjóðhagfræði, framboð og eftirspurn, þeir skilja þetta, allir. Hvernig geturðu barist gegn verðbólgunni? Jú, með peningamálastefnu seðlabanka, taka peninga úr umferð með stýrivöxtum og með ríkisfjármálum, „fiscal policy“. Hún er ekki til í þessu fjárlagafrumvarpi, ekki einn stafur um það raunverulega, algjörlega stjórnlaust. Minnir á menntamálin nánast.

Allir eru sammála um að ná tökum á verðbólgunni, en ríkisstjórnin virðist ætla að fórna fátækari helmingi þjóðarinnar á báli vaxta og verðtryggingar í stað þess að berjast gegn grunnorsökum verðbólgunnar. Furðulegt er að heyra ráðherra og þingmenn ríkisstjórnarflokkanna viðurkenna að fólksfjölgun leiði eðlilega til aukinnar eftirspurnar eftir opinberri þjónustu, en gera jafnframt engar ráðstafanir til að tryggja að fjárveitingar séu í samræmi við fólksfjölgun. Á Íslandi búa um 400.000 manns, sem er aukning um 50.000 manns frá upphafi árs 2018, þ.e. síðustu fimm ár. Tal ríkisstjórnarflokkanna um stóraukin útgjöld til heilbrigðismála gufar upp í þessu samhengi. Sama á við þegar litið er til menntamála, löggæslu, félagsmála eða annarrar opinberrar þjónustu sem þarf að þróast í takt við mannfjölda.

Við getum ekki haft ríkisútgjöld miðað við 350.000 manns þegar við erum orðin 400.000, það er ekki hægt. Skólarnir verða að geta tekið á móti fleira fólki, við þurfum meira húsnæði, ekki að minnka fjárfestingar í húsnæði, og við þurfum betra heilbrigðiskerfi til að sjá um 400.000 manns, ekki 350.000 manns.

Fjármála- og efnahagsráðherra hefur undanfarin ár fagnað því að afkoma ríkissjóðs hafi batnað frá því sem fjárlög gerðu ráð fyrir. Bætt afkoma ríkissjóðs er ekki til komin vegna efnahagsstefnu ríkisstjórnarinnar heldur vegna fjölgunar ferðamanna til landsins. Ferðaþjónustan, sem er helsti drifkraftur fólksfjölgunar undanfarinna ára, hefur skilað auknum skatttekjum til ríkissjóðs. Að bregðast ekki við mestu fólksfjölgun í sögu þjóðarinnar getur ekki skrifast á annað en stefnuleysi, algjört stefnuleysi. Þetta stefnuleysi er aðalorsök þeirrar þrálátu verðbólgu sem við glímum nú við. Fólksfjölgunin er einn helsti drifkraftur verðbólgunnar. Fólksfjölgun fylgja vaxtarverkir og það er hlutverk ríkisins að tryggja að við höldum okkar lífsgæðum þrátt fyrir þessa þróun. Álagið sem fylgir þessari fólksfjölgun á sér margar birtingarmyndir. Helsta birtingarmyndin er áframhaldandi hækkun fasteignaverðs, þrátt fyrir háa stýrivexti. Þá er gríðarleg aukning í álagi á heilbrigðiskerfi og bráðamóttöku Landspítala. Útköllum fjölgar hjá lögreglu og öðrum viðbragðsaðilum. Umferðarþungi hefur aukist verulega á höfuðborgarsvæðinu sem dregur úr lífsgæðum og framleiðni og ekki á það bætandi Aðeins er hægt að innrita 60 nemendur í læknanám á ári en vegna fólksfjölgunar er þörf á 90 nýútskrifuðum læknum á ári.

Rekja má hluta fólksfjölgunar síðustu ára til veldisvaxtar umsókna um alþjóðlega vernd. Við höfum vitað af ágöllum í verndarkerfinu sem hafa verið aðdráttarafl fyrir hælisleitendur til að sækja um vernd á Íslandi. Lagaramminn um alþjóðlega vernd hefur verið rýmri en í nágrannalöndum okkar. Auk þess tóku stjórnvöld þá ákvörðun árið 2018 að veita ríkisborgurum Venesúela svokallaða viðbótarvernd. Dómsmálaráðuneytið samdi árið 2019 frumvarp til að leiðrétta ágalla á löggjöfinni en vegna innbyrðis ágreinings stjórnarflokkanna afgreiddi Alþingi ekki frumvarpið fyrr en síðasta vor. Kærunefnd útlendingamála hafði þá úrskurðað um viðbótarvernd til íbúa Venesúela vegna efnahagsástandsins í landinu. Leiddi það til þess að smáríkið Ísland, ásamt Þýskalandi og Spáni, tók á móti mestum fjölda íbúa frá Venesúela í Evrópu. Í Þýskalandi búa 82 eða 83 milljónir manna og ég held að á Spáni búi um 45 milljónir manna. Á Íslandi búa tæplega 400.000. Gríðarleg fjölgun hælisleitenda hefur haft töluverð áhrif á stjórnkerfið og íslenskt efnahagslíf. Árið 2021 sóttu 875 einstaklingar um alþjóðlega vernd á Íslandi. Í fyrra, árið 2022, voru þeir 4.520. Á milli ára fjölgar einstaklingum sem sækja um alþjóðlega vernd um rúmlega 3.000, úr 875 einstaklingum í 4.520. Í samanburði við Norðurlöndin tók Íslandi á síðasta ári á móti 582 umsóknum hælisleitenda á hverja 100.000 íbúa. Hvað var þetta mikið í Svíþjóð? Tölurnar í Svíþjóð eru 133, Finnland 87, Noregur 85 og Danmörk 76. Við erum með 582 umsóknir á hverja 100.000 íbúa á meðan Skandinavía er með í kringum 80. Heildarfjöldi umsækjenda um alþjóðlega vernd á þessu ári er nú kominn í 3.758 einstaklinga miðað við 16. nóvember. Fjöldinn í árslok stefnir í 4.200–4.500 manns. Samkvæmt upplýsingum frá Vinnumálastofnun eru umsækjendur að ílengjast lengur í úrræðum stofnunarinnar og sveitarfélög hafa ekki getað tekið á móti eins mörgum umsækjendum og vonir stóðu til. Útlit er fyrir að kostnaður við verndarkerfið verði 30 milljarðar kr. á árunum 2023 og 2024. Þessi fólksfjölgun eykur verðbólguþrýsting.

Í Vestmannaeyjum búa 4.200 manns. Við erum að taka á móti núna í árslok 4.200–4.500 manns. Þetta fólk þarf að hýsa, veita fæði og húsnæði, fæði og klæði. Við erum að reka eins konar bæjarfélag á við Vestmannaeyjar á meðan verið er að afgreiða þessar umsóknir. Í dag bíða 1.600 manns frá Venesúela þess að vera fluttir til Venesúela af því að búið er að neita þeim um landvist. Breytingartillögu Flokks fólksins um lagabreytingu var hafnað, við þurftum að bíða eftir úrskurði kærunefndar. Þingið þorði ekki að taka á málunum og treysti því að stjórnsýslunefnd tæki á þessu máli.

Meiri hluti fjárlaganefndar viðurkennir í áliti sínu að fólksfjölgunin muni leiða til verulega aukinnar eftirspurnar sem hafi áhrif á ríkisútgjöld, en hún eykur einnig verðbólgu. Stjórnarmeirihlutinn er ekki með neinar tillögur til að draga úr þessari eftirspurn og þar með þeirri þrálátu verðbólgu sem við nú búum við. Samkvæmt tölum Hagstofu Íslands um mannfjölda á þriðja ársfjórðungi þessa árs bjuggu um 72 þúsund erlendir ríkisborgarar á Íslandi sem er um 18% af heildaríbúafjölda. Fjölgun erlendra ríkisborgara frá fyrsta ársfjórðungi 2022 til þriðja ársfjórðungs 2023 var um 30%.

Hagvöxtur á hvern íbúa var neikvæður á árunum 2017–2022 og útlit er fyrir að hagvöxtur á íbúa verði neikvæður á næsta ári sem leiðir til aukinnar tekjuskiptingar.

Það sem er að gerast er að það kemur fólk til landsins, það er stórkostleg fólksfjölgun og þetta fólk mun lenda í lágtekjustörfunum. Það getur verið að einhverjir fari í hátekjustörf en það sem er að gerast hérna er að hagvöxtur á mann er að minnka og framleiðni er að minnka í landinu á mann. Hvað þýðir það? Jú, ef framleiðni minnkar verðum við fátækari. Þetta er svipað eins og við værum að slá með orfi og ljá en ekki nútímasláttuvélum. Framleiðni þýðir allt varðandi ríkidæmi þjóðar til lengri tíma litið. Við erum að taka á móti miklum fjölda fólks inn í atvinnugrein sem er lágtekjuatvinnugrein. Við getum tekið ákvörðun um að við ætlum að verða lágtekjuland. Það er ekkert mál. Ég efast ekki um að fólkið sem er að missa húsnæði sitt, menntað fólk, mun fara úr landi. Ég fór sjálfur úr landi 2011. Ég hef búið í landi þar sem er meiri kaupmáttur, það er gott að búa í öryggi og ég get alveg fjallað um það í löngu máli að þar eru ekki þessar gríðarlegu sveiflur og upphlaup og argaþras um hluti sem skipta engu máli. Fólk er bara í sínu, hugsar um bátinn sinn eða hvað sem það er. Við getum haft það miklu betra ef við höfum tekjuskiptinguna jafnari.

Í fjárlagafrumvarpi ríkisstjórnarinnar er engin markviss stefna um að beita eigi ríkisfjármálunum í baráttunni gegn verðbólgunni. Ríkisfjármálin geta gegnt mikilvægu hlutverki við að hemja verðbólgu. Það er hægt að gera með skattheimtu og niðurskurði í ríkisútgjöldum. Ríkisfjármálunum þarf að beita með markvissum hætti til að ná verðbólgunni niður. Ráðast þarf í sértækar aðgerðir til að minnka áhrif þensluvaldandi þátta í hagkerfinu. Það er ekki verið að gera það. Mjög mikilvægt er einnig að vernda viðkvæma hópa fyrir hörðustu áhrifum verðbólgunnar. Öryrkjar og ellilífeyrisþegar með lægri ráðstöfunartekjur en sem nemur lægstu launum bera ekki ábyrgð á verðbólgunni. Stýrivaxtahækkanir, aukinn húsnæðiskostnaður og dýrari matarkarfa hefur margfalt meiri áhrif á milli- og lágtekjuhópa en hátekjufólk og fjármagnseigendur.

Ferðaþjónustan hefur aldrei vaxið hraðar en nú og þrátt fyrir lækkandi tölur í kauphöllinni þá skila bankarnir tugum milljarða króna í hagnað á hverjum ársfjórðungi. Ferðaþjónustan býr við lægra virðisaukaskattsstig en aðrar greinar eða 11% virðisaukaskatt á meðan aðrar greinar greiða 24%. Tillaga ríkisstjórnarinnar um endurupptöku gistináttaskatts að fjárhæð 300 kr. á gistinótt á hvern dvalargest breytir litlu og skilar einungis 1,5 milljörðum kr. í ríkissjóð. Gera verður athugasemd við það að sá skattur skilar sveitarfélögum engum tekjum. Erfitt er að sjá hvernig verður hægt að ná markmiði laga um gistináttaskatt, um að afla tekna til að stuðla að uppbyggingu, viðhaldi og verndun fjölsóttra ferðamannastaða, ef gjaldtakan er ekki meiri en svo. Mikilvægt er að hluti þessa gjalds renni til sveitarfélaganna. Mikilvægt er að allar atvinnugreinar samfélagsins, þar á meðal ferðaþjónustan, skili sanngjörnu endurgjaldi til samfélagsins.

Hvar er forgangsröðunin?   Ríkisstjórnarflokkarnir hafa lagt fram breytingartillögur við fjárlagafrumvarpið sem vekja upp fleiri spurningar en þær svara. Eins og tíðkast eru lagðar til ákveðnar breytingar sem miða að því að uppfæra tekjur og gjöld ríkissjóðs út frá nýjustu hagspám Hagstofunnar. Nú er gert ráð fyrir 5,6% verðbólgu á næsta ári, en við framlagningu frumvarpsins var miðað við að hún yrði 4,9%. Vegna þess eru ýmsar tölur víðs vegar í frumvarpinu uppfærðar, en athygli vekur að engar breytingar eru gerðar á fjárhæðum örorku- og ellilífeyris. Fjárhæðir örorku- og ellilífeyris eru uppfærðar árlega samkvæmt fjárlögum og skal ákvörðunin taka mið af launaþróun, þó þannig að fjárhæðir hækki aldrei minna en verðlag. Nú er útlit fyrir að fjárhæðir almannatrygginga rýrni um 0,7% miðað við uppfærðar verðlagsforsendur. Brýn þörf er á að leiðrétta þessar forsendur til samræmis við skýran texta 62. gr. laga um almannatryggingar. Meiri hluti fjárlaganefndar ætlar ekki að hreyfa við þessu og hyggst fylgja fyrirmælum fjármála- og efnahagsráðherra um að halda fjárhæðum almannatrygginga óbreyttum frá því sem lagt var til í september. Það er mjög miður. Verðbólguspáin var 4,9% en er komin í 5,6%. Það er ekki verið að hreyfa við fjárhæðum til örorku- og ellilífeyrisþega.

Barátta þjóðarinnar við fíknisjúkdóma verður erfiðari ár frá ári. Ópíóíðafaraldurinn fer vaxandi og hefur leitt til mikilla áfalla í samfélaginu. SÁÁ hafa bent á það árum saman að hið opinbera hefur ekki fjármagnað þennan þátt heilbrigðiskerfisins með viðhlítandi hætti. Þörf er á auknu fjármagni til reksturs meðferðarúrræða sem sannanlega bjarga mannslífum. Fyrir ári samþykkti Alþingi tímabundið viðbótarframlag til SÁÁ að fjárhæð 120 millj. kr. Sú fjárhæð fékkst ekki greidd úr ríkissjóði fyrr en seint í nóvember. Meiri hluti fjárlaganefndar leggur til að viðbótarframlagið verði endurnýjað fyrir komandi ár, þ.e. 120 millj. kr. Það er afar mikilvægt að tryggja að sú fjárveiting renni til verkefnisins sem fyrst, en ekki eftir dúk og disk eða í nóvember á næsta ári. Vert er að benda hér á að íslenska ríkið rekur ekki sjúkrahús fyrir áfengissjúklinga og fíknisjúklinga. Það eru samtök áhugamanna, ekki ríkið. Það er samningur við ríkið hvað þetta varðar sem er vanfjármagnaður

Á sama tíma og ríkisstjórnarflokkarnir telja ekki ástæðu til að koma í veg fyrir rýrnun kaupmáttar hjá fátækustu hópum samfélagsins er eytt púðri í að afgreiða hinar ýmsu styrkbeiðnir. Meiri hluti fjárlaganefndar leggur því til að styrkja ýmis verkefni og má þar m.a. nefna 20 millj. kr. styrk vegna landsmóts hestamanna, 8 millj. kr. styrk til Klúbbs matreiðslumeistara, 18 millj. kr. styrk til Bíó Paradísar, og 17 millj. kr. styrk til kvikmyndahátíðarinnar RIFF, svo eitthvað sé nefnt. Á sama tíma þurftum við í Flokki fólksins að berjast fyrir því að blindir fengju fjárveitingu til tækjakaupa. Ég get þar að auki tekið dæmi um hagsmunafulltrúa aldraðra, það var samþykkt fyrir kosningar þingsályktun um að félagsmálaráðherra myndi skila frumvarpi fyrir haustþingið um hagsmunafulltrúa aldraðra. Það er ekki búið að gera það enn þá, hann neitar að gera það, fer ekki að vilja Alþingis hvað þetta varðar.

Þriðji minni hluti tekur þó undir ákveðnar tillögur meiri hluta fjárlaganefndar hvað varðar styrkbeiðnir. Ber þar m.a. að nefna tillögu meiri hluta fjárlaganefndar um að fella niður aðhaldskröfur á lögregluembættin, aukið framlag til að vega upp á móti hallarekstri Landhelgisgæslunnar, áðurnefnt viðbótarframlag til SÁÁ og framlög til Ljóssins, Alzheimersamtakanna, Reykjalundar og Hleinar sem dæmi. Aukin framlög til framangreindra aðila eru mikilvæg, en 3. minni hluti vekur þó athygli á að hver og einn þeirra fær umtalsvert minna fjármagn en þörf er á, ef marka má umsagnir þeirra.

Þriðji minni hluti vill fjalla sérstaklega um tillögu meiri hluta fjárlaganefndar um 35 millj. kr. framlag til kaupa á hjálpartækjum fyrir blinda og sjónskerta. Umrætt framlag var hluti af þinglokasamningum Flokks fólksins við ríkisstjórnarflokkana í desember 2022. Á vormánuðum samþykkti svo Alþingi þingsályktun þess efnis að tryggja skyldi 35 millj. kr. framlag til kaupa á hjálpartækjum á árunum 2024 og 2025 í fjármálaáætlun komandi ára. Eitthvað hefur þetta þó skolast til í kerfinu því að framlagið rataði ekki inn í fjárlagafrumvarpið, sem þó leit ekki dagsins ljós fyrr en í september, hálfu ári eftir að Alþingi samþykkti að fella það inn í fjármálaáætlun. Það er þó þakkarvert að þingheimur hafi tekið undir kröfu Flokks fólksins um þennan mikilvæga stuðning við blinda og sjónskerta.

Mig langar núna að fjalla aðeins um breytingartillögur 3. minni hluta eða Flokks fólksins. 3. minni hluti leggur til breytingartillögur við bæði gjalda- og tekjuhlið fjárlagafrumvarpsins. Þær tillögur sem gerðar eru til að auka tekjur ríkissjóðs hafa það markmið að draga úr verðbólgu. Þær tillögur sem leiða til hærri útgjalda hafa það sameiginlegt að þær miða annaðhvort að því að bæta velferðarþjónustu eða draga úr hörðustu áhrifum verðbólgu. 3. minni hluti leggur auk þess til breytingar á heimildargreinum frumvarpsins.

Heildarskuldir ríkissjóðs eru áætlaðar 1.706 milljarðar kr. nú um áramótin. Útlit er fyrir að skuldir ríkissjóðs hækki um rúma 50 milljarða kr. á næsta ári. Við erum sem sagt á góðæristímum, í miklum hagvexti en skuldir ríkissjóðs eru aukast. Það er ekki gott. Skuldir ríkissjóðs eru nú 31% af vergri landsframleiðslu, skuldareglan er 30%. Ég tel að fyrir svona lítið samfélag sé þetta allt of hátt. Við eigum að ná skuldahlutfallinu enn þá lengra niður. Með því að draga úr hallarekstri má koma í veg fyrir aukna skuldasöfnun. Það er afar mikilvægt því að með auknum skuldum aukast vaxtagreiðslur ríkissjóðs en nú þegar nema vaxtagjöld ríkissjóðs 117,5 milljörðum kr. á ársgrundvelli. Við erum að borga tæplega 120 milljarða bara í vaxtagjöld. Það er allt of mikið

Verði eftirfarandi breytingartillögur samþykktar aukast tekjur ríkissjóðs um 35,9 milljarða kr. en útgjöld aukast um 19,5 milljarða kr. Breytingartillögurnar hafa því þau nettóáhrif að draga úr halla ríkissjóðs um sem nemur 16,4 milljörðum kr.

1. Hækkun bankaskatts.   3. minni hluti leggur til að sérstakur skattur á fjármálafyrirtæki verði hækkaður úr 0,145% í 0,838%. Þegar bankaskatturinn var lækkaður árið 2020 átti sú breyting að skila neytendum betri vaxtakjörum og minnka vaxtamun stóru viðskiptabankanna. Annað kom á daginn. Vaxtamunur hér á landi er töluvert meiri en á hinum Norðurlöndunum. Miklar stýrivaxtahækkanir hafa leitt til stóraukins hagnaðar í bankakerfinu, sem hægt og rólega er að gleypa eigið fé landsmanna. Eigið fé landsmanna í fasteignum sínum er að hverfa í verðbólgunni, sérstaklega hjá þeim sem eru með verðtryggð lán vegna höfuðstólshækkana og verðbólguáhættu sem þeir þurfa að bera af lánum sínum. Ekki dugar að hækka bankaskattinn aftur í fyrra horf, 0,376%. Við í Flokki fólksins leggjum því til að bankaskatturinn verði hækkaður í 0,838%, sem kalla má hvalrekaálag á bankakerfið. Ég get bent á land eins og Ítalíu, Ítalir hafa lagt hvalrekaskatt á sitt bankakerfi. Í frumvarpi Flokks fólksins um hækkun bankaskatts kemur fram að skatthlutfallið verði endurskoðað þegar vextir fara aftur undir 5%. Því má segja að álagið verði eins konar hvati fyrir bankana til að lækka vexti. Þessi hækkun bankaskattsins myndi skila ríkissjóði 31 milljarði kr. í auknar tekjur, sem dugar til að fjármagna útgjaldatillögur Flokks fólksins og gott betur. Afganginn má því nýta til að greiða niður skuldir ríkissjóðs.

Hagnaður bankanna í ár verður 80 milljarðar kr. Við erum að fara fram á að ríkið taki til sín 31 milljarð kr. Í samkeppnisleysi íslensks fjármálamarkaðar og vegna samsetningar hans er augljóst mál að það verður að fara að taka til hendinni, auka samkeppnina, sjá til þess að stýravaxtamekanisminn virki og sjá til þess að við beitum ríkisfjármálunum til að ná niður verðbólgunni. Lánasafnssamsetning heimilanna er ekki rétt. Önnur ríki hafa þetta ekki svona. Önnur ríki hafa ekki verðtryggð lán. Það er kominn tími til að við hugsum um það af hverju við erum svona allt öðruvísi en allir aðrir.

2. Hækkun veiðigjalda.   3. minni hluti leggur til að veiðigjöld verði hækkuð umfram þá hækkun sem þegar er áformuð þannig að ríkissjóður fái 15 milljarða kr. á næsta ári fyrir aðgang útgerðanna að sjávarauðlindinni. Það liggur ljóst fyrir að kvótakerfið færði afmörkuðum hóp útgerðarmanna aðgang að auðlindinni fyrir nánast ekkert endurgjald. Að nafninu til á að greiða fyrir afnot sjávarauðlindarinnar, en tekjur ríkissjóðs af veiðigjaldinu duga ekki einu sinni fyrir rekstri Fiskistofu, Hafrannsóknastofnunar og Landhelgisgæslunnar. Þetta sýnir hvað veiðigjaldið er raunverulega lágt. Það dugar ekki til að reka eftirlitsstofnanir og öryggisstofnanir sem sjá um sjávarútveginn í íslensku stjórnkerfi. Allt eru þetta mikilvægar stofnanir þegar kemur að nýtingu sjávarauðlindarinnar og öryggi úti á hafi. Veiðigjaldið átti að tryggja þjóðinni hlutdeild í þeim hagnaði sem auðlindin skilar, en stjórnvöld gengu erinda auðmanna og því hefur veiðigjaldið aldrei samsvarað því sem ætla má að þjóðin fengi í sinn hlut ef greitt væri markaðsverð fyrir aðgang að auðlindinni.

3. SÁÁ, Hlaðgerðarkot og Krýsuvík.  3. minni hluti leggur til að auka fjárveitingar sem renna til reksturs heilbrigðisstofnana sem berjast gegn fíknisjúkdómum. SÁÁ og Krýsuvík reka starfsemi sína á grundvelli þjónustusamninga við ríkið, en brösuglega gengur að fá ríkið til að greiða fyrir þann kostnað sem fylgir því að veita þessa sjálfsögðu heilbrigðisþjónustu. Því neyðast bæði SÁÁ og Krýsuvík til að ganga á sjálfsaflafé, t.d. með álfasölu SÁÁ, sem undir eðlilegum kringumstæðum myndi frekar nýtast til uppbyggingar á þeirra góðu starfsemi en til að greiða launa- og rekstrarkostnað.

Ég hefði haldið að samningur ríkisins við þessar stofnanir, þessi félög, ætti að fara í rekstrarkostnaðinn og svo myndu þau afla sjálfsaflafjár til að fara í fjárfestingar á tækjabúnaði og húsnæðiskostnaði. Ríkið er í raun að kaupa heilbrigðisþjónustu af almannaheillafélögum á undirverði og nýtir sér góðvilja þeirra sem að baki samtökunum standa til að spara útgjöld til heilbrigðismála. Við getum þakkað drifkraftinum, eljunni og áhuganum hjá þessum áhugamannasamtökum fyrir að taka á þessum stórkostlega vanda. Ríkið er nefnilega ekki að gera það. Það er mjög mikilvægt að við stöndum á bak við þetta fólk, að Alþingi sýni stuðning í verki með fjárframlögum þannig að fólkið fari ekki að kikna undan vinnuálagi í þessum samtökum sem eru með þennan mikilvæga rekstur. Þá hefur Samhjálp óskað eftir auknum fjárveitingum til Hlaðgerðarkots svo efla megi þá starfsemi sem þar fer fram. Við í Flokki fólksins teljum fulla ástæðu til að verða við óskum SÁÁ, Hlaðgerðarkots og Krýsuvíkur. SÁÁ segir í umsögn sinni að 400 millj. kr. vanti inn í rekstrargrunninn á ársgrundvelli til þess eins að veita þá þjónustu sem þegar er gerð krafa um af hálfu Sjúkratrygginga. Það vantar sem sagt 400 millj. kr. nú þegar inn í reksturinn til að standast kröfurnar sem Sjúkratryggingar, kaupandi heilbrigðisþjónustunnar, gerir kröfu um. Hækka þarf framlag ríkisins til SÁÁ um þær 120 millj. kr. sem veittar voru um síðustu áramót, en féllu niður milli ára og jafnframt auka framlagið um 400 millj. kr. til viðbótar. Krýsuvík óskar eftir 50 millj. kr. framlagi. Samtökin hafa þegar tryggt fjármagn til stækkunar meðferðarheimilisins en stækkuninni þarf að fylgja aukið fjármagn til reksturs. Samhjálp óskar eftir 300 millj. kr. fjárveitingu vegna Hlaðgerðarkots. Við í Flokki fólksins leggjum því til að fjárheimildir hækki um 870 millj. kr. til að fjármagna með viðhlítandi hætti þá þjónustu sem SÁÁ, Hlaðgerðarkot og Krýsuvík veita, 870 millj. kr. til þessara þriggja aðila því hér er um gríðarlega mikilvæg samtök að ræða.

Ég get tekið sem dæmi að núna eru fíknisjúkdómar að aukast, það er ópíóíðaneysla, áfengisneysla er að aukast. Í dag, meðan ég er að tala núna, er verið að selja áfengi ólöglega í fjarsölu á Íslandi. Þú getur keypt áfengi í gegnum netið og fengið það sent til þín á innan við hálftíma. Það er búið að vera einkaleyfi ríkisins á smásölu ríkisins á áfengi frá 1922, í 101 ár, og að ríkisvaldið skuli ekki gera neitt í þessu, löggæsluyfirvöld eða saksóknarar er með hreinum ólíkindum. Það eru hörð viðurlög við því að brjóta á þessu einkaleyfi ríkisins, allt að sex ára fangelsi og upptaka á öllum tækjabúnaði og hagnaði. Ríkið er ekki að gera neitt. Ég er með fyrirspurn til dómsmálaráðherra frá 28. september síðastliðnum sem ég er ekki búinn að fá svar við enn þá. Það var hæstaréttardómur í Svíþjóð sem fjallaði um mjög svipað mál. Dómarinn í Svíþjóð sagði að þetta væri leyfilegt. Af hverju? Af því að lagerinn var í Danmörku og vöruafhendingin var í Danmörku. Lagerinn er hérna á Íslandi og vöruafhendingin er á Íslandi. Ólögleg smásala. Hver er skilgreiningin á smásölu? Það er náttúrlega að vöruafhendingin sé á Íslandi. Það geta allir keypt sér áfengi úti í heimi og farið í gegnum rauða hliðið, þú getur líka pantað í pósti. Póstafgreiðsla er gömul hér á Íslandi, t.d. meðal bænda á Íslandi, hringt í síma. Það að kaupa í smásölu í gegnum skjá er ekkert nýtt. Bændur gerðu þetta meira að segja í gegnum sveitasímann í gamla daga.

4. Örorku- og ellilífeyrir almannatrygginga.   Eins og áður segir þá er boðað í fjárlagafrumvarpinu að lífeyrir almannatrygginga skuli hækka um 4,9% næstu áramót. Bæði ÖBÍ réttindasamtök og Landssamband eldri borgara telja þessa uppfærslu fara í bága við 62. gr. laga um almannatryggingar. ÖBÍ hefur lagt áherslu á að uppfærslan verði 12,4% milli ára, sem samsvarar hækkun matarkörfunnar á liðnu ári. Undir það má taka, enda hefur hækkun matvælaverðs umtalsvert meiri áhrif á fjárhag lágtekjufólks, sem ver nær öllum sínum tekjum í algjörar nauðsynjar, þ.e. fæði, klæði og húsnæði. Grunnframfærsla almannatrygginga er tugum prósenta lægri en lágmarkslaun, sökum þeirrar kjaragliðnunar sem hefur átt sér stað undanfarna áratugi. 3. minni hluti leggur því til að fjárheimildir málefnasviða 27 og 28 verði hækkaðar svo að tryggja megi að grunnframfærsla almannatrygginga hækki um 12,4%.

Vaxtabætur.   Lagt er til að tvöfalda framlag ríkisins til vaxtabóta. Heimili landsins róa nú lífróður vegna hins gríðarlega háa vaxtastigs í landinu og nú stefnir í að fjölskyldur í þúsundatali muni missa heimili sín á næstu misserum vegna síhækkandi afborgana. Markmiðið með breytingunni er að fleiri fjölskyldur og einstaklingar fái greiddar vaxtabætur á næsta ári og að vaxtabætur verði hækkaðar frá því sem nú er, sérstaklega til þeirra sem verða verst fyrir barðinu á háu vaxtastigi og eru í hættu á að missa húsnæði sitt. Hið gríðarlega háa vaxtastig með 9,25% stýrivöxtum hefur ekki borið árangur í baráttunni gegn verðbólgu. Af hverju er það? Jú, ríkisfjármálin. Er ástæða til að líta til samsetningar húsnæðislána þar sem stór hluti er verðtryggður og með bundna vexti til lengri tíma sem dregur úr virkni stýrivaxta. Þessi tillaga miðar að því að tryggja að fjölskyldur í landinu missi ekki húsnæði sitt í stórum stíl. Tvöföldun framlags til vaxtabóta er hófleg í samhengi við vaxtakostnað sem hefur hækkað gríðarlega síðustu misseri. Ef stjórnvöld eiga einhvern tíma að grípa inn í og reisa skjaldborg um fjölskyldurnar í landinu þá er það núna. Ekki eru nema fimmtán ár síðan að heimili landsmanna voru brennd á báli verðbólgu og okurvaxta í hruninu í október 2008. Sagan ætti að vera búin að kenna okkur nauðsyn þess að stjórnvöld standi í fæturna og geri það sem þeim ber að gera til að verja fjölskyldur í landinu og samfélagið í heild sinni, einu ríkasta samfélagi heims.

5. Heimildir til frekari bankasölu felldar brott. 3. minni hluti leggur til að felldar verði brott úr 5. gr. frumvarpsins heimildir til sölu á eftirstandandi hlut ríkisins í Íslandsbanka, 30% hlut ríkisins í Landsbankanum og hlutafé ríkisins í Sparisjóði Austurlands. Sitjandi ríkisstjórn hefur tvívegis ráðist í sölu á hlut ríkisins í Íslandsbanka með vægast sagt dræmum árangri. Annars vegar í hlutafjárútboði sumarið 2021 þar sem 35% hlutur ríkisins var boðinn út á verði sem reyndist langt undir markaðsvirði. Hins vegar með hinni dæmalausu tilboðssölu á 22,5% hlut ríkisins en í því söluferli braut fjármála- og efnahagsráðherra stjórnsýslulög og fleiri lög, m.a. um sölu eignarhluta ríkisins í fjármálastofnunum, hina frægu 3. gr., meginregluna, og Íslandsbanki, sem annaðist sölu á eigin bréfum, gerði samkomulag við Fjármálaeftirlitið um greiðslu sektar að fjárhæð 1,2 milljarðar kr. vegna ýmissa alvarlegra annmarka við söluna, þar á meðal þess annmarka að starfsmenn sem sáu um söluna voru að selja sjálfum sér. Þessi sátt er merkileg lesning, sátt upp á 1.200 millj. kr., um áhættumenninguna og kúltúrinn innan bankans. Það var eins og lesa lýsingu á menningu sem var 2007. Það er með öllu óásættanlegt að veita ríkisstjórninni heimild til frekari sölu á hlutafé ríkisins í bönkunum sem leiddi til þessa. Þetta eru þær breytingartillögur sem 3. minni hluti er með.

Svo ég taki þetta nú aðeins betur saman þá er alveg klárt mál að þetta fjárlagafrumvarp er ekki að taka á grunnorsökum verðbólgunnar. Við erum komin í þráláta verðbólgu þar sem aðgerðir Seðlabanka Íslands hafa ekki þau áhrif sem menn héldu. Það er einfaldlega ekki þannig og það viðurkenndi seðlabankastjóri og peningastefnunefnd á síðasta fundi eiginlega. Það er áhugavert að í því samtali sem átti sér stað á þeim blaðamannafundi þá minntist seðlabankastjóri ekki einu orði á fólksfjölgunina. Við verðum að ná tökum á verðbólgu og við getum ekki búið í landi með 9,25% verðbólgu. Frá árinu 1980, fram að þjóðarsáttarsamningum, bjuggum við við 140% verðbólgu. Það var ekki fyrr en með þjóðarsáttarsamningum að við náðum tökum á verðbólgunni og við verðum að gera það núna. Við getum ekki lifað áfram núna með fjárlög sem eru þess eðlis að það er ekki verið að taka á vandanum og það að stýrivextir hækki jafnvel áfram upp í 10% gengur ekki. Það mun leiða til þess að fjölskyldur í landinu missa heimili sín og það er engin fjárfesting. Við erum ekki að taka á þessari gríðarlegu þenslu og þetta litla samfélag ræður ekki við þá fólksfjölgun sem er að eiga sér stað núna sem á sér fyrst og fremst stoð í skorti á vinnuafli. Þetta skapar álag á innviðina og við verðum að dempa þessi áhrif og skapa þær reglur í samfélaginu að allar atvinnugreinar landsins búi við sömu kjör. Ferðaþjónustan er mjög mikilvæg atvinnugrein, ný atvinnugrein og við höfum greinilega ekki náð að laga skattkerfi okkar að því að hún hefur kannski náð fullum þroska núna og það sé kominn tími til að huga að því að hún greiði sanngjarnt gjald í ríkissjóð. Ég er ekki að tala fyrir því að við leggjum þessa atvinnugrein í rúst, ekki á nokkurn einasta hátt. Þetta er mjög verðmæt atvinnugrein og við þurfum að nota hana eins og aðra tekjustofna sem byggja á auðlindum okkar til að komast inn í þekkingarsamfélagið. Það gerum við með því að mennta þjóðina, komast ofar í PISA, ekki vera tossarnir í PISA eins og kom fram í morgun, alveg ótrúlegar tölur. Ég skora á allan þingheim að kynna sér þær tölur. Við erum ekki bara með lökustu nemendurna heldur erum við með langminnstan hluta úrvalsnemenda líka. Það er bara beint niður eiginlega. Við getum ekki komist inn í þekkingarsamfélagið með 38% drengja sem geta ekki lesið sér til gagns. Það bara er ekki þannig. Það er tekjulægsti hópurinn sem er félagslega og tekjulega verst staddur í samfélaginu sem verður verst úti. Það er hópur sem við verðum að taka utan um.

Flokkur fólksins mun vera með fleiri breytingartillögur fyrir 3. umræðu sem fer væntanlega fram í næstu viku og þá skilst mér að þingmeirihlutinn muni vera með breytingartillögu varðandi Reykjanes, umbrotin þar, og varðandi bændur. Við þurfum að taka utan um bændur, ekki síst sauðfjárbændur, sem eru fátækasta stétt samfélagsins. Það er alveg með ólíkindum miðað við stöðu lambakjöts í landinu að framleiðendur lambakjöts, sem er svo sterkt í þjóðarsálinni, skuli ekki bera meira úr býtum en raun ber vitni. Það er skylda okkar að sjá til þess að þessi atvinnugrein og byggð í landinu í dreifbýli hrynji ekki vegna þess að þeir verði einfaldlega að flýja fátækt.


Ræðumaður: Eyjólfur Ármannsson

Virðulegur forseti. Við erum með 9,25% stýrivexti og um 9% verðbólgu og það er ekki hægt að skilja það öðruvísi en að þessi verðbólga sé eftirspurnarverðbólga. Þetta er þensla, það er verðbólga og hún er keyrð áfram af stórkostlegri fjölgun íbúa á Íslandi. Við erum að flytja inn vinnuafl til vinnu í láglaunastörfum, það er stórkostleg fjölgun vinnuafls. Við erum hluti af 500 milljón manna vinnumarkaði. Það er gott að búa á Íslandi en við erum með verðbólgu sem er algerlega óásættanleg, sem er 8,7% í ár og það er spáð 5,6% verðbólgu. Við erum með 9,25% stýrivexti og það er ekki verkefni Seðlabankans eins að reyna að berjast gegn verðbólgu í fjármálakerfi þar sem er byggt á verðtryggðum lánum sem stýrivextir hafa ekki áhrif á. Við erum ekki að beita ríkisfjármálum til að taka á þessu og á næsta ári er útlit fyrir það að við verðum fátækari per mann, minni framleiðni á mann. Við erum að flytja inn fátækt fólk sem þýðir að tekjuskipting í landinu mun aukast vegna þess að við erum að flytja inn fólk vegna atvinnugreinar sem er með 11% virðisaukaskatt. Aðrar atvinnugreinar eru með 24% virðisaukaskatt. Við ætlum að setja 300 kr. gistináttagjald á einstaklinga. Við erum ekki að taka á orsökum verðbólgunnar, grunnorsökum verðbólgunnar. Við erum ekki að gera það. Ég spái því að stýrivextir verði jafnvel hækkaðir á næsta ári.

Forseti minnir á ræðutímann.


Ræðumaður: Eyjólfur Ármannsson

Virðulegi forseti. Ég vil þakka hv. formanni fjárlaganefndar fyrir framsöguna. Stýrivextir eru í dag 9,25% og meðaltal verðbólgu er 8,7%. Verðbólgan í dag er 7,9%. Hv. formaður fjárlaganefndar sagði að þetta væru aðhaldssöm fjárlög og þau drægju úr sveiflumögnun. Svo þegar maður les nefndarálit meiri hlutans, kaflann um fólksfjölgun og efnahagsforsendur, kemur fram, með leyfi forseta:

„Fólksfjölgun getur haft veruleg áhrif á efnahagsforsendur. Þetta á sérstaklega við um verðlag og hagvöxt sem hefur áhrif á ríkisfjármálin. […] Umtalsverð fjölgun varð á árinu 2022 en þá fjölgaði íbúum landsins um 3%.“

Í Evrópu er fjölgunin um 1%. Það búa 72.000 erlendir ríkisborgarar í landinu og fjölgun erlendra ríkisborgara frá fyrsta ársfjórðungi 2022 til þriðja ársfjórðungs 2023 var um 30%. Á blaðsíðunni á undan kemur síðan fram að spá um íbúðafjárfestingu dragist saman í ár og á næsta ári um 1,3% og 4,1%. Reiknað er með að íbúðafjárfesting taki við sér árið 2025 og aukist þá um 5,4% og 4,1% árið 2026. Ég get ekki lesið það öðruvísi, virðulegur forseti, en að aðaldrifkraftur verðbólgunnar sé hin gríðarlega íbúafjölgun í landinu eins og kemur fram í sjálfu nefndaráliti meiri hlutans, með leyfi forseta:

„Þegar íbúum fjölgar þetta mikið má gera ráð fyrir því að það hafi veruleg áhrif á eftirspurn eftir t.d. húsnæði, vörum og þjónustu. Með slíkri fólksfjölgun má einnig gera ráð fyrir verulegri aukningu á eftirspurn eftir opinberri þjónustu sem hefur áhrif á ríkisútgjöldin. Verði hagvöxtur ekki meiri á næsta ári en gert er ráð fyrir í nýjustu spá Hagstofu Íslands er hætt við því að hagvöxtur á mann gæti orðið neikvæður.“

Það er sem sagt hætta á því að við verðum fátækari á hvern einstakling á næsta ári.  Spurningin er þessi: Hvað er ríkisstjórnin og stjórnarmeirihlutinn að gera til að berjast gegn grunnorsökum verðbólgunnar? Ég sé ekki eitt einasta orð um það í þessu plaggi, ekki eitt.

Ég vil minna ræðumenn á ræðutímann.


Ræðumaður: Ásthildur Lóa Þórsdóttir

Réttur til andsvara verður rýmkaður við ræðu framsögumanns meiri hluta fjárlaganefndar, þ.e. tryggt verður að fulltrúar allra stjórnarandstöðuflokka geti veitt andsvör.


Ræðumaður: Eyjólfur Ármannsson

… 15 daga.Þá þurfum við að afnema einkasölu ÁTVR.Virðulegur forseti. Ég lagði fram fyrirspurn til dómsmálaráðherra um brot gegn áfengislögum 28. september síðastliðinn og samkvæmt þingskapalögum, ef ég man það rétt, þá á að svara fyrirspurnum frá þingmönnum innan fjögurra vikna.   — Innan 15 daga? Núna er komið á þriðja mánuð og ég hef ekki enn þá fengið svar við þessari fyrirspurn. Þessi fyrirspurn lýtur að hinni  ólöglegu fjarsölu áfengis sem stunduð er hér í landinu og lýtur að því  hvort lögregla og handhafar ákæruvalds hafi látið rannsaka þetta, þessi brot, og líka hversu margar kærur  hafa borist til lögreglu vegna þessa og á hvaða stigi sakamálarannsóknirnar eru. Við skulum hafa það í huga  núna þegar jólavertíðin er að byrja að  hér er um ólögleg viðskipti að ræða. Þetta er fjarsala  og áfengið er afhent innan hálftíma. Samkvæmt reglum þá þarf lagerinn að vera í öðru ríki og vöruafhendingin í öðru ríki. En á Íslandi er það þannig að  lagerinn er á Íslandi og vöruafhendingin er  á Íslandi. Það gerir  fjarsölu að smásölu og þar með ólöglega.


Ræðumaður: Guðmundur Ingi Kristinsson

Virðulegur forseti. Við erum hér að fjalla um nefndarálit með breytingartillögu frá velferðarnefnd um sértækan húsnæðisstuðning vegna náttúruhamfara í Grindavíkurbæ. Ég styð þetta mál heils hugar og ég verð að segja alveg eins og er að vinnubrögðin í nefndinni voru algerlega til fyrirmyndar miðað við þann fjölda gesta sem við fengum fyrir nefndina og miðað við það verkefni að smíða þetta nefndarálit og koma þessu frá. Það sýnir að mörgu leyti hvað við getum gert ef vilji er fyrir hendi. Það sýnir hvernig við getum tekið höndum saman og hjálpað þegar á þarf að halda og ég vildi óska þess að það sama myndi gilda um aðra neyð. En þarna erum við að taka á málefnum Grindavíkur og þarna erum við að byggja varnargarð, fjárhagslegan varnargarð um fjölskyldur og fólk. Það er hið besta mál og við verðum og eigum að sjá til þess að þeir sem hafa þurft að yfirgefa íbúðir sínar eigi möguleika á því að leigja eða fá aðra íbúð, hvort sem það er með leigu eða kaupum þegar fram í sækir ef húsnæði þeirra verður dæmt ónýtt í Grindavík.

2Það eru samt ákveðnar bjöllur sem hringja í huga manns þegar maður er að ganga frá svona leigusamningi vegna þess að þarna eru ákveðnar upphæðir settar inn. Það er lágmarksupphæð 150.000 kr. og hámark 250.000 kr. miðað við fjögurra manna fjölskyldu. Þarna er reiknað með bara staðlaðri fjölskyldu, tveimur fullorðnum og tveimur börnum, en sumir eru með stærri fjölskyldu og fleiri börn og fá þá ekki hlutfallslega með þeim. En þetta er alla vega gott að því leyti til að þarna eru upphæðir mun hærri en eru í venjulegum leigusamningum og þarna erum við að tala um 250.000 kr. En það sem ég óttast er það sem ég hef heyrt, að leiga á 100 m eða stærri íbúð sé komin í 400–500 þús. kr. Það er kannski ekkert óeðlilegt ef við spáum í það að einstaklingar eru núna með stökkbreytt lán og eru kannski að borga 500.000 kr. af láni, sem var ekki fyrir löngu síðan kannski 250.000 kr., þar af 490.000 kr. í hreina vexti. Ef þessi einstaklingur er hreinlega að missa íbúðina og ætlar að reyna að leigja hana í einhvern tíma til að halda henni, þá þarf hann sennilega að leigja íbúðina á 500–600 þús. kr. til að hafa upp í kostnað. Það sýnir hversu skelfilegar þessar stýrivaxtahækkanir eru og hversu rosalega þær bíta. Það þarf auðvitað að taka á þessu til að koma hlutunum í lag og fyrir er gífurlegur húsnæðisskortur sem bara verður að segjast eins og er að má rekja til seinagangs bæði sveitarfélaga og ríkisins.

En þetta mál er hið besta mál að öllu leyti og ég styð það heils hugar. Það voru samt ákveðnir hnökrar sem komu upp við meðferð málsins eins og í sambandi við brunavarnir og tilkynningar á brunavörnum, sem betur fer er verið að skerpa á því, og líka það að vera með tvö skráð heimilisföng. Það eru ákveðnir aðilar sem mega það og þar á meðal þingmenn, þeir mega skrá sig á tveimur stöðum. En það segir sig sjálft að auðvitað á það að vera í lögum í sambandi við hamfarir og annað að fólk hafi þennan möguleika. Ef við þingmenn höfum þennan möguleika þá ættu nú eiginlega allir í sjálfu sér að hafa þennan möguleika líka, það á ekki að gilda neitt annað um okkur  en alla aðra. Mér skilst að það verði tekið á þessu í öðru frumvarpi sem ég held að allsherjar- og menntamálanefnd sé með.

Það þarf líka að að skerpa á reglum um hverjir eiga að tilkynna ófullnægjandi brunavarnir í húsnæði, sérstaklega þegar við erum komin með iðnaðarhúsnæði inn í þetta. Það er tekið skýrt fram í þessum leigusamningum að ef viðkomandi ætlar að leigja iðnaðarhúsnæði til íbúðar þá verði brunavarnir að vera í góðu lagi.

Það er því verið að taka hérna á ýmsum hlutum og þetta er bara frábært og ég vona heitt og innilega að enginn lendi milli skips og bryggju í þessu og fái ekki þá þjónustu sem hann á rétt á, hvort sem hann er íslenskur ríkisborgari eða erlendur, þeir eiga allir að falla undir þetta. Þess vegna er mjög mikilvægt að það sé skýr upplýsingagjöf og líka að það sé alveg á hreinu hvar fólk getur fengið upplýsingar, hvort þessi stuðningur eigi við það og ef það lendir í því að það eigi ekki rétt á þessu verði strax brugðist við og við í velferðarnefnd verðum látin vita og þingið þannig að við getum brugðist við ef einhverjir eru að detta þarna á milli og fá ekki þessar leigubætur eins og þeir eiga rétt á vegna þess að þetta á að gilda um alla. Og sem betur fer er líka búið að skerpa á því ákvæði að það þarf ekki að fara í gegnum þvílík persónuverndarlög, t.d. ef unglingur verður 18 ára núna í desember eftir að þessi lög taka gildi þá þurfi ekki að fara í einhverjar rosarannsóknir og upplýsingaöflun til þess að viðkomandi fái að halda leigubótum viðkomandi barns eða unglings. Það virðist vera að við höfum náð að grípa allt en ef við höfum ekki gert það þá fáum við vonandi upplýsingar um það um leið og einhver lendir í þeirri aðstöðu að geta ekki fengið þessar leigubætur.


Ræðumaður: Jakob Frímann Magnússon

Virðulegi forseti. Stóra mentólsígarettumálið hér á þinginu í gær var í raun afar kærkomið innan um allt það naglasúpuflóð evrópskra tilskipana um stórt og smátt sem fullveldið Ísland hefur látið bjóða sér í vaxandi mæli undanfarin ár. Næst verða það ófrávíkjanlegar álögur á nauðsynjavöru í sjóflutningum og svo þau til skamms tíma sjálfsögðu lífsgæði Íslendinga að fá að ferðast til sólarlanda kannski svona tíu daga á ári. En hvers vegna er hér tilnefnt stóra mentólsígarettumálið? Jú, það speglar svo vel þá vaxandi afskiptasemi júróbírókratana allra sem vilja setja okkur fyrir í smáatriðum hvernig lífinu skuli háttað hér á Íslandi. Þið megið reykja sígarettur eins og ykkur lystir, nema bara alls ekki mentólsígarettur og engin tóbaksviðskipti milli landa, takk, en landamæralaus áfengisviðskipti eru leyfð. Hvað verður það næst, virðulegi forseti? Tyggigúmmí skal heimilað en þó alls ekki bleikt kúlutyggjó. Eða: Plástrar skulu seldir í húðlitunum en alls ekki fánalitunum, hvað þá bleikum litum. Hvers konar nördisma erum við eiginlega að undirgangast hér án þess að fá nokkra rönd við reist? Við reisn? Nýjasta krafan er sumsé um að undirgangast nýja refsiskatta frá Brussel fyrir það að nota skip til flutninga á nauðsynjavöru sem óhjákvæmilega mun í framhaldinu hækka verð slíkrar vöru og svo fyrir að stunda millilandaflug knúið hefðbundnu eldsneyti meðan grænt flugvélaeldsneyti er hvergi í sjónmáli. Þetta mál þolir enga bið, afgreiðist hratt og fyrirvaralaust, ella verður refsað, segja þeir þarna ytra. Við höfum viku til að þegja, hlýða og kvitta.

Með þessu er ekki einungis verið að varpa átthagafjötrum á tekjulægstu og viðkvæmustu hópa Íslands heldur einnig verið að vega alvarlega að þeirri atvinnugrein sem mestar tekjur hefur fært okkur undanfarinn áratug, sjálfri ferðaþjónustunni. Það hafa aldrei talist góðir búskaparhættir að slátra mjólkurkúnum sínum nema þá í sjónmáli væru aðrir afkomumöguleikar og betri. Slíkir búhnykkir blasa ekki beinlínis við í dag, herra forseti, nema síður væri. Guð blessi hið svokallaða fullvalda Ísland.


Ræðumaður: Inga Sæland

Virðulegi forseti. Öðruvísi mér áður brá. Þess vegna kom mér verulega á óvart og algerlega í opna skjöldu viðbrögð framkvæmdastjóra Gildis – lífeyrissjóðs gagnvart friðsömum mótmælum Grindvíkinga og fleiri einstaklinga við lífeyrissjóðinn þegar þeir voru að krefjast þess að  frysting yrði sett á vexti og verðbætur á   húsnæðislánum Grindvíkinga. Það með hreinum ólíkindum að það skuli sérstaklega ráðist að formanni VR í þessu efni og í rauninni misbýður manni það hrikalega, eiginlega hrapallega. En staðreyndin er sú að sá góði maður, Ragnar Þór Ingólfsson, formaður VR,  hefur verið að benda á það hvernig lífeyrissjóðirnir hafa verið að tapa fé, okkar fé, almannafé sem fyllir þessa sjóði en eignasafn lífeyrissjóðanna er hátt í 7.000 milljarðar. Þeir eru búnir að tapa núna 800 milljörðum síðan í fyrra. Ekki 800 milljónum heldur 800.000 milljónum, 800 milljörðum, hvorki meira né minna.

Ég velti því fyrir mér þegar svona er komið: Hverjir eru það eiginlega sem heimila svona misvitrum einstaklingum að gambla með okkar fé og engu líkara  en hér að sé búið að löggilda póker og  öll fjárhættuspil sem hugsast getur? Það hafa verið ítrekuð tilmæli einmitt til stjórna lífeyrissjóða um að fjárfesta hér í fasteignum, að koma til móts við samfélagið. Hefðu lífeyrissjóðirnir verið búnir að glutra niður 800.000 milljónum ef þeir hefðu hlustað á almenning og komið til móts við þarfir samfélagsins með því að fjárfesta  í frekari uppbyggingu íbúðarhúsnæðis? Nei. En hér talar ágæti framkvæmdastjóri Gildis – lífeyrissjóðs með hátt í 32 milljónir í árslaun  á árinu 2022, sem er ágætlega vel í lagt, og það skilja það margir vel hvers vegna þessir misvitru aðilar hanga eins og hundar á roði og vilja ekki sleppa.


Ræðumaður: Guðmundur Ingi Kristinsson

Virðulegur forseti. Ríkisstjórnin sparaði í sjúkra- og talmeinaþjálfun 1,4 milljarða kr. á síðasta ári. Af því er 1 milljarður sparnaður vegna sjúkraþjálfunar. Þetta þýðir að áfram verða þeir  sem þurfa á sjúkraþjálfun að halda að borga 20.000–30.000 kr. á mánuði aukalega vegna hennar. Þetta er stór hópur af fötluðum börnum, öryrkjum og öldruðu fólki sem þarf nauðsynlega á sjúkraþjálfun að halda. Því miður  og að því er virðist vísvitandi og viljandi er þetta að valda því að þeir sem mest þurfa á sjúkraþjálfun að halda hafa ekki efni á því að sækja hana lengur.  Þessi aukni kostnaður upp á tugþúsund króna  svo árum skiptir er þessu veika fólki fjárhagslega ofviða.

Hæstv. heilbrigðisráðherra sagði við mig í óundirbúnum fyrirspurnum fyrir tveimur árum að hann væri að semja við sjúkraþjálfara.  Þetta nákvæmlega sama svar fékk ég frá  honum ári seinna og enn og aftur nákvæmlega sama svar fyrir viku síðan. Hvað hafa börn, öryrkjar og aldrað fólk gert á hlut þessarar ríkisstjórnar til þess að eiga skilið þetta fjárhagslega sparnaðarofbeldi sem veldur auknu tjóni, andlega og líkamlega, vegna þess að það hefur ekki efni á fara í sjúkraþjálfun? Veikt fólk, börn, öryrkjar með langvarandi veikindi sem valda aukinni streitu, sem stytta   líf fólks og framkalla ýmsa óæskilega heilsufarskvilla á borð við aukna verki, kvíða, aukna gigtarverki ásamt fjölda annarra sjúkdóma sem getur bitnað illa á lífsgæðum og langlífi fólks, og það bara vegna þess að ríkisstjórnin er að spara, spara 1 milljarð. Fyrir hverja? Einkarekna fjölmiðla? Spara fyrir kostnaði vegna 6 milljarða flottræfilsbyggingar fyrir ráðuneyti á dýrastastaðlandsins? Sjúkraþjálfun er þjóðhagslega hagkvæm og aukning á greiðsluþátttöku ríkisins dregur úr nýgengi örorku vegna stoðkerfissjúkdóma og hefur mest áhrif á þá einstaklinga sem veikast standa. Þessi ávinningur er að stórum hluta horfinn og er að tapast alveg og það  bara vegna þess að ríkisstjórnin sér til þess að foreldrar með veik börn, öryrkjar og aldrað fólk hafi ekki lengur efni á sjúkraþjálfun. Spara með annarri hendinni og framleiða öryrkja á færibandi með hinni hendinni með sparnaði. Það er stefna ríkisstjórnarinnar.


Ræðumaður: Inga Sæland

Heyr, heyr.[Hlátur í þingsal.]Herra forseti. Það er alltaf ánægjulegt þegar við erum að reyna að stemma stigu við einhverju eiturbrasi eins og reykingum og öðru slíku og hugsa um lýðheilsuna. En ég ætla að taka undir með henni Hildi Sverrisdóttur, hv. þingmanni, sem var að senda hamstursskilaboð til saumaklúbbsins. Ég hætti nú að reykja fyrir einhverjum 20 árum síðan en ég verð að viðurkenna að það kemur fyrir að maður skvetti í sig svona af og til og þá finnst mér nú rosalega gott að fá mér eina Salem light, sem heitir núna Winston light  reyndar því að það mátti ekki lengur heita Salem. Þessi forræðishyggja er því farin að ganga aðeins of langt, finnst mér, ég verð nú að viðurkenna það. Þannig að ég myndi segja að við ættum að fara að taka hérna á veipinu og öllu bragðinu sem er þar, hvort sem það er pipar eða salt eða krydd eða jalapeño eða hvað eina sem það allt heitir. En ég meina: Látið Salem í friði. Ég vil fá að reykja mentól á 20 ára fresti þegar ég dett í það.


Ræðumaður: Eyjólfur Ármannsson

Virðulegi forseti. Hér er verið að leggja til að þegar haft er samráð við börn varðandi störf hinnar nýju stofnunar  sé líka haft samráð við foreldra, þannig að 3. mgr. 3. gr., um samvinnu og samráð, myndi þá vera eftirfarandi, með leyfi forseta:

„Miðstöð menntunar og skólaþjónustu skal hafa samráð við börn og ungmenni um verkefni stofnunarinnar og foreldra þeirra eða forsjáraðila eftir því sem við á.“

Breytingartillagan er þá þannig: „Og foreldra þeirra og forsjáraðila eftir því sem við á.“

Þetta byggir á tilvísun til 12. gr. barnasáttmála Sameinuðu þjóðanna og 28. gr. barnalaga þar sem segir að ein af forsjárskyldum foreldra sé að sjá til þess að börn mennti sig. Þetta er líka í samræmi við lög um leikskóla, í samræmi við lög um grunnskóla og í samræmi við lög um framhaldsskóla þar sem talað er um samráð við foreldra. Það væri óeðlilegt ef þessi breytingartillaga væri ekki inni með vísan til þeirra laga sem ég nefndi. — Ég segi já.


Ræðumaður: Eyjólfur Ármannsson

Endurtaka.Virðulegur forseti. Ég biðst afsökunar á því. Ég var  var svo spenntur að komast í þessa merkilegu breytingartillögu sem ég tel mjög mikilvæga. Ég tel ástæðu — já, jafnvel að ég flytji hana aftur hér.   Endurtaki hana hér með. En ég skora bara á þingheim að samþykkja það að við notum fremstu vísindi og höfum ráðgjafarnefnd á sviði menntamála, skipaða vísindamönnum sem rannsaka þessi mál og skrifa margar fræðigreinar til ráðgjafar fyrir hina nýju stofnun, sem er mjög mikilvæg, og til ráðgjafar ráðherranum. Ég skora á  ráðherrann að leita ráðgjafar fremstu vísindamanna sem Íslendingar eiga bæði hérlendis og erlendis. Svo vísa ég til minnar fyrri ræðu sem var reyndar við vitlausa grein. — Ég segi já.


Ræðumaður: Eyjólfur Ármannsson

Virðulegi forseti. Í þessari breytingartillögu er lagt til að sett verði á fót vísindaráðgjafarnefnd á sviði menntamála. Í frumvarpi um Menntamálastofnun var ráðgjafarnefnd hagsmunaaðila. Hér er lagt til að það verði vísindaráðgjafarnefnd skipuð fremstu vísindamönnum sem völ er á á heimsvísu. Eitt er víst að í menntamálum og varðandi læsi, byrjendalæsi frá landsbyggðarháskóla hér, erum við ekki að beita fremstu vísindum. Við verðum að hætta að nota heimatilbúið kukl sem stenst ekki fremstu vísindi í heimi. Aðrar þjóðir hafa lögfest það hvernig á að kenna börnum að lesa með bókstafa- og hljóðaaðferðinni. Það er enginn sem lærir að lesa nema skilja það forritunarmál sem stafirnir eru, að a hljóði a, b hljóði b o.s.frv. Við verðum að nota fremstu vísindi. Það er gert með þessari breytingartillögu og ég skora á þingheim að samþykkja það. Við getum ekki verið einangruð eyja uppi í Norður-Atlantshafi og þóst vita allt best þegar fremstu menningarþjóðir beita fremstu vísindum en við ekki.


Ræðumaður: Eyjólfur Ármannsson

Virðulegur forseti. Hér erum við að greiða atkvæði um frumvarp til laga um Miðstöð menntunar og skólaþjónustu. Ástand menntamála í landinu er hrikalegt. Þetta er sá málaflokkur sem kom mér hvað mest á óvart þegar ég byrjaði hér á þingi, hvað staða menntamála er léleg. 38% 15 ára drengja geta ekki lesið sér til gagns. Svona má lengi halda áfram. Við þekkjum þessa sögu öll. Ef við tökum ekki á þessu máli munum við dragast aftur úr sem þjóð meðal vestrænna þjóða, svo mikið er víst. Á hverjum bitnar þetta? Hinum lægst settu í samfélaginu, þeim sem læra ekki að lesa heima hjá sér. Það er sá hópur sem fær ekki stuðning heima hjá sér, hann mun lenda illa í því þegar fram í sækir.

Í fyrstu breytingartillögu 2. minni hluta er lagt til að við styðjumst við fremstu alþjóðlegu vísindi í menntamálum, það erum við ekki að gera í dag, svo mikið er víst, og einnig að hlutverk stofnunarinnar sé að þjónusta menntastofnanir á leikskóla-, grunnskóla- og framhaldsskólastigi. Það kemur ekki nægilega fram í þessu frumvarpi og það er líka það að orðalagið að mörgu leyti — verkefni frumvarpsins eru ekki nægilega skýr. Íslendingar þurfa að þora að stjórna sínum menntamálum, ekki bara að styðja við og efla og nota hugtök sem passa ekki.


Ræðumaður: Inga Sæland

Herra forseti. Ég þakka hæstv. ráðherra fyrir svarið. Og jú, það eru um eitt 1.300 einstaklingar sem njóta endurhæfingar á Reykjalundi á hverju einasta ári þannig að  ástandið er í rauninni grafalvarlegt.  Ég geri mér grein fyrir því að ríkisvaldið og Sjúkratryggingar hafa verið að greiða fyrir hina eiginlegu umönnun og endurhæfinguna sem slíka en ekki hefur verið gert ráð fyrir neinu hvað lýtur að endurbótum. Þannig að mig langar að velta því upp hvort það hafi komið til álita að  ríkið keypti jafnvel húsnæðið þannig að það væri í rauninni á ábyrgð ríkisins að sjá til þess að gerðar yrðu fullnægjandi endurbætur á því og það myndi haldast í þeim rekstri sem er bara lífsnauðsynlegur fyrir samfélagið í heild sinni. Þannig að spurningin er þessi: Kemur það ekki til álita, af því að ég veit að ríkið á og rekur  t.d. ýmis hjúkrunarheimili og maður hefur heyrt það á þeim stöðum sem hjúkrunarheimili eru ekki undir verndarvæng ríkisins hvað það varðar, að þau  hafi svolítið mikið orðið út undan hvað lýtur að endurbótum. Kemur þetta til greina, hæstv. ráðherra?


Ræðumaður: Inga Sæland

Virðulegi forseti. Það hefur víst ekki farið fram hjá neinum að þetta er allmikið og umfangsmikið ráðuneyti sem hæstv. heilbrigðisráðherra er með í fanginu í dag. Við erum alltaf að fá nýjar og nýjar áskoranir sem við þurfum að útkljá og takast á við og sú nýjasta er Reykjalundur. Það er öflugasta og besta endurhæfingarstöð sem við eigum. Reykjalundur var settur á laggirnar 1938 af Sambandi íslenskra berklasjúklinga, skammstafað SÍBS, í kjölfarið á miklum berklafaraldri sem hér geisaði. Það var síðan upp úr 1960 sem fór að draga úr útbreiðslu berkla og farið að víkka út starfsemi Reykjalundar þar sem Reykjalundur fór að taka meira utan um endurhæfingu almennt, bæði hvað lýtur að sjúkraþjálfun og iðjuþjálfun. Nú eru átta svið undir. Á Reykjalundi tökum við utan um nánast hvað sem er og við vitum það, hvort sem það eru hjarta, lungu, verkir, gigt, geð eða hvaðeina annað.

Nú er svo komið að það er verið að loka deildum á Reykjalundi vegna skemmda á húsnæðinu. Um helgina var verið að loka öllum litlu einingahúsunum sem standa fyrir utan sem gera einstaklingum utan af landi kleift að sækja sér endurhæfingu á Reykjalund og um leið geta gist á staðnum. Staðan er í rauninni grafalvarleg og ég tala af reynslu. Ég var nú þarna sjálf og naut aðstoðar fyrir hálfu öðru ári síðan og þegar maður var að ganga út í sjúkraþjálfun voru fötur þar sem voru settar undir vatnsleka. Ég hef miklar áhyggjur af Reykjalundi og því mikla starfi sem þar er unnið og ég spyr því hæstv. ráðherra: Hefur hæstv. heilbrigðisráðherra málið á sínu borði með tilliti til þess að gera úrbætur og koma til móts við þann alvarleika sem við blasir á Reykjalundi í dag?


Ræðumaður: Guðmundur Ingi Kristinsson

Virðulegur forseti. Ég flyt hér nefndarálit með breytingartillögu um frumvarp til laga um Miðstöð menntunar og skólaþjónustu frá 2. minni hluta allsherjar- og menntamálanefndar. Ég flyt þetta nefndarálit fyrir hv. þm. Eyjólf Ármannsson.

„Annar minni hluti allsherjar- og menntamálanefndar styður almennt markmið frumvarpsins en leggur þó til að gerðar verði ákveðnar breytingar á því, sem lúta fyrst og fremst að því að stofnuð verði ráðgjafarnefnd skipuð vísindamönnum, einnig að hlutverk stofnunarinnar verði skýrt í 1. gr. frumvarpsins og að í 3. gr. frumvarpsins verði tekið fram að samráð skuli haft við foreldra þar sem við á í samráðsferli við ungmenni og börn.

Í 1. gr. frumvarpsins, sem ber fyrirsögnina „Stofnun og hlutverk“, kemur fram að Miðstöð menntunar og skólaþjónustu sé þjónustu- og þekkingarstofnun sem heyri undir ráðherra og starfi í þágu barna og ungmenna á sviði fræðslu- og menntamála um land allt í samræmi við lög, stefnu stjórnvalda, bestu þekkingu og alþjóðleg viðmið. Það að starfa í þágu barna og ungmenna á sviði fræðslu og menntamála er ekki nægjanlega skýr skilgreining á hlutverki stofnunarinnar að mati 2. minni hluta. Því er lagt til að kveðið verði á um hlutverk miðstöðvarinnar með skýrum hætti með breytingu á 1. gr. frumvarpsins.

Í núgildandi lögum um Menntamálastofnun, nr. 91/2015, er kveðið á um ráðgjafarnefnd sem forstjóri Menntamálastofnunar hefur sér til ráðuneytis. Nefndin er skipuð til fjögurra ára í senn og í henni eiga sæti sjö fulltrúar; tveir skipaðir án tilnefningar, einn samkvæmt tilnefningu Sambands íslenskra sveitarfélaga, einn samkvæmt tilnefningu Félags íslenskra framhaldsskóla, einn samkvæmt tilnefningu samstarfsnefndar háskólastigsins, einn samkvæmt tilnefningu Kennarasambands Íslands og einn samkvæmt tilnefningu Heimilis og skóla. Ekki er gert ráð fyrir sams konar nefnd sem verði hinni nýju stofnun til ráðgjafar.

Annar minni hluti er þeirrar skoðunar að mikilvægt sé að Miðstöð menntunar og skólaþjónustu geti leitað ráðgjafar, líkt og Menntamálastofnun, en að ráðgjöf í fræðslu- og menntamálum skuli byggjast á fremstu vísindum sem völ er á. 2. minni hluti leggur því til breytingar hvað varðar samráð og stofnun ráðgjafarnefndar.

Mikilvægt er að slík ráðgjafarnefnd sé skipuð fremstu vísindamönnum sem völ er á. Nefndin gæti einnig veitt ráðherra ráðgjöf og upplýsingar um nýjustu strauma og rannsóknir á sviði uppeldis- og menntamála. Með þetta í huga leggur 2. minni hluti til að sett verði á fót nefnd vísindamanna og sérfræðinga sem veitt geti Miðstöð menntunar og skólaþjónustu ráðgjöf á breiðum grundvelli og upplýst hana um nýjar rannsóknir sem í gangi eru í heiminum á hverjum tíma sem og mikilvægar skýrslur alþjóðastofnana og ríkja um menntamál. Sem dæmi má nefna skýrslur UNESCO um mennta- og skólamál, t.d. frá síðastliðnu vori um skjánotkun barna, einnig kenningar og rannsóknir ríkja á sviði læsis. Slík þekkingarmiðlun yrði grundvöllur að stefnumótun stofnunarinnar og þjónustu hennar við skóla landsins. Stofnunin gæti þannig gegnt verkefnum sínum á faglegan og skilvirkan máta og í takt við fremstu vísindi, byggð á rannsóknum.

Í umsögn Samtaka iðnaðarins og Samtaka menntatæknifyrirtækja er bent á að skýra þurfi betur hvert stjórnsýsluverkefni Menntamálastofnunar sem tengjast framhaldsfræðslu fari. Í umsögn ASÍ er lögð áhersla á að skýrt sé hvað verði um framgang þeirra verkefna Fræðslumiðstöðvar atvinnulífsins sem nú eru hjá Menntamálastofnun, þ.e. vottun námskráa framhaldsfræðslu og birtingu þeirra í námskrárgrunni, viðurkenningu fræðsluaðila, aðferðafræði raunfærnimats og viðurkenningu þess. Sambærilegar athugasemdir koma fram í umsögn Iðunnar fræðsluseturs.

Í minnisblaði mennta- og barnamálaráðuneytis kemur fram að lögð sé áhersla á mikilvægi samstarfs og samræmis milli framhaldsfræðsluaðila og framhaldsskóla og að ráðuneytið eigi nú þegar í góðu samtali við félags- og vinnumarkaðsráðuneytið um það. Þjónustuhlutverk Miðstöðvar menntunar og skólaþjónustu sé vel til þess fallið að styðja við þetta. Ný stofnun muni geta þjónustað framhaldsfræðsluaðila þegar kemur að undirbúningi vottunar námsbrauta og viðurkenningu fræðsluaðila og veitt faglega ráðgjöf á sínu sviði til félags- og vinnumarkaðsráðherra, sem frá 1. febrúar 2022 hefur borið ábyrgð á vottun námsbrauta og viðurkenningu fræðsluaðila á grundvelli laga um framhaldsfræðslu. Þá vekur ráðuneytið athygli á því að þótt frumvarpið verði að lögum verði félags- og vinnumarkaðsráðherra áfram, skv. 15. gr. laga um framhaldsfræðslu, nr. 27/2010, heimilt að semja við félag eða fela öðrum ríkisaðila verkefni við vottun námskráa og námslýsinga.

Annar minni hluti telur mikilvægt að framhaldsfræðsla í landinu fái þjónustu hjá hinni nýju stofnun og að hún falli undir menntamálaráðherra sem hluti af menntakerfi landsins og stjórnsýslu þess. Því leggur 2. minni hluti til að í lögum um hina nýju miðstöð verði fjallað um stjórnsýslu framhaldsfræðslu, þ.e. vottun námskráa framhaldsfræðslu og birtingu þeirra í námskrárgrunni, viðurkenningu fræðsluaðila, aðferðafræði raunfærnimats og viðurkenningu þess. Verði breytingartillagan samþykkt þyrfti jafnframt að gera samsvarandi breytingar á skiptingu stjórnarmálefna milli ráðuneyta með forsetaúrskurði líkt og venja er.

Í greinargerð með frumvarpinu kemur fram að verkefni Miðstöðvar menntunar og skólaþjónustu verði verulega frábrugðin verkefnum Menntamálastofnunar. Áherslubreyting felist í því að stofnunin verði þjónustustofnun en ekki stjórnsýslustofnun. Þó svo að mikilvægt sé að hafa öfluga þjónustustofnun við menntastofnanir á leik-, grunn- og framhaldsskólastigi verður ekki séð að nauðsynlegt sé að taka út stjórnsýsluhlutann, enda felst í honum mikilvæg þjónusta við þessi skólastig þótt þjónustuverkefnin eigi að vera í forgrunni gagnvart stjórnsýsluverkefnum.

Annar minni hluti leggur einnig til breytingar hvað varðar samráð við foreldra barna og ungmenna. Í 2. mgr. 3. gr. frumvarpsins kemur fram að Miðstöð menntunar og skólaþjónustu skuli hafa samráð við börn og ungmenni um verkefni stofnunarinnar. Þetta ákvæði er í takt við meginregluna um rétt barns til að láta í sér heyra, sbr. 12. gr. samnings Sameinuðu þjóðanna um réttindi barnsins, barnasáttmálans. Í 1. mgr. 12. gr. barnasáttmálans kemur fram að taka skuli réttmætt tillit til skoðana barnsins í samræmi við aldur þess og þroska. Rétturinn er útfærður í 2. mgr. 12. gr. þar sem fram kemur að veita eigi barni tækifæri til tjáningar við hverja þá málsmeðferð sem varðar hagsmuni þess, annaðhvort beint eða fyrir milligöngu talsmanns eða viðeigandi stofnunar. Barnaréttarnefnd Sameinuðu þjóðanna hefur túlkað ákvæðið þannig að börnum ætti að vera veittur réttur til að tjá sig beint eins og kostur er.

Ákvæði 28. gr. barnalaga, nr. 76/2003, fjallar um inntak forsjárskyldu foreldra en samkvæmt greininni eiga börn rétt á forsjá foreldra sinna. Þá ber foreldrum skylda til að gegna forsjár- og uppeldisskyldum sínum svo sem best hentar hag barns, sbr. 2. mgr. 28. gr. Foreldrum ber einnig að afla barni sínu fræðslu og stuðla eftir mætti að því að barn þeirra fái menntun í samræmi við hæfileika þess og áhugamál, sbr. 4. mgr. 28. gr. Í forsjárskyldunni er einnig lögbundið hlutverk foreldra til að hafa samráð við barn sitt áður en málefnum þess er ráðið til lykta eftir því sem aldur og þroski barnsins gefur tilefni til, sbr. 6. mgr. 28. gr.

Sömuleiðis má líta til ákvæða laga um leikskóla, nr. 90/2008. Í 1. mgr. 9. gr. nefndra laga kemur fram að foreldrar leikskólabarna skuli gæta hagsmuna þeirra, hafa samráð við starfsfólk leikskóla og fylgjast með skólagöngu barna sinna. Svipað ákvæði er að finna í 18. gr. laga um grunnskóla, nr. 91/2008, og í 33. gr. b laga um framhaldsskóla, nr. 92/2008, þar sem fram kemur að skólastjórnendum og kennurum beri að eiga samráð við foreldra um hegðun, líðan og samskipti barna þeirra yngri en 18 ára. Foreldrum ber með sama hætti að eiga samráð við skólann um skólagöngu barna sinna.

Í ljósi ofangreindra ákvæða skýtur það skökku við að ekki sé gert ráð fyrir samráði við foreldra barns í 3. gr. frumvarpsins. Slíkt samráð er nauðsynlegt svo að foreldrar geti sinnt lögmæltum forsjárskyldum sínum.

Annar minni hluti nefndarinnar telur að heppilegra væri að útfæra ákvæði 2. mgr. 3. gr. frumvarpsins á þann hátt að foreldrar eða forsjáraðilar verði þar með taldir svo að haft verði samráð við þá eftir því sem við á, enda samrýmist það betur rétti og skyldum foreldra til að veita barni leiðsögn við að beita rétti sínum til frjálsrar hugsunar, sannfæringar og trúar, sbr. 1. og 2. mgr. 14. gr. barnasáttmálans.

Í umsögn Persónuverndar um frumvarpið kemur fram að af ákvæðum frumvarpsins og umfjöllun í greinargerð þess sé ekki ljóst hvernig námsmat á vegum Miðstöðvar menntunar og skólaþjónustu yrði framkvæmt, hvers vegna stofnuninni yrði nauðsynlegt að vinna persónuupplýsingar við að byggja upp og halda utan um námsmat eða hvort ná mætti sama tilgangi á grundvelli ópersónugreinanlegra gagna. Þrátt fyrir ákvæði 1. mgr. 5. gr. frumvarpsins sé því óljóst hvort Miðstöð menntunar og skólaþjónustu yrði heimil vinnsla persónuupplýsinga vegna námsmats á grundvelli persónuverndarlaga.

Í svari við skriflegum fyrirspurnum allsherjar- og menntamálanefndar áréttar Persónuvernd að öll vinnsla persónuupplýsinga verði að falla undir eitthvert af heimildarákvæðum 9. gr. laga nr. 90/2018, sbr. 6. gr. persónuverndarreglugerðar (ESB) 2016/679. Hvað varðar vinnslu persónuupplýsinga, sem mælt er fyrir um í 5. gr. frumvarpsins, eru það einkum vinnsluheimildir 3. tölul. og 5. tölul. 9. gr. laga nr. 90/2018 sem koma til skoðunar.

Persónuvernd áréttar einnig að auk heimildar til vinnslu, skv. 9. gr. laga nr. 90/2018, þarf vinnsla viðkvæmra persónuupplýsinga einnig að uppfylla eitthvert af viðbótarskilyrðum 1. mgr. 11. gr. laganna, sbr. 2. mgr. 9. gr. reglugerðar (ESB) 2016/679, sem eru þar tæmandi talin. Eins og fram kom í umsögn Persónuverndar, dags. 18. október 2023, geta ákvæði 2. mgr. 5. gr. og 6. gr. frumvarpsins því ekki verið grundvöllur fyrir vinnslu viðkvæmra persónuupplýsinga nema þá og því aðeins að vinnslan uppfylli eitthvert þeirra skilyrða sem mælt er fyrir um í 1. mgr. 11. gr. laga nr. 90/2018.

Í greinargerð með frumvarpinu og athugasemdum við 5. gr. þess er ekki vísað til persónuverndarlaga og reglugerðar (ESB) 2016/679. Það er ekki heldur ljóst á hverju heimildin til vinnslu persónuupplýsinga byggist og með vísan til hvaða töluliðar 9. gr. persónuverndarlaga, sbr. 6. gr. persónuverndarreglugerðar ESB. Í framangreindu svari Persónuverndar kemur fram að einkum komi hér til skoðunar vinnsluheimildir 3. tölul. og 5. tölul. 9. gr. laga nr. 90/2018. Það eru vinnsluheimildir á grundvelli lagaskyldu annars vegar og almannahagsmuna hins vegar. 2. minni hluti felst ekki á að vinnsluheimild 5. gr. frumvarpsins byggist á lagaskyldu þar sem ákvæðið kveður á um heimild en ekki skyldu stofnunarinnar til vinnslu. 2. minni hluti telur að lagaákvæði um vinnslu persónuupplýsinga þurfi að samrýmast ákvæðum persónuverndarlaga og reglugerðar (ESB) 2016/679 og þá sérstaklega ákvæðinu um vinnsluheimild í 9. gr. laganna og 6. gr. reglugerðarinnar.

Í umfjöllun um 5. gr. frumvarpsins hefði átt að vísa til tiltekinna vinnsluheimilda og færa frekari rök fyrir þeim tilvísunum. Það er ekki gert með nægjanlega skýrum hætti. Í umfjöllun um 5. gr. hefði mátt vísa til 5. tölul. 9. gr. persónuverndarlaga, nr. 90/2018, og fjalla um þá almannahagsmuni sem búa að baki heimild Miðstöðvar menntunar og skólaþjónustu til vinnslu persónuupplýsinga í starfi sínu og hvert markmið þeirrar vinnslu sé til hagsbóta fyrir menntun og skólastarf í landinu.

Að framangreindu virtu leggur 2. minni hluti til að frumvarpið verði samþykkt með eftirfarandi     breytingu:

1.   Við 1. gr.

a. Í stað orðanna „alþjóðleg viðmið“ komi: fremstu alþjóðlegu vísindi.

b. Við bætist ný málsgrein, svohljóðandi:           Hlutverk miðstöðvarinnar er að þjónusta menntastofnanir á leik-, grunn- og framhaldsskólastigi með það að markmiði að tryggja gæði í menntun og skólastarfi á þeim sviðum sem lýst er í lögum þessum.

2.   Á eftir 2. gr. komi ný grein ásamt fyrirsögn, svohljóðandi:

Vísindaráðgjafarnefnd á sviði menntamála.

Vísindaráðgjafarnefnd á sviði menntamála skal vera Miðstöð menntunar og skólaþjónustu og ráðherra til ráðgjafar á sviði fræðslu- og menntamála barna og ungmenna. Ráðherra skipar formann til fimm ára í senn og skal hann vera framúrskarandi fræðimaður á sviðinu á alþjóðlega vísu með mikla reynslu af rannsóknum og fræðiskrifum. Ráðherra skal skipa aðra nefndarmenn, að tillögu formanns, sem eru fræðimenn, hver á sínu sviði. Vísindaráðgjafarnefnd skal funda tvisvar á ári og oftar ef þurfa þykir. Miðstöð menntunar og skólaþjónustu getur leitað álits hjá nefndinni um ákveðin málefnasvið á breiðum grundvelli og nefndin verið henni til ráðgjafar um langtímastefnumótun um starfsemi stofnunarinnar. Nefndin skal upplýsa árlega um rannsóknir í heiminum sem hún telur æskilegt að stofnunin kynni sér. Hún skal einnig upplýsa ráðherra um það sem hún telur að betur mætti fara í skólastarfi í landinu og gera tillögur til úrbóta.

3.   Við 3. gr.

a. Á eftir orðinu „ungmenni“ í 2. mgr. komi: og foreldra þeirra eða forsjáraðila eftir því sem við á.

b. Við bætist ný málsgrein, svohljóðandi:

Miðstöð menntunar og skólaþjónustu skal hafa samráð við Vísindaráðgjafarnefnd á sviði menntamála.“


Ræðumaður: Jakob Frímann Magnússon

Já, hér  geta verið flókin álitamál á ferð. Það sem ég er að spyrja um er: Lenda þessi gjöld ekki hreinlega á íslenskum farþegum þegar við erum að fljúga  almennt  þrisvar, fjórum sinnum lengri leið milli borga Evrópu og okkar höfuðborgar hér, Keflavíkur, eða erum við að nýta okkur einhvers konar, hvað getum við sagt, sölu á aflátsbréfum til að niðurgreiða það? Heyrði ég það rétt að það sé partur af planinu? Mun þetta ekki bitna á íslenskum neytendum, þ.e. flugfarþegum frá og með 1. janúar 2027 með hærri gjöldum en við erum að borga í dag og mun þetta ekki bitna á íslenskum neytendum varðandi flutninga á aðföngum til landsins eða er verið að nota einhver kerfi til að firra íslenska neytendur þessum álögum? Og að endingu: Sjóðirnir sem þarna eru undir  og við munum væntanlega hafa fullan aðgang til að sækja í til þess að þróa okkar rafeldsneyti;  liggur það fyrir hvað þeir sjóðir eru gildir og hvort við höfum hlutfallslega sambærilegan aðgang og stóru löndin að þeim þróunarsjóðum?


Ræðumaður: Jakob Frímann Magnússon

Virðulegi forseti. Nú hafa örlögin hagað því þannig okkar stærsti búhnykkur í atvinnulífinu byggir einmitt  á flugi til og frá Íslandi eða til og frá Evrópu með viðkomu á Íslandi. Skil ég það rétt að nú sé búið að finna leið til að firra íslenska farþega auknum gjöldum af flugi sínu milli landa með  einhvers konar heimildabraski, leyfi ég mér að segja? Og gildir hið sama um skipaflutninga,  að þetta muni ekki bitna á vöruverði, þ.e. hækkuðum gjöldum sem íslensk fyrirtæki þurfa þá til að flytja hingað matvæli og nauðsynjavöru? Og þá spyr ég að lokum: Er hið fornfræga fyrirkomulag „hub“ eða millilendingarstaðurinn Ísland í einhverri hættu eða  kominn í óvænta samkeppni kannski við Bretland sem þarf ekki að hafa áhyggjur af ETS í dag og sem gæti hugsanlega orðið sá millilendingarstaður, þ.e. Skotland eða Bretland, sem við höfum orðið og höfum miklar tekjur af? Bara svo að ég skilji þessar nýju forsendur rétt, því að til skamms tíma heyrðist nú heldur betur í bæði skipafélögunum og flugfélögunum yfir þessum álögum, hvenær sem þau myndu á dynja. En nú kann ýmislegt hafa breyst með samningafundum bak við tjöldin. — Bara þannig að það sé skýrt fyrir mér og þeim sem eru að hlusta.


Ræðumaður: Jakob Frímann Magnússon

Virðulegi forseti. Ég vil þakka hv. þingmanni fyrir skjót og skýr svör. Ég hafði skilið hann þannig að hann væri ekki sérlega hrifinn af því sem hér stæði til akkúrat núna. Þess vegna ætla ég að spyrja hann sömu spurningar og hæstv. ráðherra var með: Hvað annað frekar en þetta? En ég sé á þessum svörum að hann teldist að líkindum fyllilega bær til að taka við embætti innviðaráðherra ef þannig skipuðust nú skyndilega veður í lofti eða eftir næstu kosningar. En ég ítreka líka það sem kom fram á fundi okkar með ráðherra í umhverfis- og samgöngunefnd að svona heimildir þekkjum við frá ýmsum nágrannalöndum. Við þekkjum frá t.d. Bandaríkjunum þessi frægu loft sem eru  byggð, ekki sem íbúðir upphaflega en breytt í mjög aðlaðandi og spennandi valkosti fyrir ungt fólk, listafólk og fleiri, og ég bind vonir við að við getum gert gott úr þessu, gert áhugaverð rými úr þessu. Ég held að  öryggisþátturinn sé sá mikilvægasti og að við búum hvergi til slysagildrur eða flækjufót varðandi það að komast út ef eitthvað brestur á. Þannig að ég er sáttur við þessa reddingu. Þetta er auðvitað til skammtímaredding í ljósi ýmissa ólíkra þátta sem hafa dunið hér yfir og fjölgað þeim sem hér dvelja alveg óheyrilega hratt og aðrar hugmyndir hefði ég ekki lagt fram sjálfur í þeim sporum sem hæstv. innviðaráðherra er. Ég þakka fyrir umræðuna og ég vonast til þess að þetta verður til blessunar og við sleppum við það sem við höfum því miður þurft að horfa upp á,  slys og ógæfu.


Ræðumaður: Jakob Frímann Magnússon

Virðulegi forseti. Þetta er mikilvæg umræða og við tókum þetta spjall við ráðherra í umhverfis- og samgöngunefnd. Mér fannst þetta ráðast af lausnamiðuðum tímabundnum lausnum. Auðvitað er þetta ekki kjörástand. Þetta eru hálfgerð neyðarlög en þó, miðað við aðstæður eins og eru í dag þar sem er eftirlitslaust og ólöglega verið að raða fólki inn í húsnæði sem er ekki byggt sem íbúðarhúsnæði, þá tel ég altént til bóta að það sé komið lögum yfir það og öryggis- og eldvarnareftirliti í þessa tímabundnu neyðarúrræðislausn sem við erum að ræða hér.

Ef hv. þm. Gísli Rafn Ólafsson yrði skyndilega gerður að innviðaráðherra á morgun þá er alveg ljóst að hann myndi vilja byggja miklu meira húsnæði langt fram í tímann. En það breytir ekki því að við erum með vandamál núna sem þarf að leysa strax, tafarlaust. Það var enginn fyrirvari á þeirri ofboðslegu fjölgun á fólki sem hér helltist yfir okkur, bæði tengt ferðaþjónustunni og uppbyggingu í þjónustugeiranum, byggingargeiranum og öllum þeim geirum sem þarf að manna. Þess vegna spyr ég hv. þingmann: Hvaða ráð annað hefði hv. þingmaður viljað leggja til núna, með fullri virðingu fyrir langtímasýninni, en hún bjargar okkur ekki í dag? Hvernig myndum við leysa þetta betur en með því frumvarpi sem hér er til umræðu?


Ræðumaður: Guðmundur Ingi Kristinsson

Virðulegur forseti. Ég tek bara heils hugar undir þetta. Þetta er stórfurðulegt mál, að það skuli vera að koma með þessar 56 blaðsíður inn í þingið á sama tíma og við erum að vinna mál fyrir Grindavík, nýbúin að klára launamálin og núna erum við að tala um leigumálin, og þá á að skella þessu allt í einu hérna inn. Ég gjörsamlega botna ekki í þessu. Svo er sagt að þetta sé dagsetningarmál. Þetta er ekki dagsetningarmál. Það tekur ekki gildi fyrr en allir eru búnir að samþykkja það þannig að við getum bara leyft þessu að fara fram yfir áramót og gert þetta vel og vendilega. Við þurfum ekkert að taka þetta fyrir í dag. Síðan á að fara að taka lengri fund. Það var hægt að hafa lengri fund í gær. Ég sé enga ástæðu fyrir því að við séum að djöfla þessu máli í gegn. Þetta er mál sem við þurfum að ræða vel og vendilega.


Ræðumaður: Tómas A. Tómasson

Virðulegur forseti. Ég endurtek: Hverra hagsmuna er verið að gæta með þessu offorsi? Hvaða lög er verið að brjóta með því að hýsa drengina í sínu heimalandi? Það sem skiptir öllu máli er að hafa í huga hagsmuni barnanna, að gera það sem er þeim fyrir bestu. Stjórnvöld verða ávallt hafa í hug barnasáttmála Sameinuðu þjóðanna. Við verðum að virða vilja barnanna. Það er meginregla barnasáttmálans að börn eigi rétt á að tjá sig um eigin málefni. Það er jafnframt meginregla barnasáttmálans að gera það sem er barni fyrir bestu. Hver er vilji barnanna? Hefur hann verið kannaður af íslenskum stjórnvöldum? Munu íslensk stjórnvöld virða vilja barnanna eða senda þau brott úr landi gegn vilja þeirra?


Ræðumaður: Tómas A. Tómasson

Virðulegi forseti. Ég vil spyrja hæstv. forsætisráðherra út í mál íslenskrar konu sem var handtekin í gær vegna beiðni norskra yfirvalda. Hvernig má það vera að íslensk stjórnvöld ákveði að framselja íslenskan ríkisborgara úr landi og út í algera tímabundna óvissu í Noregi þar sem dómsmál viðkomandi er ekki einu sinni komið á dagskrá? Markmið framsalsbeiðninnar er það eitt að tryggja að konan mæti fyrir dóm á tilteknum degi sem hefur eru ekki einu sinni verið ákveðinn. Konan hefur lýst því yfir að hún hugðist mæta í dómsal þegar þar að kæmi hvort sem er. Nú á þessari stundu þarf hún að dúsa í gæsluvarðhaldi á Hólmsheiði. Það getur vel verið að konan þurfi að dvelja í gæsluvarðhaldi í Noregi fram eftir næsta ári vegna þess að dómstólar eru ekki alltaf fljótir að setja mál á dagskrá. Ofan á allt eru að koma jól. Hvers vegna beita stjórnvöld ekki meðalhófi við framsal eigin þegna? Það þarf að tryggja að ekki sé farið í leit að fólki og handtöku þegar ekki liggur fyrir hvenær dómsmálið er á dagskrá í Noregi. Hvers vegna er auglýst eftir móður með nafni og mynd ólíkt því sem gengur og gerist þegar lögreglan auglýsir eftir þeim sem brjóta hegningarlög? Hverra hagsmuna er verið að gæta með þessu offorsi? Hvaða lög er verið að brjóta með því að hýsa drengina í sínu heimalandi?


Ræðumaður: Guðmundur Ingi Kristinsson

Og hvað?Virðulegur forseti. Við erum hér að ræða markmið Íslands eða árangur Íslands í loftslagsmálum, COP28, og það sem segir í loftslagsstefnunni eða rammasamningi Sameinuðu þjóðanna um að draga beri úr losun gróðurhúsalofttegunda af mannavöldum. Ég verð bara að segja alveg eins og er að við Íslendingar erum algjörir hræsnarar í þessum málum. Við erum okkur til háborinnar skammar stundum. Við þykjumst vera umhverfisvæn þegar við erum langt frá því að vera nálægt því á nokkurn hátt. Ég get tekið sem dæmi að höfum dælt niður koltvísýringi uppi á Hellisheiði frá held ég 2014, 1.000 tonnum á mánuði, 12.000 tonnum á ári — nokkrir klukkutímar af gosi á Reykjanesi og það er farið  En hvað ætlum við að gera? Jú, það var kvartað undan jarðskjálftum út af þessu. Hvað dettur þeim þá í hug? Jú, þá ætlum við að fara að bora fullt af holum í Straumsvík, á Reykjanesi og í Krýsuvík, þar sem er eldvirkt svæði. Hvað ætlum við að gera þar? Jú, við ætlum hreinlega að dæla niður þegar mest verður 3 milljónum tonna af koltvísýringi. Og hvað á þetta á að kosta? Tökum þetta bara í réttri röð: Carbfix, sem hefur frá árinu 2012 fangað meira en 70.000 tonn af kolvetni í Hellisheiðarvirkjun, og Orka náttúrunnar ætla nú að fara í að farga 3 milljónum tonna af koltvísýringi á ári með Carbfix-tækninni sem felst í að blanda honum við vatn og dæla þessu niður í basaltjarðlögin. Við ætlum sem sagt að flytja mengun frá Evrópu, blanda hana með okkar hreina vatni, dæla því niður í fullt af holum á Reykjanesi, á eldvirku svæði, og það besta af þessu öllu; við hliðina á vatnsbóli á Reykjanesinu við Hafnarfjörð. Ég spyr bara: Fær þetta ekki gullverðlaun í heimsku? Það sem meira er þá ætla þeir að taka fullt af skipum frá Evrópu, sigla hingað skipi með koltvísýringi á sama tíma og við erum að sigla með annað skip fullt af rusli til að brenna í Evrópu — og þeir vinka hvor öðrum þarna á leiðinni. En það sem er furðulegast við þetta er að áætlaður kostnaður er 15–30 milljarðar, og hverjum haldið þið að verði sendur reikningurinn? Almenningi auðvitað. Á sama tíma erum við líka að selja mengunarkvóta út í heim, og hverjir borga þann mengunarkvóta? Almenningur. Ég held við ættum að fara að taka betur til í okkar málum varðandi það hvernig við erum að taka á loftslagsmálum en ekki blekkja almenning áfram.


Ræðumaður: Eyjólfur Ármannsson

Virðulegur forseti. Markmiðin fyrir COP28 er umræðuefnið hér. Markmið íslenskra stjórnvalda er að Ísland verði kolefnishlutlaust árið 2040. Þetta er sett fram sem stefnumið í samræmi við Parísarsamkomulagið frá 2015 um að takmarka hækkun meðalhita andrúmslofts jarðar við 1,5°C miðað við meðalhitastig fyrir iðnvæðingu að leiðarljósi. Hugtakið kolefnishlutleysi er notað til að lýsa ástandi þar sem jafnvægi hefur náðst milli losunar gróðurhúsalofttegunda af mannavöldum annars vegar og bindingar kolefnis þannig að nettólosun verði engin eða núll. Til að ná þessu markmiði þarf að draga úr losun gróðurhúsalofttegunda af mannavöldum eins hratt og kostur er. Með hverju? Með minni jarðefnaeldsneytisnotkun í orkuframleiðslu og samgöngum á sama tíma og að auka kolefnisbindingu.

Er Ísland að standa sig hvað þetta varðar? Við erum núna í dag að hjálpa Evrópusambandinu að framleiða jarðefnaeldsneyti. Við erum að láta Evrópusambandið líta betur út en ella með því að selja því upprunavottorð. Það vita allir tíu ára krakkar sem kynna sér þetta að það hefur ekki áhrif á bókhaldið í loftslagsmálum en það breytir því ekki að fyrirtæki í Evrópu sem framleiða raforku úr kjarnorku og kolum fara ekki að framleiða sömu orku með grænni framleiðslu vegna þess að þau þurfa þess ekki. Þau þurfa þess ekki vegna þess að Ísland er að hjálpa þeim að menga. Svo einfalt er það. Við erum ekki að stuðla að því með þessari sölu að það verði minna af gróðurhúsalofttegundum í heiminum. Við erum ekki að gera það. Við erum ekki að gera það óbeint svo það komi fram, svo allir skilji það. Það virðist ekki vera nægur skilningur á því. Við erum að hjálpa Evrópu að menga, svo einfalt er það. Við skulum hafa alltaf í huga þegar við tölum um grænu orkuna á Íslandi að 87%, ef ekki 90%, af orkunotkun á Íslandi kemur úr kolum og kjarnorku. Það er útgangspunkturinn svo það liggi fyrir.

Annað sem er líka mikilvægt að skoða hérna, og það kemur fram í svari ráðherra fyrir viku síðan um loftslagsmarkmiðin, að skilgreiningin á því hvað falli undir markmið stjórnvalda um kolefnishlutleysi liggur ekki fyrir og því er ekki hægt að segja hver losun í tonnum koldíoxíðsígilda er. Við vitum ekki hvernig við ætlum að ná þessum markmiðum einu sinni, við erum ekki með skilgreininguna á því hvernig við ætlum að ná þessu hlutleysi. Það er gott að hafa það í huga. Þegar þú ætlar að ná einhverju markmiði þá er mjög gott að vita hvernig þú ætlar að fara að því. Við erum ekki einu sinni með skilgreiningar á grundvallarhugtökum á hreinu í þessu. Þau ríki sem hafa sett sér markmið um kolefnishlutleysi eru flest á sama stað og Ísland, þ.e. skilgreiningar og aðferðafræði til að meta árangur er enn í mótun. Við skulum hafa þetta alveg á hreinu. Við erum á algjöru bernskustigi hvað þetta varðar. Við erum ekki með skilgreiningar á hreinu og öll aðferðafræði er enn í mótun. Það er þannig sem þetta er.

Annað sem er líka vert að hafa í huga er ekki síst varðandi bætta landnotkun, endurheimt vistkerfa og skógrækt, sem margir vilja nota, það sé lausn allra mála að við plöntum ákveðnum plöntum og eftir 40 ár þá fer þetta að vinna gegn gróðurhúsalofttegundum. Það liggur fyrir að það skortir áreiðanlegar upplýsingar varðandi tiltekin atriði sem varða landnotkun og endurheimt vistkerfa og því skiptir miklu máli að bæta rannsóknir og upplýsingar. Það vantar rannsóknir og upplýsingar um það hvernig bætt landnotkun, aukin endurheimt vistkerfa og skógrækt hefur áhrif á loftslag í heiminum og gróðurhúsalofttegundir. Við erum ekki komin mjög langt í þessu. Við skulum ekki vera að tala um að við séum að gera rosalega stóra og góða hluti í þessu. Við erum ekki með skilgreiningar á hreinu, við erum ekki með aðferðafræðina á hreinu og við erum ekki heldur með gagnaskráninguna á hreinu.

Það er gott að það kom fram í svari hæstv. ráðherra fyrir viku að losun frá alþjóðaflugi og alþjóðasiglingum telst ekki með gagnvart markmiði um kolefnishlutleysi. Það er mjög gott. Það mun ekki skaða atvinnugreinar sem við erum hérna með, sem er flugið, skipasamgöngur og fiskveiðar.  En við eigum að fara í orkuskiptin af fullum krafti, í bifreiðum og alls staðar sem við getum og við eigum að nota okkar grænu orku í orkuskiptin án þess að selja upprunann.


Ræðumaður: Eyjólfur Ármannsson

Virðulegur forseti. Í svari sem loftslagsráðherra gaf við fyrirspurn frá Þorbjörgu Sigríði Gunnlaugsdóttur um markmið stjórnvalda um kolefnishlutleysi fyrir árið 2040 kemur fram að losun frá alþjóðaflugi og alþjóðasiglingum sé almennt haldið fyrir utan skuldbindingar einstakra ríkja og þetta er m.a. á vettvangi Alþjóðaflugmálastofnunarinnar og Alþjóðasiglingamálastofnunarinnar, IMO. Það er klárt væntanlega varðandi COP-markmiðið að þessu er haldið fyrir utan, alþjóðaflugsamgöngurnar falla ekki undir markmiðið fyrir COP, svo það liggi fyrir. Það væri gott að heyra álit ráðherra á því. En ég get ekki annað en minnst á það sem kemur fram í svari hæstv. ráðherra, með leyfi forseta:

„Til að ná markmiði Parísarsamningsins þarf því að draga úr losun gróðurhúsalofttegunda af mannavöldum eins hratt og nokkur kostur er með minni notkun jarðefnaeldsneytis í orkuframleiðslu og samgöngum og á sama tíma að auka kolefnisbindingu …“

Notkun okkar á jarðefnaeldsneyti liggur algjörlega fyrir með sölu upprunavottorða. Við erum að hjálpa Evrópusambandinu að menga með þessu og þar með að hjálpa þeim að auka gróðurhúsalofttegundir í heiminum. Það er það sem við erum að gera óbeint.


Ræðumaður: Eyjólfur Ármannsson

Virðulegi forseti. Hæstv. ráðherra talaði hér í lok andsvara sinna um jarðefnaeldsneyti. Það er vert að minna á það að um 90% eða 87% af orkunotkun Íslendinga er jarðefnaeldsneyti. Við seljum upprunavottorð til Evrópu og nýting okkar í staðinn er kol og kjarnorka, 29% kjarnorka og 57–58% kolefni þannig að það er okkar nýting á jarðefnaeldsneyti á pappírunum. Það væri ágætt að heyra álit hæstv. ráðherra á því þegar hann talar um þessi málefni hér. En mig langar að spyrja hæstv. ráðherra um alþjóðasamgöngur og mikilvægi þess að ESB viðurkenni sérstöðu okkar í flugsamgöngum. Spurningin er þessi: Hefur Ísland fengið undanþágu frá nýjum Evrópureglum sem eiga að draga úr losun gróðurhúsalofttegunda í flugsamgöngum? Og er ekki öruggt að samkeppnisstaða íslenska flugsins, sem er stór atvinnugrein á Íslandi, m.a. á Norður-Atlantshafsleiðinni, sé tryggð gagnvart breskum og bandarískum flugfélögum? Er ekki klárt að það mun ekki þurfa að óttast um samkeppnisstöðu sína vegna þess að þeir í Brussel ætla að reyna að koma flugsamgöngum á lestarteina? Það er ekki hægt að gera varðandi flugsamgöngur okkar svo það liggi fyrir. Hver er staðan á þessu máli? Í þriðja lagi langar mig að spyrja hann um gæði þeirra gagna sem liggja til grundvallar um landnotkun og endurheimt vistkerfa og þær rannsóknir og upplýsingar sem liggja fyrir. Núna er mikið verið að tala um að við þurfum að fara í skógrækt og endurheimta vistkerfi. Liggja fyrir einhverjar tölur um það hversu mikið við getum tekið þátt í þessu á COP28 varðandi landnotkun? Er það raunhæft markmið Íslands að verða kolefnishlutlaust árið 2040? Við ætluðum nú að vera fíkniefnalaus árið 2000 og við vitum hvernig það fór. Er þetta ekki bara háleitt markmið sem verður síðan ekkert úr?


Ræðumaður: Jakob Frímann Magnússon

Virðulegi forseti. Ég vil þakka fyrir þessa umræðu, hún er mikilvæg. Ég lenti persónulega í því fyrir nokkrum misserum að fornbíl var rænt sem var mér og fjölskyldunni mjög kær og hann færður í úthverfi og allt hirt úr honum. Síðan var kært að hann væri ólöglega staðsettur og var hringt á Vöku og hann færður þangað niður í portið. Þegar ég kem þangað kemur maður skjálfandi á móti mér og segir: Ég er feginn að sjá þig, Jakob Frímann. Hér kom maður mjög óhuggulegur, ógnandi og reiður í morgun yfir því að við hefðum fjarlægt bílinn og hérna er nafnið hans. Ég vissi að þú ættir þennan bíl. Hér er nafn og kennitala en þú ferð ekki að tala við hann sjálfur, þetta er hættulegur maður. Nú hvað á ég að gera? Þú talar við lögregluna. Svo kemur löng þögn. Við megum ekkert segja. Þú ferð ekki að tala við þennan mann sjálfur, segir lögreglumaðurinn. Og hvað á ég að gera? Þú verður að leita þér lögmanns. Ég talaði við lögmann. Enginn lögmaður vildi taka þetta mál að sér.

Þetta er Ísland í dag, gott fólk, eins og Jón Ársæll myndi orða það. Við þurfum að bregðast mun harðar við þeirri staðreynd — nota bene, hér voru íslenskir krimmar á ferð — að hér eru komnar mafíur ýmissa landa, búnar að festa rætur í glæpastarfsemi af ýmsum toga. Við höfum því miður leyft þessu að gerast og viðgangast. Ég er ekki sérfræðingur í tegund vopna eða hvernig bregðast skuli við en með einhverjum markvissum og árangursríkum hætti þurfum við að berjast á móti þessu og bregðast við þessu hraðar og harðar en við höfum gert til þessa. Ég skora á dómsmálaráðherra að hika ekki við að losa okkur undan þessu ástandi vegna þess að það er tiltölulega nýtilkomið og við þurfum að grípa til skjótra aðgerða gegn því.


Ræðumaður: Guðmundur Ingi Kristinsson

Virðulegur forseti. Ég vil byrja á að þakka fyrir þessa umræðu. Ég starfaði í sjö ár sem lögreglumaður og það var eiginlega liggur við í fyrsta útkallinu sem ég lenti í að ég fékk haglabyssu framan í andlitið. Hvernig átti ég að bregðast við? Hvað gat ég gert? Ég hafði kylfu, ég gat ekkert notað kylfu. Þrautþjálfaður tvítugur í júdó og karate bjargaði lífi mínu í þetta skipti, tel ég, fyrir utan það að ég þurfti að halda viðkomandi einstaklingi föstum í hálftíma þangað til hjálp barst. Þetta var fyrir 50 árum síðan. Það sem skeði á þessum tíma, á þessum sjö árum, var að maður lenti oft á einstaklingum sem voru með exi, réðust á mann með exi, með sög, með hamri, og í mörgum tilfellum voru þeir að skaða aðra. Á þeim tíma tel ég að rafbyssur hefðu getað hjálpað og komið í veg fyrir tjón á einstaklingum. En það sem við gleymum alltaf í þessari umræðu er: Hverjir eru lögreglumenn? Þetta eru mæður, þetta eru feður, þetta eru fjölskyldumenn. Eiga þeir ekki fullan rétt á því í sinni vinnu að meta hvað þeir þurfa til að vera öruggir í sínu starfi? Er það okkar hér á Alþingi að taka ákvörðun um það og banna þeim að nota það sem þeir telja að þeir þurfi til að vera öruggir og komast heim til sín eftir vinnudaginn? Þá segi ég nei. Við eigum að treysta þeim. Það þarf góða þjálfun og við verðum líka að sjá til þess þegar þeir eru búnir að þjálfast að þeir fái öll þau tæki og tól sem þeir þurfa til að verja sig í því starfi sem þeim er falið, að verja borgarana. Ég segi enn og aftur: Ég treysti lögreglunni fullkomlega til að meta það rétt hvað hún þarf til þess.


Ræðumaður: Eyjólfur Ármannsson

Virðulegur forseti. Vaxtaákvörðunardagur Seðlabankans var 22. nóvember síðastliðinn. Þar var stýrivöxtum haldið óbreyttum, 9,25%. Ástæður voru jarðhræringarnar á Reykjanesi. En verðbólguhorfur hafa versnað, spennan í þjóðarbúinu virðist vera meiri en áður og gengi krónunnar hefur lækkað. Verðbólguvæntingar haldast áfram háar og kostnaðarhækkanir virðast meiri og langvinnari en búist var við. Í október hækkuðu dagvörur um 11,15%, innlendar vörur um 10,8%. Hægari hjöðnun verðbólgu kallar á hærri vexti og harðari peningastefnu á næsta ári og á árinu 2025 samkvæmt aðalhagfræðingi Seðlabanka Íslands. Þetta eru ekki góðar fréttir, við erum sem sagt komin í þráláta verðbólgu, 7,9%. Ástæðan fyrir þessari verðbólgu er gríðarlegur hagvaxtarkraftur sem drifinn er áfram af ferðaþjónustunni. Í dag búa 74.000 erlendir ríkisborgarar á Íslandi, eru 18% af heildaríbúafjölda landsins og þeim fer fjölgandi og er útlit fyrir að þeim haldi áfram að fjölga á næsta ári. Við erum sem sagt áfram í þensluverðbólgu á næsta ári og jafnvel árið 2025, með 9,25% vexti.

Hvað gerir ríkisstjórnin? Ekki neitt. Hún er alger áhorfandi að þessu sjónarspili sem við erum að horfa upp á og mun bitna á húsnæðislántakendum í samfélaginu sem munu sennilega þurfa að selja húsnæðið sitt. Það er ekkert verið að gera til að taka á verðbólgunni. Jú, það kemur gistináttaskattur upp á 300 kr. á nótt á fimm stjörnu hótel og líka 300 kr. á tjaldstæði í landinu. Má taka sem dæmi að ferðaþjónustan er með lægra virðisaukaskattsstig en aðrar atvinnugreinar í landinu. Þetta sýnir það að við erum ekki að horfa fram á bjartari tíma í efnahagsmálum þjóðarinnar. Það sjáum við líka í nefndaráliti meiri hluta fjárlaganefndar fyrir 2. umræðu fjárlaga og í aðgerðum ríkisstjórnarinnar í fjárlögum.


Ræðumaður: Guðmundur Ingi Kristinsson

Virðulegur forseti. Okkur ber hér á Alþingi að tryggja fjárhagslega stöðu fatlaðs fólks í samfélaginu, hvort sem það er í vinnu, hlutavinnu eða ekki í vinnu, og tryggja því full og óskert mannréttindi og þá einnig jafnrétti. Þá ber okkur einnig að tryggja það að fatlað fólk búi við mannsæmandi aðstæður í formi fæðis, klæða og húsnæðis og þá einnig í félags- og tómstundamálum. Hæstv. félags- og vinnumarkaðsráðherra sagði við mig í umræðu um fatlað fólk orðrétt, með leyfi forseta:

„Þegar hafa ákveðin skref verið stigin og vil ég þar sérstaklega nefna að frítekjumörk vegna atvinnutekna voru hækkuð í upphafi þessa árs úr 110.000 kr. í 200.000 kr. á mánuði, en um er að ræða fyrstu hækkun á frítekjumarkinu frá árinu 2009 eða í tæp 14 ár.“

Spáið í það, 14 ár. Rétt uppreiknað væri frítekjumarkið vel yfir 400.000 kr. en ekki 200.000 kr. Það er alveg ótrúlegt fjárhagslegt ofbeldi en við skulum átta okkur á því að verst setta fatlaða fólkið okkar fær ekki krónu fyrir vinnu sína þrátt fyrir flottu frítekjumörkin þeirra. Nei, því sérstaka uppbótin skerðist um 65 aura á móti krónu og þá eru einnig keðjuverkandi skerðingar út í félagsbótakerfið sem taka allt.

Ekki er bara um fjárhagslegt ofbeldi að ræða. Ofbeldi gagnvart fötluðu fólki er því miður fjölbreytt. Það er ofbeldi gagnvart fólki í hjólastól. Það er borið út og fjölskyldur þeirra. Það er ofbeldi gagnvart fötluðum einstaklingi sem fær 120 kr. á tímann eða 4.197 kr. fyrir 35 klukkustunda vinnu. Hver myndi vilja vinna það? Það er ekkert annað en vinnuþrælkun og gróft fjárhagslegt ofbeldi af verstu gerð. Síðan verður fatlað fólk fyrir legnámi, hreppaflutningum, landflutningum landanna á milli, aftur til baka og aftur út og nú á að skilja fatlaðan einstakling í hjólastól frá fjölskyldu sinni, hann á að fá að vera heima en fjölskyldan á að fara út. Hvernig getum við hagað okkur svona? Ætlum við virkilega eftir 50 ár, þegar farið verður að rannsaka hvernig við högum okkur í dag, að verða dæmd fyrir það að hafa gengið á rétt fatlaðra og þurfa að borga sanngirnisbætur? Ég trúi því ekki.


Ræðumaður: Jakob Frímann Magnússon

Virðulegi forseti. Við fögnum á komandi föstudegi, 1. desember, fullveldi okkar, því hinu sama og við glutruðum í hendur Noregskonungs 1262 sökum döngunar- og friðleysis en vorum síðan öldum saman að harma og reyna að endurheimta, hnípin þjóð í viðvarandi vanda. Fullveldið endurheimtum við síðan úr hendi Danakonungs fyrir 105 árum. Fullveldið merkir stjórnskipulegt sjálfstæði, sum sé að valdið til að taka ákvarðanir sé hjá innlendum stofnunum og aðilum sem sæki valdið ekkert annað.

Hvernig skyldi okkur síðan hafa haldist á fullveldinu langþráða? Höfum við, fullvalda þjóðin, gengið til góðs? Þetta hefur á undanförnum áratugum þróast í þá átt að í dag berast okkur árlega um 650 fyrirmæli frá Brussel um nýjar innleiðingar á lögum og reglum í kjölfar innleiðingar EES-samningsins fyrir þremur áratugum. Í þessum sal gæla svo ýmsir við að stíga skrefið til fulls inn í sjálft Evrópusambandið, sem myndi þýða á þriðja þúsund nýrra innleiðinga á ári hverju, auk umtalsverðra aðildargjalda og nýrra kvaða en jafnframt möguleikanum á mikilli fjölgun hérlendis á Styrkja-Guddum af ýmsum toga, að ekki sé minnst á evrópska gjaldmiðilinn evru sem hér yrði innleiddur með kostum og göllum.

Við finnum fyrir vaxandi kröfum um framlög í evrópska þróunarsjóði, flugskatta, skipaskatta, Schengen-skatta og sitthvað fleira sem við inngönguna í EES komu aldrei til tals. Gömlu þýlyndisgenin í okkur virðast furðulífseig frá dögum norsku og dönsku kónganna og fyrirstaðan gegn vaxandi frekju Evrópuvaldsins og peningaplokki öllu hefur ekki reynst sérlega haldbær. Við þegjum frekar bara og borgum. Stígi hins vegar fram innlendir sárafátækir eldri borgarar og óski eftir örlitlum stuðningi jólamánuðinn, nú á geðveikum vaxta- og verðbólgutímum, skortir ekkert á festuna og aðhaldssemina í ríkisfjármálum. Þegar beðið er um 66.000 kall fyrir þá 2.000 einstaklinga sem mynda fátækasta þjóðfélagshópurinn í okkar annars vellauðuga samfélagi er svarið kjarnyrt: Nei.

Fögnum 105 ára fullveldisafmæli okkar í vikulokin með rausn og reisn en jafnframt með góðri samvisku gagnvart hinum fátækustu meðal vor, fólkinu sem mest þarf á okkur að halda nú í aðdraganda rándýrra jóla. — Góðar stundir.

Forseti minnir hv. þingmenn á að ræðutími í störfum þingsins er einungis tvær mínútur.


Ræðumaður: Guðmundur Ingi Kristinsson

Virðulegur forseti. Ég fagna þessu frumvarpi heitt og innilega og styð það heils hugar. Ég verð bara að segja alveg eins og er að aldrei hefði mér  dottið í hug þegar ég bjó í Grindavík, þann tíma sem ég var þar, þessi nokkur ár í heildina,  kannski í um tíu ár, að svona hamfarir gætu gengið yfir þó að jarðskjálftar hafi verið á þeim tíma þegar ég var þarna. Ég átta mig á því að þessar tvær íbúðir sem ég keypti, fyrsta íbúðin  sem ég keypti í Grindavík og síðan seinni íbúðin líka, eru báðar á þessu aðalsprungusvæði. Eftir á að hyggja þá hafði maður sem betur fer bara ekki  hugmynd um það og hvort manni hefði dottið í hug að fólk ætti eftir að þurfa að flýja Grindavík vegna hamfara — það hefði aldrei hvarflað að mér. En þetta segir okkur kannski ákveðna sögu og þá sérstaklega í því samhengi hvort við þurfum ekki að kortleggja  hvar við erum að byggja, að við skyldum hafa  byggt þarna á einhverri sprungu sem virðist einhvern veginn hafa verið til staðar. Ég held að það hafi allir áttað sig á því að hún var þarna en enginn var að pæla í því hvað gæti skeð. Samkvæmt því sem ég sá um daginn þá var verið að kortleggja  sprungusvæðið og það virðist vera bara hérna innan höfuðborgarsvæðisins, hérna uppi við Elliðavatn og á fleiri stöðum, sem er verið að byggja á svona sprungusvæði. Það þurfum við þá  líka að fara að endurskoða og taka á vegna þess að það virðist vera að það sé kominn einhver hamfaratími á Reykjanesinu en við skulum bara vona að það verði sem minnst.

En snúum okkur þá að þessu nefndaráliti og þessu frumvarpi.

Í velferðarnefnd kom fram, og ég var svolítið hugsi yfir því, að Samtök  atvinnulífsins lýstu yfir áhyggjum sínum af  6% tryggingagjaldi sem þeir reiknuðu með að væri, ef það varðaði alla launþega í Grindavík, einhver rúmur milljarður. Ég set svolítið spurningarmerki við það vegna þess að ef maður horfir á hversu vel hefur gengið í Grindavík með fiskvinnsluna og annað — við sjáum að það er fyrirtæki núna sem á stóran hluta þarna, útvegsfyrirtæki í Grindavík, sem stefnir nú í held ég  bara á fyrstu níu mánuðum ársins í  nærri 10 milljarða,  8,6 eða 9 milljarða hagnað, þannig að varla eru þessir aðilar að hafa áhyggjur af einhverju smá tryggingagjaldi í tvo, þrjá mánuði eða lengur og ættu ekki einu sinni að  nefna það á nafn vegna þess að þeir ættu að geta staðið undir því.

Ég hef meiri áhyggjur af minni fyrirtækjunum vegna þess að þar sem eru kannski einyrkjar og aðrir, þeir geta lent í vandræðum og okkur ber að sjá til að hjálpa þeim á allan þann hátt sem við getum. Það kom t.d. fram hjá ASÍ fyrir nefndinni, og ég er eiginlega svolítið  sammála því, að það er  skrýtin lenska hjá okkur að núna erum við t.d. að tryggja laun upp á 633.000 kr. á mánuði  og ofan á það fer auðvitað lífeyrissjóður og þá fer þetta í 710.000 eða eitthvað í kringum það,  ef ég man rétt. En þetta eru tölur frá 2018. Það er  einhver lenska hjá ríkisstjórninni, a.m.k. þessari ríkisstjórn og frá því ég kom á þing, að setja   inn einhverjar upphæðir og gleyma þeim svo,  uppfæra þær ekki. Þetta er mjög algengt í almannatryggingakerfinu og virðist nú vera komið yfir í launakerfið líka. Þetta er ekki gott vegna þess að það segir sig sjálft að á Íslandi, þar sem verðbólga getur farið af stað snöggt og hlutir breyst hratt, þá er ekki gott að vera með fimm ára gamalt plan um greiðslur. En þetta skiptir samt máli vegna þess að við vitum  t.d. að ef ekki væri verið að gera þetta þá stefndi í það að fólk þyrfti að fara á atvinnuleysisbætur og það eru ekki nema einhver 70% sem það skilar  og þar er hámarkið 525.000. Þannig að þetta er gott mál og bara frábært að við skulum hreinlega vera  að koma þessu á  og líka  að við skulum reyna að taka tillit til þess, og við verðum að átta okkur á því, að fólk getur hafa verið í orlofi eða einhverra hluta vegna verið frá vinnu á þessu tímabili sem er undir —  að þá sé hægt að taka  besta árið. Við megum heldur ekki gleyma því að yfirvinna getur verið meiri á ákveðnu tímabili en öðru og eftir því sem  mér skilst þá er þetta aðalvinnslutíminn þannig að það hefði mátt búast við töluverðri yfirvinnu, þannig að það verði tekið til þess. Það er mjög flott. Og líka það að þetta gildir einnig fyrir þá sem eru undir 18 ára og yfir sjötugu. Þarna er verið að reyna að ná utan um og gera hlutina virkilega vel. Svo verðum við að muna að ríkisendurskoðandi benti á að það yrði líka að fylgjast vel með og  að það væri mikið eftirlit með því að þetta kerfi allt virkaði og það skilaði sér til þeirra sem virkilega þurfa á því að halda og að aðrir geti ekki hagnast á þessu kerfi sem við erum að byggja upp.

Það segir sig sjálft að það er auðvitað  frábært að við erum núna að fara vinna í húsnæðisstuðningnum  í velferðarnefnd vegna þess að  eftir því sem sagt er  þá er  leiguverð á 100 m² íbúð 400.00–500.000 á mánuði, sem er auðvitað gífurleg upphæð. Þess vegna skiptir ofboðslega miklu máli fyrir þessa einstaklinga, sem eru núna sem betur fer búnir fá frystingu á sínum lánum, að fá  stuðning til að standa undir þessari stökkbreyttu leigu sem er hér á höfuðborgarsvæðinu. Ég vona auðvitað heitt og innilega, eins og við sýnum í velferðarnefnd og mynum vonandi líka sýna bæði í þessu máli og  húsnæðismálunum, að við getum unnið hratt og vel og að við getum gert þetta. Það væri óskandi að við tækjum fleiri mál og sýndum það að við erum tilbúin að ekki bara  að byggja varnargarða í kringum Orkuveituna og í Svartsengi og fólkið í Grindavík heldur að við munum  líka  byggja varnargarð  um viðkvæmasta fólkið. Þar hef ég mestar áhyggjur af fötluðu fólki og eldra fólki og líka erlendum aðilum. Þess vegna verður að tryggja að það sé einhver ákveðin miðstöð þar sem fólk getur komið. Núna eru þau búin að tala um að þetta mál sem hér er undir er undir Vinnumálastofnun. Síðan kemur húsnæðisstuðningur, það er undir Húsnæðis- og mannvirkjastofnun og það er jú talað um að bæjarstjórn Grindavíkur muni vera með upplýsingaveitu í Tollhúsinu hérna rétt hjá. En síðan fer nú flest fram rafrænt, í gegnum netið. Það þarf einhverja síðu sem bendir fólki á hvert það á að leita.

Síðan þarf líka að aðstoða það fólk sem hefur ekki aðstöðu til þess að fara inn í rafræna kerfið. Við vitum að það eru sérstaklega eldri borgarar og fatlað fólk og sumir hafa ekki og fá ekki einu sinni rafræn skilríki, sem er eitt af þeim vandamálum sem er verið að glíma við. Mér er óskiljanlegt að enn skuli  vera sú staða uppi að ákveðnir aðilar  fái ekki rafræn skilríki til að geta nýtt sér þá þjónustu sem þarf rafræn skilríki til að nota. Þetta er eitthvað sem verður að leysa. Ég vona að það verði einhvers staðar sett upp síða þannig að viðkomandi geti fengið skýr skilaboð: Grindvíkingar sem þurfa á hjálp að halda. Þið getið farið á þennan stað og fengið allar upplýsingar á sama stað. Að það þurfi  ekki að fara langar leiðir; fyrst til fá launin og síðan út af húsnæðisstuðningnum, heldur geti þeir fengið þessa hjálp á einum og sama staðnum. Það held ég að sé bara alveg nauðsynlegt vegna þess að við vitum að það er ekkert auðvelt fyrir fatlað fólk að ætla sér t.d. að koma hingað niður í miðbæ og fá stæði til að komast í gamla Tollhúsið. Það er ekki þægilegasta leiðin til að hafa svona hluti. Það þarf að vera  mjög gott aðgengi og auðvelt að komast að  fyrir bæði fatlað fólk og eldra fólk og ég vona svo heitt og innilega að við finnum lausn á því. Þá verður vonandi hægt að hjálpa öllum sem á þurfa halda. En sem sagt: Þetta verður bara hið besta mál.


Ræðumaður: Jakob Frímann Magnússon

Virðulegur forseti. Ég þakka hv. þingmanni fyrir andsvarið. Ég ítreka að ég er hjartanlega sammála öllu sem hér er lagt til, fullur sómi að, og fókusinn sem hefur náðst á þetta tiltekna verkefni er fyllilega í samræmi við tilefnið. Það er mjög erfitt fyrir venjulegt fólk að setja sig í þær aðstæður að vera skyndilega rekið út af heimili sínu og þurfa að finna sér nýtt heimili og vita ekki um afdrif aleigunnar eða íbúðarhúsnæðisins eða hvað verður í náinni framtíð. Hugur okkar er hjá öllum Grindvíkingum. Ég segi: Við skulum bara nota þetta sem áminningu um það að við erum góð í að leysa krísur. Það er nú kannski kjarninn í íslenska eðlinu að við erum samhuga og samstillt þegar á þarf að halda. Og þegar þetta verkefni verður komið fyrir vind, getum við sagt,  þá vil ég ítreka beiðni mína til hv. þingmanns og hennar meiri hluta, stjórnarliða, að við viðurkennum krísurnar sem eru t.d. núna fram undan í þeirri grunnstétt sem er bændastéttin. Við vorum að tala um riðu áðan en það er allt að riða til falls hjá mjólkurbændum sem fá 175 kall fyrir mjólkurlítrann sinn á meðan  kranavatn á flöskum kostar út úr búð 199 kall. Það segir allt sem segja þarf. Síðan er auðvitað viðvarandi krísa, sem er sú alvarlegasta til lengri tíma litið, sem lýtur að eldri borgurum, öryrkjum og fátæklingum þessa ríka lands. Ég spyr hv. þingmann hvort ekki megi góðs vænta af krísustjórnunum á þessum vettvangi líka.


Ræðumaður: Jakob Frímann Magnússon

Forseti. Ég vil þakka hv. þingmanni fyrir þessa framsögu og lýsa mig innilega sammála því sem hér er lagt fram. Ég held að við séum einhuga í Flokki fólksins og mætti  segja að þessi ríkisstjórn, sé nú þegar komin með allnokkra þjálfun í krísustjórnun og viðbrögðum við vám af ýmsum toga. Það er út af fyrir sig þakkarvert og jákvætt. Þegar þessar krísur sem höfum upplifað nokkur ár í röð eru fyrir vind, væri ekki hv. þingmaður sammála mér um að þá færum við nú fyrst fyrir alvöru að taka á þeim krísum sem eru viðvarandi hér og lúta að okkar smæstu bræðrum og systrum sem verst eru haldin í landinu, vegna þess að við sjáum og vitum að á Íslandi er nóg til? Það á enginn að þurfa að líða skort, enginn að vera með tóman ísskáp, en við erum hjartanlega sammála þeirri áætlun sem hér liggur fyrir varðandi Grindavík. Hún er öllum til sóma.


Ræðumaður: Eyjólfur Ármannsson

Virðulegur forseti. Ég fæ ekki betur séð en að reglugerð um útrýmingu riðu og bætur vegna niðurskurðar takmarki lagaákvæðið sem kveður á um bætur til bænda, en þar segir, með leyfi forseta, í 2. mgr. 20. gr.:

„Bætur ríkissjóðs svara til verðgildis afurða og rekstrartaps sem sannanlega leiðir af eyðingu dýranna.“

Í reglugerðinni segir hins vegar segir, með leyfi forseta, í 12. gr. IV. kafla:

„Bætur vegna niðurskurðar greiðast úr ríkissjóði. Bætur fyrir fullorðið fé vegna niðurskurðar skulu fara eftir fjártölu samkvæmt síðasta skattframtali …“

Það segir ekkert um skattframtalið í lögunum. Einnig segir í 13. gr., með leyfi forseta:

„Afurðatjónsbætur skulu miðast við meðalafurðir sauðfjár á lögbýlinu síðustu þrjú ár fyrir niðurskurð samkvæmt skattframtölum og innleggsseðlum.“

Það er skýrt að mínu mati að hér er reglugerðin að taka fram fyrir lögin, sem er ekki rétt og gæti jafnvel verið grundvöllur dómsmáls. Ég er ekki dómari hér en ég tala hér sem þingmaður og ég tel að þessi reglugerð sé ekki í samræmi við löggjöfina, svo það liggi skýrt fyrir. Það er ekki hægt að takmarka greiðslu samkvæmt lögum í reglugerð.

Núna hins vegar, þegar íslenskir bændur, bændastéttin  er að riða til falls, er mikilvægt að við tökum höndum saman, tökum utan um stéttina vegna áfalla sem hún verður fyrir vegna riðu. Rannsóknir vegna arfgerðargreininga eru mikilvægar og gríðarlega mikilvægt að þeim verði hraðað og þær fái nægilegt fjármagn. Þetta er framtíðarmúsík en gæti orðið til þess að 130 ára þrautagöngu íslenskra bænda vegna riðu ljúki.

Ég vonast til þess og skora á hæstv. matvælaráðherra að tryggja nægilegt fé til slíkra rannsókna og að þeim verði hraðað eftir bestu getu. Þetta gætu orðið stórkostlegar rannsóknir, ef við náum að útrýma riðu í íslensku sauðfé endanlega eftir þá baráttu sem við höfum verið í á undanförnum árum. En það breytir því ekki að bændur eiga rétt á fullum bótum og þeir eiga líka rétt á bótum vegna vinnu og vinnunnar í kringum það að krefja íslenska ríkið um bætur, svo það liggi fyrir. Það er algerlega ómögulegt  að íslenska ríkið og framkvæmdarvaldið sé að setja bændum skorður við að sækja bætur vegna riðu.


Ræðumaður: Eyjólfur Ármannsson

Virðulegur forseti. Ég vil þakka málshefjanda fyrir að taka þetta mál upp í sérstakri umræðu, hér er um mikilvægt mál að ræða. Ég vil jafnframt benda virðulegum forseta á að ég botna ekkert í tveimur spurningum sem lagðar eru hér fram og beint til ráðherra í 2. og 3. tölulið. Þar er verið að vísa til reglugerðar Evrópuþingsins sem er bara ekki til staðar og líka verið að vitna til laga í 3. tölulið,  um kostnað og bætur, sem eru heldur ekki til staðar. Mér finnst að svona plagg eigi ekki að sjást hér í umræðu hvað þetta varðar.

Riða kom fyrst fram í heiminum árið 1732 og var vitað að hún væri ólæknandi 1759. Á Íslandi hefur riðan verið í 130 ár, hún kom fyrst upp á Norðurlandi og hefur svo farið víða um landið.

Varðandi bæturnar sem fjallað er um í lögum um dýrasjúkdóma og varnir gegn þeim er að mínu mati alveg skýrt að ríkissjóður greiðir þann kostnað sem er vegna einangrunar búfjárins, einnig efniskostnað vegna nauðsynlegrar hreinsunar og sótthreinsunar og kostnað vegna aflífunar, eyðingar hræja og notkunar tækja. Þetta er alveg skýrt og kemur fram í 17. gr. laganna. Svo kemur líka fram í 20. gr., eins og hér kom fram fyrr í máli málshefjanda, að ríkissjóður á að bæta verðgildi afurða og rekstrartap sem sannarlega leiðir af eyðingu dýranna.  Það er alveg klárt mál að það er ríkissjóður sem á að greiða kostnaðinn ef riða kemur upp á bæjum í landinu.

Svo hins vegar þegar maður skoðar reglugerðina, sem er reglugerð um útrýmingu á riðuveiki og bætur vegna niðurskurðar, þá virðist málsmeðferðin hjá stjórnsýslunni ekki vera nægilega góð. Ég skil vel að það sé þungt undir fæti þegar maður skoðar reglugerðina að sækja rétt sinn samkvæmt lögunum um dýrasjúkdóma og varnir gegn þeim. Þegar maður skoðar 17. og 20. gr. laganna er alveg skýrt hvað ríkið á að gera en það er ekki skýrt þegar maður skoðar reglugerðina um útrýmingu á riðu og bætur vegna niðurskurðar,  lV. kafla um kostnað og bætur. Þetta ber ráðherranum að laga sem allra fyrst. Ég skora á bændur að gæta réttar síns. Einnig ætti að greiða vinnu og kostnað við að sækja þessar bætur. Ríkinu ber skylda til að greiða þá vinnu líka.


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra fyrir svarið en ég verð bara að segja alveg eins og er: Þetta er nákvæmlega sama svar og ég fékk fyrir ári síðan. Ég held að þetta sé jafnvel nákvæmlega sama svarið og ég fékk fyrir tveimur árum. Þetta auðvitað gengur ekki upp. Síðan hlýtur aukið álag á sjúkraþjálfara að valda honum áhyggjum, vegna þess að nýjustu tölur sýna það að Íslendingar eru með feitustu þjóðum í heimi og ofþyngd því tifandi tímasprengja, bæði í heilbrigðiskerfinu og einnig í sjúkraþjálfarakerfinu. Það hlýtur að hringja viðvörunarbjöllum. Ég vil spyrja hæstv. ráðherra sérstaklega: Nú er gert ráð fyrir sömu upphæð í fjárlögum í sjúkraþjálfun en þessi rúmi milljarður sem er búið að spara sér þarna, verður honum bætt við þegar samningar nást? Ef yfir höfuð samningar nást nema ég þurfi að koma hérna eftir ár og spyrja aftur nákvæmlega sömu spurningar.


Ræðumaður: Guðmundur Ingi Kristinsson

Virðulegur forseti. Eftir samskipti við veikt fólk undanfarið hef ég áhyggjur af vaxandi streitu hjá illa veiku fólki sem hefur ekki efni á að fara í sjúkraþjálfun. Það ætti einnig að vera mikið áhyggjuefni hjá heilbrigðisráðherra því að aukin streita bætist ofan á veikindin sem fyrir eru og veldur þá enn meira heilsutjóni. Stóraukin streita vegna fjárhagsáhyggna ásamt því að komast ekki í sjúkraþjálfun er óboðlegt með öllu. Við vitum að langvarandi veikindi og streita styttir lífaldur fólks og framkallar ýmsa óæskilega heilsufarskvilla á borð við aukna verki, kvíða, aukna gigtarverki ásamt fjölda annarra sjúkdóma sem getur bitnað illa á lífsgæðum og langlífi fólks. Fyrst þarf illa veikt fólk að kveljast mánuðum eða árum saman á biðlista eftir aðgerðum með tilheyrandi tekjutapi og síðan eftir aðgerðum heima hjá sér vegna þess að það hefur ekki efni á sjúkraþjálfun. Sjúkraþjálfun er þjóðhagslega hagkvæm og með aukinni greiðsluþátttöku ríkisins dregur úr nýgengi örorku vegna stoðkerfissjúkdóma og hefur mest áhrif á einstaklinga sem eru 50 ára og eldri og veikast standa. Þessi ávinningur er að stórum hluta horfinn og er að tapast alveg og það er bara vegna þess að öryrkjar hafi ekki efni á sjúkraþjálfun. Því verður að tryggja gott aðgengi að þjónustu sjúkraþjálfara fyrir öryrkja og aðra þá sem hafa ekki efni á að borga sérstaklega tugþúsundir króna á mánuði fyrir þjónustu þeirra og það vegna sparnaðar hjá heilbrigðisráðherra í málaflokknum og vegna samningsleysi við sjúkraþjálfara svo árum skiptir.

Í fjáraukanum sem við höfum nú til meðferðar hér á þingi kemur fram að sparnaður í sjúkra- og talþjálfun er 1 milljarður og 400 milljónir, þ.e. kostnaður sjúkra- og talþjálfunar á síðasta ári er um 1,4 milljörðum undir fjárhagsáætlun. Að borga 20.000–30.000 kr. á mánuði aukalega vegna sjúkraþjálfara er öryrkjum og mörgu öldruð fólki fjárhagslega ofviða. Hvað er hæstv. heilbrigðisráðherra að gera, eða ekki að gera, í að semja við sjúkraþjálfara?


Ræðumaður: Jakob Frímann Magnússon

[Hlátur í þingsal.]Virðulegi forseti. Ég þakka hv. þingmanni fyrir svarið. Margt   af því sem við tökum þátt í hér í þessum sal mætti flokka undir pot og lobbýisma.   Það er t.d. alveg sérstök stétt fólks í Washington   sem starfar við það eingöngu að ota og pota og það segir sig sjálft að   þeir sem næstir standa valdinu hafa mest áhrif.   Er hv. þingmaður ekki   sammála mér um að það sé í rauninni afar óheppilegt að jafn stórt og víðfeðmt   kjördæmi og Norðausturkjördæmi skuli ekki eiga sæti við ríkisstjórnarborðið   og hafa þar með þau auknu áhrif sem slíku fylgir? Minni ég nú bara á hv.   fyrrum þingmann kjördæmisins, Halldór Blöndal, sem hafði gríðarleg áhrif   á mál á borð við það sem gerðist milli Siglufjarðar og Ólafsfjarðar og   ýmislegt fleira. Kristján Möller, fyrrverandi hv. þingmaður, er annað dæmi. Værum við ekki mun betur sett í norðaustrinu varðandi þessi áherslumál ef   menn hefðu séð sóma sinn í því að kjördæmi sem leggur   rúmlega fjórðung til ríkissjóðs í tekjum sínum af   ýmsum atvinnugreinum, ætti rödd og það sterka og áhrifamikla rödd við ríkisstjórnarborðið?   Hefði hv. þingmaður getað hugsað sér að taka þar sæti sjálfur og persónulega?


Ræðumaður: Jakob Frímann Magnússon



Virðulegi forseti. Ég vil þakka hv. þm. Njáli Trausta Friðbertssyni fyrir    þetta mikilvæga mál sem hér er lagt fram. Ef ég mætti ráða hefði ég viljað    forgangsraða framkvæmdum eftir hættumati. Nú hefur Suðurlandið um langt árabil    verið fjölfarnasti ferðamannastaður, ferðamannaleið, skulum við segja, Íslands;    flestir erlendra ferðamanna hér hafa lagt leið sína um Gullfoss, Geysi, Þingvelli    og stór hluti alla leið að Jökulsárlóni. Nú er ýmislegt í pípunum sem bendir    til þess að Austurlandið verði senn mun fjölfarnara og meiri þungi beinist þangað,    bæði af erlendum og innlendum farþegum, gullfallegt svæði. Það hefur    lengi verið vitað að þetta er, eins og fram hefur komið, einn hættulegasti vegarkafli    landsins, rétt liðlega 33 km. Ég spyr hv. þingmanninn hvort hann sé mér sammála    um að okkur beri að vega og meta forgangsröðun út frá því hversu örugg eða    óörugg viðkomandi leið er.


Ræðumaður: Jakob Frímann Magnússon

Virðulegi forseti. Ég ætla að taka undir með öðrum sem hér hafa tjáð sig og taka undir þessa góðu þingsályktunartillögu og skrá mig á hana svo fljótt sem verða má. Þetta er sannkallað framfaramál, tímabært, og í rauninni er ekki hægt annað en að styðja þetta. Hafandi verið barn á Akureyri þurfti ég stundum að leita til þessarar stofnunar og yfirlæknisins Guðmundar Karls sem þá var. Ég á bara góðar minningar af þeirri þjónustu sem ég hef fengið þar og ég held að svo sé um flesta sem þangað hafa leitað.

Háskólinn á Akureyri er stofnun sem var ekki til þá en er til núna og hefur verið um áratugaskeið. Þaðan fæ ég mjög góðar fréttir og meira að segja er dóttir mín þar í námi og lætur afar vel af sér. Þannig að ég held að það sé skrifað í skýin að Sjúkrahúsið á Akureyri taki saman við Háskólann á Akureyri. Við þurfum auðvitað að fjármagna það ef það á að færa sjúkrahúsið upp í það að vera háskólasjúkrahús. Því fylgir aukinn tilkostnaður, tækjabúnaðar og mannskapur. Ef það er ekki númer eitt, tvö eða þrjú á forgangslista samfélagsins að tryggja örugga og góða heilbrigðisþjónustu um allt land þá veit ég ekki hvað.

Mönnunarvandi hefur auðvitað verið viðvarandi vandamál á landsbyggðinni um allt of langa hríð og sem betur fer eru góðu fréttirnar þær að nú er búið að lækka þröskuldinn sem var á því að hleypa fólki í gegnum fyrsta árið í læknisfræðinni. Það var skelfilega erfitt og þungbært fólki sem hafði ástríðuna til að stunda læknisnám en þurfti jafnvel að fara tvisvar eða þrisvar í gegnum fyrsta árið eða þá hreinlega að flosna upp.

Hérna sér maður fyrir sér að fólk geti undirbúið sig undir framhaldsnám og orðið að landsbyggðarlækni, heimilislækni eða sérfræðingi með hvaða hætti sem verða vill. Þetta er til styrkingar á, við getum sagt, landsbyggðinni, þessum hluta hennar. Það er auðvitað ófært að menn upplifi ekki fullkomið öryggi, bjáti eitthvað á í heild sinni. Ég sé þetta sem þjóðþrifamál, ekki bara fyrir norðrið og norðaustrið eða landsbyggðina heldur bara fyrir okkur öll að byggja upp öfluga kjarna. Ég vonast til þess að  fljótt og örugglega verði skipaður  þessi undirbúningshópur, nefnd sem kemur með markvissar tillögur að því hvernig þetta má gera sig svo fljótt sem verða má.

Ég ætla ekki að hafa orðin fleiri. Ég held að tillagan segi allt sem segja þarf og allur rökstuðningur sem þar kemur fram í greinargerð til fyrirmyndar. Ég styð þetta mál af heilum hug og þakka þeim sem áttu frumkvæðið að því að koma því í umræðuna.


Ræðumaður: Eyjólfur Ármannsson

Virðulegi forseti. Ég vil taka fram að það er mjög einfalt mál að styðja Landhelgisgæsluna. Það er með því að greiða atkvæði með auknum fjárveitingum til Landhelgisgæslunnar. Kannski að 1. varaformaður fjárlaganefndar átti sig á því. Landhelgisgæslan gegnir mikilvægu hlutverki í landinu og hefur gert það frá stofnun 1926. Stofnun hennar var hluti af sjálfstæðisbaráttunni og gegndi stofnunin gríðarlega miklu hlutverki í þorskastríðunum þremur. Það er áhugavert að virðing fyrir Landhelgisgæslunni — ég heyri að hún er mikil hér í salnum — er mun meiri erlendis en hér á landi, svo það komi fram. Ég hef rætt þetta við aðila sem tengjast Landhelgisgæslunni og þeir eru sammála mér. Við erum herlaus þjóð sem þýðir að Landhelgisgæslan, strandgæslan í kringum landið, gegnir enn þá veigameira hlutverki en ella. Við eigum að sjá sóma okkar í því að sjá til þess að Landhelgisgæslan og lögreglan fái nægilegt fjármagn til að sinna skyldum sínum og gera það vel, ekki síst með tilliti til þess að við erum herlaus þjóð. Við erum ekki með þann bagga að þurfa að setja mikla fjármuni í herútgjöld.

Landhelgisgæslan gerir lítið gagn ef hinn öflugi tækjakostur er ekki notaður. Þessi tækjakostur þarf að vera í fullri notkun og ónotaður tækjakostur gerir lítið gagn. Að Landhelgisgæslan þurfi að fara til Færeyja til að spara til olíukaupa er bara hneyksli að mínu mati. Það sem hér er til umræðu sýnir að Landhelgisgæslan er ekki nægilega í stakk búin til að gegna hlutverki sínu. Hún þarf meira fjármagn. Ég skora á hæstv. dómsmálaráðherra að svara þeim spurningum sem eru lagðar fyrir hana í þessari umræðu, sem eru fjórar: Hvað ætlar ráðherra að gera í stöðunni? Verður rekstur Landhelgisgæslunnar styrktur til að tryggja öryggi í landinu? Verður fallið frá aðhaldskröfu á Landhelgisgæsluna á komandi ári? Hvernig má vera að einungis 100 millj. kr. eigi að vera til að sinna 20 milljarða tækjakosti? Ég skora á dómsmálaráðherra að svara þessum spurningum vegna þess að hún hefur afar miklar áhyggjur af þessu og veit að stofnunin þarf aukið fjármagn. Hvað ætlar hún að gera og hvernig svarar hún þessum spurningum sem hér eru til umræðu?

Forseti vill ítreka að ræðutíminn er tvær mínútur.


Ræðumaður: Jakob Frímann Magnússon

Virðulegi forseti. Ég vil þakka fyrir þessa umræðu, málshefjanda og hæstv. ráðherra. Ég minni á hversu stolt við vorum af Landhelgisgæslunni, þau okkar sem munum eftir þorskastríðinu. Það voru alvöruátök á hafi úti, vísvitandi árekstrar og ögranir og ógnanir. Þá var kalda stríðið viðvarandi en ástandið í heiminum ekki jafn ógnvænlegt og við blasir í dag. Ég vil taka undir þau orð hæstv. ráðherra að við þurfum fyrst og fremst að horfa til framtíðar. Hvernig kemur hún til með að blasa við innan fárra ára? Vonandi ekki svona, en mögulega þó: Harðnandi átök í heiminum, að einhvers konar þriðja heimsstyrjöld verði brostin á með viðvarandi ógnum fyrir alla jarðarbúa, viðvarandi hótunum um atómsprengjur, kjarnorkuvopn og viðvarandi hættu þeirra sem búa að jafn ríkulegum auðlindum, matvælaframleiðslu og orku, grænni orku, og Íslendingar. Þá kynni þessi konfektmoli efst á jarðarkúlunni að gerast æðigirnilegur og ómótstæðilegur fyrir þá sem svífast einskis og við horfum á það í dag hversu viðbjóðslegt framferði þjóðanna er sem nú takast á. Við skulum vona að við drögumst ekki betur inn í það. En ég vil deila því hér og beina því til hæstv. ráðherra að ég átti fund síðastliðið sumar með sérfræðingum í Santa Barbara sem bentu okkur á það að ef við ætluðum að gerast ósnertanleg hér þá væru til leysigeislavopn sem væri hægt að koma fyrir á skipum sem myndu verja okkur fullkomlega fyrir hvers kyns ógnum sem að okkur steðja úr lofti eða hafi. Þetta eru ógnvænleg vopn sem gætu gjöreytt þeim árásaraðila sem svo kýs að haga sér. Ég vil bara að nefna þetta hérna, ég vil ekki sitja einn að þessari vitneskju og ég get sent bæði tölvupóst og símanúmer ef beðið er um.

Forseti vill minna þingmenn á að virða ræðutímann sem er tvær mínútur.


Ræðumaður: Eyjólfur Ármannsson

Virðulegur forseti. Við verðum að ganga í takt. Að mínu mati og sem nefndarmaður í fjárlaganefnd er ríkissjóður Íslands ekki að ganga í takt í baráttunni gegn verðbólgu, svo mikið er víst. Það er alveg augljóst mál að verðbólgan er drifin áfram af gríðarlegri eftirspurn sem er fyrst og fremst keyrð áfram af ferðaþjónustunni. Okkur fjölgar um 1.000 manns á mánuði á Íslandi og það er alveg augljóst hvernig við drögum úr eftirspurn, við getum m.a. gert það með að draga úr ríkisútgjöldum. Við getum líka gert það með því að auka skattheimtu í landinu, m.a. skattheimtu á ferðaþjónustuna.

Núna hefur verið lagt fram frumvarp til laga hér á Alþingi um 300 kr. gistináttaskatt, 300 kr, vá, það nær ekki pulsuverði einu sinni. Þetta gjald er lagt líka á tjaldstæði, 3.000 kall sem fólk borgar þar, og líka á fimm stjörnu hóteli, 300 kr. Það er alveg augljóst mál að það er ekki verið að beita ríkisfjármálunum. Það er ekki verið að beita því að draga úr eftirspurn, t.d. með skattahækkunum á atvinnugrein sem þegar greiðir lægri virðisaukaskatt en aðrar greinar. Á sama tíma eru heimilin í landinu, sem sennilega eru að fara að missa þakið ofan af höfðinu vegna gríðarlegrar vaxtabyrðar, 9,25%, vegna hvers? Vegna þess að ríkisfjármálunum er ekki beint markvisst gegn verðbólgunni nægjanlega. Það er staðan í landinu í dag.


Ræðumaður: Eyjólfur Ármannsson

Virðulegi forseti. Vaxtaákvörðunardagur Seðlabankans var í gær. Hjá Seðlabankanum kom fram að undirliggjandi verðbólga væri allt of há. Í október hækkuðu dagvörur um 11,5%. Innlendar vörur hækkuðu um 10,8%. Hjá Seðlabankanum kom fram að meginkraftur í verðbólgunni væri mikil eftirspurn í þjóðarbúinu. Má segja að verðbólga sé drifin áfram af eftirspurn. Það sem við sjáum er gríðarlegur hagvaxtarkraftur. Við höfum vaxið hraðar en nokkurt annað land í Evrópu á sama tíma. Vinnumarkaðurinn er spenntur og atvinnuleysi lítið. Ljóst er að hinn gríðarlegi vöxtur í ferðaþjónustunni er drifkraftur hagkerfisins og hinnar miklu eftirspurnar. Fólksfjölgun á Íslandi er um 1.000 íbúar á mánuði og hefur verið síðastliðna 12–13 mánuði. Eigum við að halda áfram á þessari braut? Óvissan er mikil, ekki síst núna vegna ástandsins á Reykjanesskaga. Seðlabankinn er svartsýnni en áður á hjöðnun verðbólgu.

Ef við skoðum fjármálamarkaðinn eru verðtryggð lán um 45% af húsnæðislánum. Lán á föstum vöxtum eru 30%. Lán á breytilegum vöxtum eru 25%. Samtals er þetta lánamagn um 720 milljarðar kr. Ljóst er að með 9,25% stýrivöxtum erum við ekki að ná þeim árangri sem búist var við. Við erum ekki að ná tökum á verðbólgunni. Í Noregi hefur tekist að ná verðbólgunni niður með stýrivöxtum upp á 4,25%. Þar eru 97% af húsnæðislánum á breytilegum vöxtum á meðan við erum með samsetningu sem er alveg galin.

Spurningin er þessi: Er ekki kominn tími til þess að skoða hlutverk ríkisfjármálanna í baráttunni gegn verðbólgunni og hvað ríkisstjórnin ætlar að gera í baráttunni gegn verðbólgunni? Því að það er ekki að sjá í fjárlögum næsta árs.

Einnig: Er ekki kominn tími til þess að skoða samsetningu fjármálakerfis landsins og skoða hve lítil virkni stýrivaxta er í baráttunni gegn verðbólgunni?


Ræðumaður: Ásthildur Lóa Þórsdóttir

Virðulegur forseti. Ég verð að taka undir með þingmönnum stjórnarandstöðunnar. Það er mjög erfitt að fá mál fyrir tekin í nefndum sem koma frá þingmönnum. Í fyrra átti ég, ég man ekki hvort það voru tíu eða tólf mál í efnahags- og viðskiptanefnd og eitt þeirra fékkst rætt í 20 mínútur. Þar var um að ræða frystingu á verðtryggingu á lánum og leigu í eitt ár fyrir heimilin. Það hefði aldeilis getað skipt máli, ég tala nú ekki um ef það hefði verið tekið fyrir fyrr, þ.e. fyrst þegar ég lagði það fram, á fyrsta þingvetrinum. Málið er að það er ekki verið að gera neitt sem skiptir máli einhvern veginn fyrir heimilin í landinu. Þau eru að brenna upp og það er ekkert verið að gera í því. Við látum eins og það sé ekkert í gangi úti í þjóðfélaginu, að heimilin séu bara í góðu lagi. Þau eru það ekki og það eru ekki bara sértækir hópar sem eru í vandræðum, nú er millistéttin líka lent í verulegum vandræðum og við látum eins og það sé ekkert í gangi, eins og það sé bara allt í himnalagi. Ríkisstjórnin er ekkert að gera fyrir heimilin í landinu.


Ræðumaður: Guðmundur Ingi Kristinsson

Virðulegur forseti. Ég ætla að fagna því með hálfum huga að það eigi að taka þingmannamál fyrir í nefndum, t.d. í velferðarnefnd, vegna þess að það er eitt að taka þau fyrir og annað að fá þau inn í þingsal og fá þau samþykkt. Við höfum sýnt það núna í vikunni í velferðarnefnd með aukafundum að við erum að vinna að málum, launamálum Grindvíkinga, og þar sýnum við líka hvernig við getum unnið þegar á þarf að halda. En við í Flokki fólksins erum með ógrynni mála t.d. í velferðarnefnd, mál þar sem við erum að byggja varnargarða kringum veikt fólk, aldrað fólk og slasað fólk sem þarf virkilega á hjálp að halda því að ástandið er skelfilegt þarna úti. Það hafa aldrei verið fleiri sem bíða í röðum eftir mat. Ég vona heitt og innilega að við fáum ekki bara að vinna mál í nefndum heldur líka að taka þau út og ég vona heitt og innilega að núna verði það í fyrsta skipti þannig að við séum ekki að samþykkja mál hérna á hlaupum á síðustu stundu í skjóli myrkurs.


Ræðumaður: Guðmundur Ingi Kristinsson

Virðulegur forseti. Ég held að ríkisstjórnin sé að toppa sjálfa sig í lágkúrunni í því hvað vantar mikið af þingmannamálum — nei, það vantar ekki þingmannamál, það vantar stjórnarmál inn á þing. Í velferðarnefnd eru búnir að falla niður tveir fundir og einn fundur var tíu mínútur. En það var ekki út af málaleysi  í nefndinni, það var nóg var nóg af þingmannamálum þar inni en það var bara ekkert frá ríkisstjórninni og þar af leiðandi skeður ekki neitt. Ég segi bara: Á þessum sex árum sem ég er búinn að vera hér þá hef ég aldrei upplifað það. Yfirleitt hefur verið nóg að gera í velferðarnefndinni og hún yfirfull af málum og frekar hefur vantað tíma en hitt. En núna bregður allt í einu svo við að það er ekkert um að vera, allt steindautt. Og ég spyr mig: Er þetta vegna þess að ríkisstjórnin getur ekki komið sér saman um málin eða er það vegna þess að hún er bara búin að gefast upp?


Ræðumaður: Eyjólfur Ármannsson

Virðulegur forseti. Ég vil þakka hv. þingmanni fyrir andsvarið. Vissulega er áhugavert hvernig Finnar gera þetta, að þeir séu með sérstakan hóp í þessu starfi. Ef ég bara að hugsa þetta aðeins nánar þá hugsa ég að jafnvel væri best að þessi rýni færi fram á fyrri stigum frumvarpsgerðar, jafnvel bara í samráðsgátt stjórnvalda. Það sé ekki verið að gera það á seinni stigum heldur sé það gert í ró og næði þegar frumvarpið er í samráðsgátt og þá liggi lýðheilsumatið bara fyrir í frumvarpinu þegar við fáum það til afgreiðslu. Mér finnst þetta mjög áhugavert og það er alveg klárt mál í mínum huga að við þurfum sem samfélag að setja lýðheilsu á dagskrá í íslensku samfélagi. Við getum ekki verið ein feitasta þjóð Evrópu eða innan OECD með þeim heilsukvillum sem því fylgir og kostnaði. Ég á nú sæti með hv. þingmanni í fjárlaganefnd og við áttum fund í síðustu viku með heilbrigðisráðuneytinu, m.a. út af kostnaði við offitulið og hann er ekki lítill, sá kostnaður. Ég held að þetta sé mjög gott mál og ég vona að það nái fram að ganga og eins og kemur fram í greinargerðinni er þetta áhugamál líka hjá hæstv. heilbrigðisráðherra, Willum Þór Þórssyni.

Ég held hins vegar að lýðheilsa á Íslandi sé í ákveðinni hættu núna þessa dagana. Þá nefni ég m.a. ólöglega netsölu á áfengi sem virðist ekkert vera gert í af hálfu stjórnvalda og lögregluyfirvalda. Við erum með einkaleyfi frá 1922 og netsala á áfengi er klárlega smásala. Við ættum líka að íhuga það hvort við ættum að taka upp sykurskatt, það er gríðarlega mikilvægt. Ég vona að þetta mál nái fram að ganga og verði hvatning til stjórnvalda til að taka upp lýðheilsumat og setja það líka á dagskrá í umræðunni. Við verðum að fara að gera það miðað við hvernig staðan er en ég tel að staðan á lýðheilsu þjóðarinnar sé ekki góð, ekki á nokkurn einasta hátt. Það væri gott að heyra álit hv. þingmanns á því og hvaða nauðsyn hann telji á því að taka upp þetta lýðheilsumat, hvort hann sé sammála mér um að það sé kominn tími til að setja lýðheilsuumræðuna á dagskrá í íslensku samfélagi.


Ræðumaður: Eyjólfur Ármannsson

Virðulegi forseti. Ég þakka framsögumanni fyrir framsöguna og ágætisumræður hér í andsvörum. Hér er tillaga til þingsályktunar um innleiðingu lýðheilsumats í íslenska löggjöf. Þetta er mjög áhugavert mál og mér fyndist það mjög til bóta ef það yrði gert lýðheilsumat á stjórnarfrumvörpum. Hér er lagt til að skipaður verði sérfræðihópur sem leggi til leiðir sem tryggi rýni allra stjórnarfrumvarpa sem lögð eru fyrir Alþingi og hópurinn skili stöðuskýrslu fyrir 1. maí næstkomandi. Það er fjallað um að það sé gert mat á jafnréttissjónarmiðum og umhverfismat — mér finnst þetta með umhverfismatið annars eðlis, lög um umhverfismat, það er einhver stofnun sem sér um það, það er ekki umhverfismat frumvarpa. Svo erum við náttúrlega með mat fjármálaráðuneytisins á útgjöldum. En þetta er mjög gott mál og sjálfsagt að meta jafnréttissjónarmið. Mér finnst lýðheilsusjónarmiðið alveg gríðarlega mikilvægt og tek sem dæmi að við erum feitasta þjóð í Evrópu, ef ekki bara innan OECD, og það eru gríðarlega alvarlegir og miklir sjúkdómar sem fylgja því og við erum ekki með sykurskatt eins og önnur Norðurlönd. Líka það að ADHD-lyf eru hérna brudd eins og enginn sé morgundagurinn. 15% drengja 10–14 ára eða 15 ára taka ADHD-lyf miðað við 5% tæplega í Noregi. Væri ekki rétt að Lýðheilsustofnun sæi bara um þetta mál eða landlæknisembættið þar sem er búið að færa Lýðheilsustofnun undir landlæknisembættið? Væri ekki rétt að landlæknisembættið sæi um þetta mat á stjórnarfrumvörpum? Það væri langeinfaldast.

Það væri líka gott að heyra frá hv. þingmanni varðandi Finnland, þeir eru með þessa rýni á lagafrumvörpum, þau eru sérstaklega metin út frá áhrifum þeirra á lýðheilsu, hvort hann viti nánar hvernig þetta verklag er í Finnlandi varðandi matið á stjórnarfrumvörpum þar.


Ræðumaður: Eyjólfur Ármannsson

Virðulegur forseti. Ég er meðflutningsmaður á þessu þingmáli, frumvarpi til laga um breytingu á lögum um sérstakan skatt á fjármálafyrirtæki, hækkun bankaskatts. Ég tel að hér sé um eðlilega hækkun að ræða og mikilvæga hækkun á þeim tíma sem við erum nú í íslensku samfélagi, tímum mikillar verðbólgu, og ekki síst vegna þess að í ár stefnir í 80 milljarða kr. hagnað stóru viðskiptabankanna þriggja. Fyrstu þrjá ársfjórðunga ársins var hagnaðurinn 60 milljarðar, þ.e. frá maí til loka september.

Með þessari tillögu er verið að leggja til að ríkissjóður fái 30 milljarða kr., verði frumvarpið að lögum, að tekjur ríkissjóðs aukist um 30 milljarða kr. á næsta ári. Og hvað er það þegar við erum að tala um 80 milljarða hagnað? Jú, það er ekki einu sinni 50% af hagnaði bankanna, þannig að bankarnir eru vel aflögufærir, mjög vel aflögufærir og ekki síst mikilvægt að horfa til þess að það ríkir gríðarlegt samkeppnisleysi á bankamarkaði á Íslandi. Samkeppnisleysið er algjört og það á tímum þegar ríkið á einn stóran banka, einn af þremur stóru viðskiptabönkunum og stóran hlut í einum af þeim. Ríkið hefur ekki markað neina einustu stefnu um það, a.m.k. ekki framfylgt henni, að auka samkeppni á bankamarkaði. Það er einfaldlega ekki verið að gera það.

Ég vil líka vekja athygli á því að hér er ekki um einstakt mál að ræða í Evrópu, bankaskatt, svo langt í frá. Við erum að leggja hér til að í stað 0,145% verði skatturinn 0,838%. Hér er miðað við gjaldhlutfall sérstaks skatts á fjármálafyrirtæki og stofninn af þessum skatti á fjármálafyrirtæki er heildarskuldir bankanna, fjármálafyrirtækjanna, umfram 50 milljarða í lok tekjuárs en skuldir banka eru innlánin. Þegar einstaklingur leggur pening inn í bankann, 1.000 kr., þá skuldar bankinn 1.000 kr. plús vexti. Þannig að við erum einfaldlega að leggja til hækkun sem þessu nemur, úr 0,145% í 0,838%.

Ef við skoðum núverandi lög um bankaskatt, um sérstakan skatt á fjármálafyrirtæki, sem eru búin að vera í gildi frá 2010, í 13 ár, þá kemur í ljós að rökin fyrir bankaskattinum á þeim tíma var gríðarlegur kostnaður sem lagðist á íslenska ríkið í kjölfar hruns fjármálakerfisins sem má rekja að stórum hluta til óhóflegrar áhættusækni fjármálafyrirtækja. Í því ljósi var talið réttmætt að þeir aðilar sem störfuðu á þessum markaði greiddu ríkissjóði tiltekið framlag sem myndi nýtast við endurreisn fjármálakerfisins á næstu árum. Það var gríðarlegur kostnaður sem lagðist á ríkið eftir hrunið. Í dag er kostnaður samfélagsins gríðarlegur af því að hafa 9,25% vexti og lifa á þeim verðbólgutímum sem við búum við. Bankarnir bera ekki verðbólguáhættu á stórum hluta útlána sinna, það gera íbúar þessa lands í formi verðtryggðra lána. Því er eðlilegt að bankaskattur verði hækkaður, vegna þess gríðarlega kostnaðar sem samfélagið þarf að bera af verðbólgunni, af vaxtastiginu í landinu og þeim gríðarlegu áföllum sem eru að verða í samfélaginu, þegar snjóhengja fellur á það og afborganir af lánum eru sums staðar komnar í vel yfir hálfa milljón á einstakling. Einstaklingar eru þegar farnir að þurfa að selja ofan af sér íbúðir sínar og húsnæði vegna hinnar gríðarlegu vaxtabyrði.

En hvernig er staða bankanna? Jú, staða bankanna er eins og ég sagði áðan, fyrstu níu mánuði ársins var 60 milljarða hagnaður og það stefnir í 80 milljarða hagnað. Á verðbólgutímum þegar samfélagið ber gríðarlegan kostnað er hagnaður bankanna það mikill að það er einsdæmi orðið í sögu þeirra. Þeir eru að græða á því vaxtastigi sem er í landinu og á þeim verðbólgutímum sem við lifum núna.

Eins og ég sagði áðan er Ísland ekki eitt í því að leggja sérstakan skatt á fjármálafyrirtæki ef horft er til Evrópu. Meðal ríkja innan Evrópska efnahagssvæðisins var mikil umræða um sérstakan bankaskatt eftir hrun og þá settu mörg ríki sérstakan skatt eða gjöld á fjármálafyrirtæki. Meira að segja framkvæmdastjórn Evrópusambandsins benti á að rökrétt væri að auka skattbyrði fjármálakerfisins vegna kostnaðarins við endurreisn þess sem lagðist á ríkissjóði ríkjanna eftir hrun. Það er nákvæmlega sama núna; kostnaðurinn af verðbólgunni er það mikill á íbúanna að það er eðlilegt að leggja sérstakan skatt á fjármálafyrirtækin sem er þá í formi hækkunar bankaskattsins.

Á þeim tíma eftir hrun þegar lögin voru sett settu Svíar t.d. á svokallað stöðugleikagjald sem lagt var á heildarskuldir fjármálafyrirtækja. Þeir voru fyrsta Evrópuþjóðin sem gerðu það og margar aðrar Evrópuþjóðir skoðuðu það og gerðu líka; Frakkar, Bretar og Þjóðverjar fóru að fordæmi Svía. Ég get tekið annað dæmi en nýlega voru samþykkt á Ítalíu lög, svokallaður hvalrekaskattur á fjármálafyrirtæki sem nam 40% af vaxtaaukningu fjármálafyrirtækja þar í landi á síðastliðnu ári, 40% skattur á vaxtaaukningu sem var þar í landi. Það var hvalrekaskattur, eingreiðsla fyrir árið 2023. Þannig að við erum ekki að tala um að það sé eitthvert einsdæmi á vestræna vísu að auka bankaskatt, svo langt í frá.

Eins og kemur fram í greinargerðinni var bankaskattur lækkaður á sínum tíma. Þessi lækkun var sögð til að auðvelda bönkum að lækka vexti á útlánum samhliða vaxtalækkunum Seðlabankans og auka útlán þeirra. Núna hafa vaxtahækkanir Seðlabankans komið með stýrivexti upp á 9,25% og þá væri eðlilegt vegna þess vaxtastigs sem bankarnir lifa við núna og hins gríðarlega hagnaðar að þeir borguðu í sameiginlega sjóði landsmanna fyrir vikið. Það má benda á það líka að þegar bankaskattur var lækkaður árið 2000, úr 0,376% í núverandi prósentu, sem er 0,145%, þá hafði það ekki áhrif á vaxtamun. Það skilaði sér ekki í minni vaxtamun. Eins og kom fram í framsöguræðu Ingu Sæland, formanns flokksins, sem flutti málið, var framsögumaður málsins, þá er þessi vaxtamunur ekki að minnka. Vaxtamunur íslensku bankanna er hár í norrænum samanburði og hann hefur lítið breyst frá því að hvítbók um framtíð fjármálakerfisins kom fram árið 2018, eða fyrir fimm árum síðan. Þess má geta að meðalvaxtamunur íslenskra banka var 2,7% árið 2022 en hjá öðrum norrænum bönkum af svipaðri stærð var hann 1,6%. Munurinn þar á 1,1%. Hann er minni hjá stóru bönkunum, þar er vaxtamunur einungis 0,9%. Vaxtamunur er því einfaldlega of hár og lægri bankaskattur hefur ekki skilað sér í lækkun vaxtamunar.

Þessi sérstaki skattur leggst á heildarskuldir skattskylds aðila. Á sínum tíma var það líka gert til þess að tryggja það að bankar gætu farið að fjármagna sig með öðrum hætti, þ.e. að vera með aukið eigið fé og tryggð innlán. Það er vissulega gott að gera það með þessum hætti og það réttlætir bankaskattinn enn frekar en það breytir ekki þeim kostnaði sem samfélagið er að verða fyrir og einstaklingar í samfélaginu sem eru að borga af verðtryggðum húsnæðislánum og hinu gríðarlega háa vaxtastigi. Það er því eðlilegt að það leggist auknar álögur á bankana sem eru ekki að bera sömu byrði af verðbólgunni. Þeir eru beinlínis að hagnast af verðbólgunni, tölurnar sýna það. Það er alveg með hreinum ólíkindum þetta samkeppnisleysi sem er á íslenskum bankamarkaði, það er nánast algjört og á þeim tímum sem við lifum núna virðist enginn metnaður vera fyrir því að minnka háan vaxtamun og fara í alvörusamkeppni.

Ég tel að þetta sé mikilvægt mál til að auka tekjur ríkissjóðs og ekki síst væri hægt að nota hluta af peningunum til að koma til móts við það fólk sem er að missa húsnæði sitt vegna þessara gríðarlega háu vaxta. Það eru þessi heimili sem bera byrðarnar af verðbólgunni og enginn annar. Vegna þess sem hefur komið fram í umræðunni í samfélaginu, að það sé verið að hækka skatta á fyrirtæki, að það sé lausn stjórnmálamanna við ýmsum vandamálum, þá skal ég segja ykkur frá einu vandamáli sem við áttum við í síðustu viku og það var varðandi byggingu innviða á Reykjanesi, að verja innviði á Reykjanesi. Hvað gerði ríkisstjórnin? Jú, þeir hækkuðu skatta á almenning, hækkuðu skatta á húsnæðiseigendur, lögðu auknar byrðar á húsnæðiseigendur. Við hérna á Alþingi Íslendinga þurftum að afgreiða þá löggjöf á einum degi sem var sjálfsagt að gera vegna innviðanna en að fara að gera það einnig varðandi aukna skattheimtu, sem á að taka gildi 1. janúar, var algjört hneyksli að mínu mati. Að sjálfsögðu átti að nota hinn almenna varasjóð í það þar sem þetta voru tímabundin, ófyrirsjáanleg og óhjákvæmileg útgjöld. Það var nægur peningur í þeim varasjóði. En varðandi það að halda því fram að við séum að fara að ráðast á fyrirtæki hérna en ekki einstaklinga þá ætti ríkissjóður og stjórnarmeirihlutann að horfa í eigin barm og til þess sem þeir horfðu á við vernd innviða á Reykjanesi. Það fyrsta sem þeir horfðu á þá  voru húsnæðiseigendur, að auka byrðar á þeim til að greiða fyrir framkvæmdina sem þarna var.

Ég tel að þetta sé mikilvægt mál og vonast til þess að það fái afgreiðslu. Við höfum lagt tillögu um aukinn bankaskatt fyrir alla vega tvö síðastliðin þing við afgreiðslu fjárlaga og í fyrra tóku undir þann málflutning aðrir stjórnarandstöðuflokkar og ég vonast til þess að það verði líka í ár.

.


Ræðumaður: Ásthildur Lóa Þórsdóttir

Virðulegur forseti. Núna hafa bankarnir birt uppgjör sín eftir fyrri hluta þessa árs og nemur samanlagður hagnaður þeirra 60 milljörðum kr. Gera má ráð fyrir að næstu mánuðir verði þeim jafn gjöfulir og að árshagnaður þeirra verði a.m.k. 80 milljarðar. Athugum að hér er um hagnað að ræða, ekki veltu heldur hagnað eftir að allur launakostnaður, húsnæðiskostnaður, skattar, risna og hvað eina sem rekstur banka felur í sér, hefur verið greiddur. 80 milljarðar er fáránlega há tala í hagnað sem hefur hækkað frá undanförnum árum og stafar ekki síst af því að verið er að veita fjármunum heimilanna til þeirra í bílförmum á færibandi. Fyrst og fremst er nauðsynlegt að við áttum okkur á að þetta fé verður ekki til úr engu. Miðað við að landsmenn séu 380.000 þá eru þetta 210.000 á hvert einasta mannsbarn á Íslandi, eða 840.000 á hverja fjögurra manna fjölskyldu. Þessi hagnaður er þannig tekinn af okkur, fólkinu, heimilunum og fyrirtækjunum í landinu. Þetta eru fjármunir sem einstaklinga og fyrirtæki myndi muna um. Þetta fé er ekki orðið til af því að bankamenn séu svo klárir í fjárfestingum og dæmin um að þeir séu það alls ekki eru fjölmörg. Þessar tölur sýna einfaldlega fram á aðstöðu bankanna og skjaldborgina sem reist hefur verið í kringum þá. Þessar tölur sýna fram á að litið er á okkur, fólkið í landinu, sem einhvers konar fóður eða auðlind sem þeir geta gengið í að vild.

Það er staðreynd að þegar stýrivextir lækkuðu mikið frá undirritun lífskjarasamninga skilaði sú lækkun sér seint og illa út í samfélagið. Aftur á móti hafa bankarnir verið gríðarlega fljótir að hækka í öll þessi 13 skipti sem stýrivextir hafa verið hækkaðir á undanförnum mánuðum. Fjármunir bankanna komu í raun frá heimilunum, frá fólkinu í landinu með beinum og óbeinum hætti. Heimilin eru undirstaða þjóðfélagsins því að án þeirra væri ekki þörf fyrir nein fyrirtæki, hvað þá einhverja fjárfesta. Vaxtastig bankanna er augljóslega óþarflega hátt og það getur ekki talist eðlilegt að ef svo fer sem horfir jafngildi hagnaður bankanna því að hver einasti einstaklingur í 380.000 manna þjóðfélagi leggi 210.000 kr. í púkkið á einu ári. Það er ansi margt sem fjögurra manna fjölskylda gæti gert og myndi örugglega vilja gera fyrir 840.000 kr. frekar en að leggja þessa stóru upphæð í þegar yfirfullar fjárhirslur bankanna.

Það er kominn tími til að ríkisstjórnin fari að forgangsraða þannig að heimilin og fólkið sé sett ofar fjármagni. Og það væri algerlega stórkostlegt þó að það sé því miður fjarlæg draumsýn, ef ríkisstjórnin myndi stöðva óheftan aðgang bankanna að auðlindinni heimilunum eða léti þá a.m.k. greiða bankaskatt upp á 0,838% svo að hægt væri að nýta þetta fé til samfélagslegra verkefna. Þetta nær ekki einu sinni 1% en myndi samt auka tekjur ríkissjóðs um 30 milljarða. Það jafngildir t.d. 12 varnargörðum á Reykjanesi, sem ríkisstjórnin sá ástæðu til að skattleggja heimilin sérstaklega fyrir. Það stóð ekki í henni að skattleggja heimilin. Og 30 milljarðar er meira en það sem við leggjum í nýsköpun og næstum það sama og við áætlun í lyfjakostnað á næsta ári, svo einhver dæmi séu nefnd.

Við skulum ekki gleyma því að bankarnir eru stærstu kennitöluflakkarar landsins. Þeim var bjargað úr gjaldþroti með því að ríkið gaf þeim nýja kennitölu og leyfði þeim að halda áfram rekstri án þess að nokkuð annað sem máli skipti breyttist. Það er staðreynd að bankarnir hafa margfaldað álagningu sína síðustu ár, svo mikið að það nemur mörg hundruð prósentum. Þrátt fyrir lækkun bankaskatts hafa lægri vextir og lægri fjármögnunarkostnaður bankanna að mestu farið í vasa þeirra sjálfra og auðvelt er að álykta sem svo að bankarnir hafi tekið til sín mesta ávinning vaxtahækkana síðustu ára. En þrátt fyrir að bankarnir hafi stöðugt aukið álagningu og hirt ávinning af lækkun bankaskatts er fólkinu á gólfinu fækkað, útibúum lokað og þjónustan stórlega skert. Til að bæta gráu ofan á svart þá reisti banki allra landsmanna nýjar höfuðstöðvar í mikilli óþökk þjóðarinnar á dýrasta byggingarreit landsins, sannkallaðan minnisvarða um samfélagsmein. Herlegheitin kostuðu aðeins litlar 12.000 milljónir.

En af hverju er svona gríðarleg tregða gagnvart því að láta bankana greiða innan við 1% bankaskatt? Það má leiða líkur að því að staðan væri betri í fjársveltum grunnstoðum samfélagsins, eins og í heilbrigðismálum og menntakerfinu, svo  ekki sé minnst á aðbúnað aldraðra, svo örfá dæmi séu tekin, ef bankarnir væru að greiða aðeins meira til samfélagsins, t.d. því sem þessu nemur.

Að þessu sögðu er náttúrlega ekki sjálfgefið í eðlilegum bankarekstri að hagnaður bankanna sé þetta mikill. Ástandið er í hæsta máta óeðlilegt og þessir fjármunir eiga með réttu að vera í höndum heimila og fyrirtækja fólksins í landinu. En ótti og meðvirkni stjórnvalda með bönkunum er með ólíkindum. Með vaxtahækkunum undanfarinna mánaða er verið að veita fjármunum heimila og fyrirtækja til bankanna í stríðum straumum. Að auki hafa þeir hagnast gríðarlega allt frá því að stærsta kennitöluflakk sögunnar átti sér stað og enn eru þeir að fá meira. En þrátt fyrir það virðast þeir alltaf eiga að vera algerlega stikkfrí þegar kemur að því að leggja eitthvað til samfélagsins. Þeir taka bara.

Árið 2019 var smánarlega lágur bankaskattur upp á 0,36% lækkaður í 0,145%. Með öllum þessum aukastöfum er ekki víst að allir átti sig á að bankaskatturinn var minna en 0,4% og er núna minna en 0,15%.

Í greinargerð með frumvarpinu um lækkun bankaskatts árið 2019 stóð, með leyfi forseta:

„Í stjórnarsáttmála ríkisstjórnarinnar er m.a. lögð áhersla á að unnið verði að frekari skilvirkni í fjármálakerfinu með það að leiðarljósi að lækka kostnað neytenda.“

Ég ætla ekki að tjá mig um skilvirkni í fjármálakerfinu en hitt er ljóst að kostnaður neytenda hefur ekki lækkað þrátt fyrir að bankaskatturinn hafi verið lækkaður. Það þarf virkilega brengluð gleraugu til að halda því fram að það markmið hafi náðst. Á minnisblaði sem efnahags- og viðskiptanefnd fékk frá fjármálaráðuneytinu var svar við spurningu þar sem ég bað um að reiknað væri út hversu miklar tekjur ríkissjóður myndi fá ef bankaskattur yrði aftur hækkaður úr 0,145% í 0,376%, sem er það sem hann var fyrir breytinguna í Covid. Í svarinu kom fram að væri skattprósentan 0,145% mætti gera ráð fyrir að tekjur ríkissjóðs af sérstökum skatti á fjármálastofnanir eða bankaskatti myndu nema 6,5 milljörðum kr. En væri skattprósentan hækkuð úr 0,145% í 0,376% mætti gera ráð fyrir að tekjur af skattinum árið 2024, að öllu óbreyttu, myndu nema 16,8 milljörðum kr. Við erum að fá 6,5 milljarða en gætum með þessari hækkun, bara í það sem hann var áður, fengið 16,18 milljarða í ríkissjóð. Þarna munar litlum 10,3 milljörðum kr. En fjármálaráðuneytið lét í svari sínu  ekki þar við sitja heldur taldi sig einnig þurfi að útskýra fyrir hv. efnahags- og viðskiptanefnd að sennilega myndi þetta ekki alveg virka svona. Í svarinu stóð, með leyfi forseta:

„Hér er um einfaldan útreikning að ræða miðað við óbreyttan skattstofn. Áhrif slíkrar skattahækkunar eru þó margslungnari en svo og því líklega um ofmat að ræða. Skattbyrðin leggst ekki að öllu leyti á greiðendur skattsins heldur viðskiptavini þeirra einnig. Auknar álögur á fjármálastofnanir stuðla að auknum vaxtamun og minni útlánavexti sem hefur áhrif á fleiri skattstofna, þar með taldar ráðstöfunartekjur lántakenda. Þar að auki leggst skatturinn á skuldir stofnananna og dregur því úr hvata þeirra til að stækka efnahagsreikning sinn og auka útlán. Erfitt er að meta afleidd áhrif slíkrar skattahækkunar á aðra skattstofna nema að því leyti að þau yrðu neikvæð fyrir tekjur ríkissjóðs og vega því að einhverju leyti gegn tekjuauka af hækkun bankaskattsins sjálfs.“

Já, þetta eru skemmtilegar og óneitanlega merkilegar pælingar hjá fjármálaráðuneytinu því að í svari sínu leitast það við að finna allar þær afsakanir sem til eru fyrir því að hækka ekki bankaskattinn. Það þykir mér merkilegt af tveimur ástæðum: Í fyrsta lagi vegna þess að þetta sýnir skýrt fram á tök bankanna á fjármálakerfinu og hvernig æðstu stjórnvöld bugta sig og beygja fyrir valdi þeirra. Meðvirknin er algjör. Staðreyndin er sú að bankarnir eru aflögufærir. Þeir eiga fullar hirslur fjár og ættu frekar en flestir aðrir sem skattlagðir eru án slíkra hugleiðinga um langtímaáhrif að leggja meira til samfélagsins og ef þessum rökum fjármálaráðuneytisins væri fylgt þá mætti velta fyrir sér hvort við ættum að skattleggja nokkuð vegna þess að ég hugsa að öll fyrirtæki velti með einum eða öðrum hætti skatttekjum eða skattlagningu út til neytenda. Í öðru lagi er bara vægast sagt sjaldgæft að fjármálaráðuneytið tjái pólitíska afstöðu með þessum hætti og taki fram hvort heldur  kosti eða meinbugi á tillögum sem fram koma. Sem dæmi má nefna tillögu Flokks fólksins um 400.000 kr. skatta- og skerðingarlaust þar sem eingöngu kostnaður ríkissjóðs hefur verið reiknaður af fjármálaráðuneytinu. En þar var ekkert tekið tillit til þeirra tekna sem ríkissjóður myndi óneitanlega fá á móti, bara kostnaðar. Í þessu sambandi væri líka gaman að spyrja fjármálaráðuneytið hvaða áhrif þau telja gríðarlegar vaxtahækkanir undanfarinna mánaða, sem velt hefur verið yfir á neytendur með grimmilegum hætti, hafi á heimilin, hvort þau sjái ekki fyrir sér að smá gjaldskrárhækkanir hér og þar, upp á kannski 2.000–5.000 kr. á mánuði hjá þeim sem nota þjónustuna, séu ekki skárri en 300.000 kallinn sem þau hafa engar áhyggjur af en heimilin bera nú í aukinni vaxtabyrði.

Enginn, ekki einn einasti flokkur eða stjórnmálamaður sem setið hefur í ríkisstjórn hefur haft döngun í sér til að takast á við bankana og á því hefur engin breyting orðið á undanförnum mánuðum. Allir hafa þeir varið rétt bankanna til að féfletta heimili og minni fyrirtæki, fólkið í landinu, og nú blasa afleiðingarnar við. Þegar fjármunir sem þessir hverfa úr samfélaginu og inn í lokaða hít þá hefur það keðjuverkandi áhrif á allt samfélagið. Einstaklingar sem hafa lifað við stanslausar fjárhagsáhyggjur myndu ekki vera að upplifa sömu pressu og þeir upplifa núna. Og nú eru margir að missa móðinn sem gæti endað með veikindaleyfi því að langvarandi fjárhagsáhyggjur eru meðal algengustu ástæðna t.d. kulnunar.

Fjármálaráðherra og ríkisstjórninni allri finnst að einkavæða eigi sem mest af hagnaði bankanna í stað þess að beina honum inn í samfélagið. Hjá þeim er samstaða um að þessi gríðarlegi hagnaður sé best kominn inni í hítinni fyrir örfáa útvalda að njóta. Jú, við þurfum kerfi utan um fjármál okkar, launareikninga, millifærslur, kortaviðskipti, lán og fleira þess háttar. En hver er raunkostnaðurinn við það allt? Hvernig getur það staðist að þessi þjónusta, sem í eðli sínu er ekkert annað en bókhald og að færa tölur á milli dálka, sé jafn frek til fjörsins og raun ber vitni?

Við í Flokki fólksins höfum ítrekað mælt fyrir bankaskatti, þó að hingað til hafi tillögur okkar bara snúist um að koma honum í það sem hann var fyrir lækkun, 0,376%. En núna teljum við allar ástæður til þess að ganga lengra. Við erum að horfa upp á hamfarir á Reykjanesi sem bætast ofan á allan þann vanda sem fyrir var sem ekki verður rakinn hér. Það er löngu kominn tími til að bankarnir séu ekki eins og heilagar og ósnertanlegar kýr sem enginn má koma við og engar skyldur bera. Hver er samfélagsleg ábyrgð og eigendastefna stjórnvalda sem enn þá eiga einn og hálfan banka? Er virkilega til of mikils mælst að bankarnir og eigendur þeirra gefi þau fyrirmæli að vegna stöðunnar, sem hjá mörgum er skelfileg, sé nauðsynlegt að þeir ýti til hliðar arðsemissjónarmiðum og dusti rykið af samfélagslegu ábyrgðinni og taki þannig þátt í að hlífa viðskiptavinum sínum og samfélaginu við hugmyndafræði sem mergsýgur samfélagið? Hagnaður bankanna á heima í vösum fólksins í landinu en þeir oftaka af þeim. Ef heimili og fyrirtæki hefðu þessa fjármuni í sínum höndum myndi það skila sér til baka til ríkisins með ýmsum hætti, auk þess að létta lífsbaráttu okkar allra. Væri það heimsendir fyrir fjármálakerfið að vera rekið á núlli eða tapi í eitt eða tvö ár á meðan varnarbaráttan og viðspyrnan á sér stað? Það að allt þetta fé, líklega 80 milljarðar á þessu ári, sem kemur frá fólkinu í landinu með einum eða öðrum hætti, skuli vera fyrir fjárfesta til að leika sér að, byggja sjálfum sér hallir og borga sjálfum sér bónusa, nær ekki nokkurri átt. Við segjum: Hingað og ekki lengra. Fólkið fyrst svo allt hitt. Almenningur er ekki fóður fyrir bankana. Bankana fyrir fólkið en ekki fólkið fyrir bankana.


Ræðumaður: Guðmundur Ingi Kristinsson

Virðulegur forseti. Við erum hér að fjalla um frumvarp til laga um breytingu á lögum um sérstakan skatt á fjármálafyrirtæki, hækkun bankaskatts, hið besta mál. Ef hægt er að ná 30 milljörðum með bankaskatti sem er kannski einn þriðji af gróðanum sem stefnir í þá er það ekki há upphæð í sjálfu sér ef við setjum hana í samhengi við þá stórkostlegu skatta og skerðingar og keðjuverkandi skerðingarstefnu sem hefur verið viðhaldið af ríkinu gagnvart þeim sem eiga að reyna að tóra í almannatryggingakerfinu. Þar eru oft skattar og skerðingar og keðjuverkandi skerðingar sem er ekkert annað en aukaskattur, allt upp undir 100 og jafnvel yfir 100%. Það sýnir ótrúlega óskammfeilni gagnvart þeim sem þar eru. Ég vona heitt og innilega að þessir 30 milljarðar, ef þetta gengur eftir, verði notaðir til góðra verka þannig að það verði hægt að taka á því og ríkisstjórnin gæti notað þá til þess að hjálpa því unga fólki sem núna er skelfingu lostið yfir ástandinu á húsnæðis- og lánamarkaði og greiðslubyrði þeirra.

Það þarf að rannsaka okur á Íslandi. Slík rannsókn er nauðsynleg í ljósi ofsagróða bankanna og okurvaxta á útlánum og hærri þjónustugjalda. Það þarf að taka strax á ofsagróða bankanna og yfirgengilegri græðgi þeirra gagnvart viðskiptavinum bankanna og einnig að koma á lægri útlánsvöxtum og þjónustugjöldum og þá er margt annað í starfsemi bankanna sem vekur upp áleitnar spurningar og þarf svo sannarlega skoðunar við. Það má áætla að þúsundir einstaklinga og fjölskyldur hafi goldið það dýru verði að festast í neti okurvaxta sem níðast á þeim sem höllum fæti standa og höfðu ekkert gert af sér annað en að kaupa sér íbúð í lágvaxtalandinu Íslandi sem fjármálaráðherra og seðlabankastjóri lofsungu hér ekki fyrir svo löngu síðan. Þetta er ekkert annað en fjárhagslegt ofbeldi af verstu gerð. Það þarf hins vegar að girða vel og vandlega fyrir að slík starfsemi fái þrifist hér á landi. Þá verða stjórnvöld að axla ábyrgð og aðstoða kaupendur með skipulögðum hætti og beita sér markvisst gegn þessu vaxtaokri á húsnæði. Þá væri það alveg óþolandi ef bankar og fjármálastofnanir beita fordæmalausri hörku gagnvart unga fólkinu okkar sem er að missa eignir sínar vegna forsendubrests og afborgana á lánum sínum sem hafa jafnvel meira en tvöfaldast á stuttum tíma.

Við í Flokki fólksins og Hagsmunasamtök heimilanna höfum háð baráttu gegn þessum forsendubresti og þeim alvarlegu áhrifum sem þessi gífurlega hækkun á húsnæðislánum hefur haft á líf einstaklinga og fjölskyldna sem lenda í skuldavanda vegna hennar. Bankar og fjármálastofnanir eiga ekki að vera eins og lýs og flær sem geta lifað á fólki og sogið allt fjármagn úr vasa fólks með tilheyrandi leiðindum og óþægindum, haga sér eins og sníkjudýr sem sýgur til sín allt fjármagn fólks. Það verður að stöðva. Það verður að hrista af fólki þessar fjársugur. Í Harry Potter er talað um vitsugur en hér á Íslandi í nútímanum erum við með fjársugur sem eru ekkert annað en lýs og flær sem þarf að hrista af sér. Það er alveg með ólíkindum að við skulum láta það yfir okkur ganga að þurfa að borga, þeir sem trúðu því að þeir byggju í lágvaxtalandinu Íslandi. Hugsið ykkur, þeir fóru til bankanna eða lífeyrissjóða og ætluðu að kaupa sér hús og fóru í greiðslumat, náðu kannski rétt að standast greiðslumat til að kaupa sér íbúð, tóku 30–40 millj. kr. lán til jafnvel 40 ára og áttu að borga af því kannski 200.000 kr. á mánuði, en allt í einu byrjaði lánið að hækka. Það hækkaði kerfislega í þrettán eða fjórtán skipti í röð og endar ekki í 400.000 kr. heldur rúmlega 400.000 kr. á mánuði.

Ég ræddi þetta við erlendan aðila og ég var að reyna að útskýra fyrir honum hvernig umhverfið á Íslandi væri í húsnæðismálum. Hann vildi ekki trúa mér, þetta gæti ekki átt sér stað. Hann sagði einfaldlega að ef þetta væri að ske einhvers staðar í Evrópu og sérstaklega í hans landi myndi landið verða allt lamað á stundinni, þeir myndu aldrei nokkurn tíma leyfa því að viðgangast eða láta bjóða sér það að lán til 40 ára sem væri búið að skrifa undir og fá greiðslumat fyrir gæti farið úr 200.000 kr. í 400.000 kr. og jafnvel upp í 500.000 kr. Og að það skuli vera hægt að setja það þannig upp að fólk sé bara að borga 10.000 kr. upp í lánið sjálft en 490.000 kr. í vexti — þetta er okur. Þetta er ekkert annað en okurstarfsemi. Það bara á ekki að vera hægt að gera þetta. Það getur ekki verið löglegt, það er alveg gjörsamlega útilokað. Þetta er algjör forsendubrestur gagnvart fólki sem trúði því statt og stöðugt að það væri að eignast sína íbúð og gæti þar af leiðandi staðið við sínar skuldbindingar en kemst svo að því að þetta var allt saman svindl og ekkert annað en svindl. Síðan þarf þetta fólk núna að reyna að losa sig við íbúðir sínar, leigja þær eða selja til þess að bjarga sér frá því að verða ekki hreinlega gjaldþrota. Og hvað gerir ríkisstjórnin? Ekkert. Hvað gera bankarnir? Jú, þeir eru tilbúnir að lengja í hengingarólinni, skuldbreyta yfir í verðtryggingu til að ná hverri einustu krónu af viðkomandi á næstu árum.

Ég verð bara að segja alveg eins og er að þessa 30 milljarða sem við erum að reyna, með þessu frumvarpi, að ná út úr bankakerfinu þyrfti helst að nota til að hjálpa þessu unga fólki. Það þarf einhvern veginn að stöðva þetta og það þarf að gera strax. En það er víst ekki mikil von um það. Maður heyrir að seðlabankastjóri talar um að spóla í hálku. Mér sýnist hann hefði viljað helst spóla stýrivextina hærra upp en einhverra hluta vegna held ég að hann hafi bara ekki þorað það. Hann hefur þá einu trú og þá einu getu sem eru stýrivextirnir.

Það er nefnilega svolítið furðulegt þegar maður fer að hugsa aftur í tímann þegar við byrjuðum að benda á að verðbólgan væri komin af stað og þá var hún ekki nema 2,7%, þá kom þáverandi fjármálaráðherra, hæstv. ráðherra Bjarni Benediktsson, og sagði: Við höfum fullt af lausnum til að takast á við verðbólguna og við höfum engar áhyggjur. Þetta sagði líka seðlabankastjórinn á þessum tíma. Engar áhyggjur, fullt af lausnum. Hverjar eru lausnirnar? Höfum við séð þær? Það er bara ein, að hækka stýrivexti og níðast á þeim sem síst skyldi, ungu fólki sem var í góðri trú um að það væri að eignast sína íbúð og var tilbúið til þess að borga 200.000 kr. á mánuði næstu 40 árin, en sér fram á það núna að það á ekki nokkra möguleika á að borga 450.000 kr. og jafnvel 500.000 kr. á mánuði eins og staðan er í dag. Þess vegna styð ég heils hugar að við förum út í það að skattleggja bankana.

Við erum líka að benda á það að við erum með svolítið skrýtið kerfi. Horfum t.d. á lífeyrissjóðina. Hvað gera lífeyrissjóðirnir kröfur um? Jú, 3,5% ávöxtun. Hvað er reiknað með að ávöxtun einstaklings í lífeyrissjóðunum standi í langan tíma? Jú, 40–50 ár. Ávöxtun lífeyrissjóðanna, eins og við höfum sýnt, sveiflast til og frá en að jafnaði hafa þeir haldið þessari ávöxtun. Þá væri alveg kjörið, held ég, og ætti að vera algerlega hægt að búa til þannig umhverfi að við tækjum húsnæðisliðinn út úr vísitölunni, gerðum það þannig að við gætum fest t.d. vexti í 3,5% og það væri hægt að tryggja að þessir vextir myndu verða næstu 40 árin. Ég held að þetta sé bara útfærsludæmi sem þarf einhvern veginn að taka á og við eigum að geta þetta. Við eigum að geta tekið á svona málum alveg eins og allar aðrar þjóðir, eina sem þarf er vilji. En ég held að það sé enginn vilji hjá þessari ríkisstjórn og enginn vilji hjá Seðlabankanum og eini viljinn virðist vera, vil ég meina, að reglulega mergsjúga fólk inn að beini, hirða af því eignirnar og hirða af þeim allan sparnaðinn því við verðum líka að muna það og við megum ekki gleyma því að þetta unga fólk er að setja séreignarsparnaðinn sinn inn í þetta kerfi líka. Það er verið að hirða af því séreignarsparnaðinn. Það er búið að sannfæra það um að með því að setja séreignarsparnaðinn sinn inn í þetta væri það sko að græða þvílíkt. Það er ekki svo. Þetta er algjör hryllingur og þetta eru, eins og ég sagði, eins og lýs og flær sem eru að sjúga út úr fólki allt fjármagn, allan lífsvilja og það endar bara með skelfingu, fólk brennur yfir. Þeir einu sem bera ábyrgð á því eru ríkisstjórnin og Seðlabankinn.


Ræðumaður: Inga Sæland

Frú forseti. Ég þakka hv. þm. Birni Leví Gunnarssyni fyrir síðara andsvar sitt. Staðreyndin er sú að við erum við fulltrúar í sitthvorum stjórnmálaflokknum  og til guðs almáttugs lánsins, með fullri virðingu, þá deilum við ekki alltaf heila.

Nákvæmlega.Það liggur náttúrlega algerlega á borðinu að ef við værum öll sammála um alla skapaða hluti þá værum við ekki að dingla hérna átta þingflokkar á þingi, þá væri bara einn flokkur hérna. Þannig að ég segi bara fyrir mína parta: Mér gæti ekki verið meira sama um það sem hv. þingmanni finnst. Ég ber virðingu fyrir hans skoðunum og ég ætlast til þess sama hvað mig varðar. Hann leggur mér heldur ekki orð í munn og segir mér hvort ég tilkynni það hverjir eru með okkur á málum eða ekki og hvernig ég nýti mína stöðu, hvort sem það er í ræðu eða riti. Það ætla ég að áskilja mér fullkomlega og algerlega sem minn rétt, hvort sem lýtur að tjáningu minni eða öðru. Ég þakka bara hv. þm. Birni Leví Gunnarssyni fyrir sín andsvör, en fyrst og síðast: Við erum ekki að deila heila.


Ræðumaður: Inga Sæland



Frú forseti. Ég þakka hv. þm. Birni Leví Gunnarssyni fyrir andsvarið.    Ég fór niður í þingflokksherbergi Pírata í fyrrakvöld og hitti þar fyrir hv. þm. Þórhildi    Sunnu Ævarsdóttur sem ætlaði að skila kveðju til hv. þm. Björns Levís Gunnarssonar,    sem ég hafði ekki rekist á. Við vorum sjálf í Flokki fólksins að ákveða    þessa breytingu í fyrradag og við vorum að klára hana einmitt í gær. Hv. þm. Björn Leví Gunnarsson veit það fullvel að stundum ganga    hlutirnir ansi hratt fyrir sig hér. Að ég eða við í Flokki fólksins höfum    á einhverjum tímapunkti reynt að skilgreina það hvers vegna hv. þm. Björn    Leví Gunnarsson tók sig af þessu máli — það er rangt. Það gerðum við ekki.    Við sögðum bara sannleikann, alveg eins og ég get sagt hér: Það voru tveir    þingmenn með okkur áður en við tókum þessa breytingu á hækkun bankaskatts,    hv. þm. Oddný G. Harðardóttir hjá Samfylkingu og hv. þm. Björn Leví    Gunnarsson frá Pírötum. Annað var það nú ekki sem kom fram og það er bara    sannleikurinn. Það er ástæðan fyrir því að það er enginn með okkur nema bara    Flokkur fólksins.


Ræðumaður: Inga Sæland

Frú forseti. Ég mæli hér fyrir frumvarpi til laga um breytingu á lögum um sérstakan skatt á fjármálafyrirtæki, nr. 155/2010 (hækkun bankaskatts). Með mér á frumvarpinu er þingflokkur Flokks fólksins, hv. þingmenn Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Við breyttum frumvarpinu lítillega. Við höfum verið að mæla fyrir því ítrekað að bankaskatturinn verði færður í það horf sem var áður. Við vorum með okkur núna tvo meðflutningsmenn á því frumvarpi, annars vegar frá Pírötum, hv. þm. Björn Leví Gunnarsson, og hins vegar hv. þm. Samfylkingarinnar, Oddnýju G. Harðardóttur. Þau eru ekki meðflutningsmenn á okkur á þessari breytingu á frumvarpinu sem ég er að fara að koma með hér og nú.

Svo segir í 1. gr. frumvarpsins: „Í stað „0,145%“ í 4. gr. laganna kemur: 0,838%.“ — Við skulum átta okkur á því að við erum ekki einu sinni komin með hann í 1%, þennan blessaða bankaskatt. Hann er ekki kominn í 0,9%. Við erum að biðja um 0,838%.

2. gr.: „Við lögin bætist nýtt ákvæði til bráðabirgða, svohljóðandi:

Gjaldhlutfall 4. gr. skal endurskoðað þegar vextir húsnæðislána fara undir 5%.“

3. gr.: „ Lög þessi öðlast gildi 1. janúar 2024.“

Í greinargerð með frumvarpinu segir, með leyfi forseta:

Í frumvarpi þessu er lagt til að hækka gjaldhlutfall sérstaks skatts á fjármálafyrirtæki, svonefnds bankaskatts, í 0,838%. Miðað við frumvarp til fjárlaga ársins 2024 myndi aðgerðin auka tekjur ríkissjóðs um rúma 30 milljarða kr. — Ég ætla að endurtaka það: Myndi aðgerðin auka tekjur ríkissjóðs um rúma 30 milljarða kr. á ársgrundvelli.

Forsögu þessa skatts má rekja til efnahagshrunsins árið 2008, en með frumvarpi um sérstakan skatt á fjármálafyrirtæki var leitast við að hvetja fjármálafyrirtæki til að fjármagna sig með öruggari hætti, þ.e. að vera með hátt eigið fé og tryggð innlán.

Allt frá upphafi árs 2014 hélst gjaldhlutfallið óbreytt, en með lögum nr. 131/2019 var ákveðið að lækka bankaskattinn úr 0,376% í 0,145%, eins og hann er nú. Vert er að taka fram að auk þess voru sett ákvæði til bráðabirgða um hærri bankaskatt á árunum 2020, 2021 og 2022, en gjaldhlutfallið átti þá að vera 0,318%, 0,261% og 0,203% á þessum þremur árum. Þessi bráðabirgðaákvæði voru þó felld niður 1. apríl 2020 og hefur bankaskatturinn því verið 0,145% á síðustu árum. Ástæða lækkunarinnar var sögð vera sú að það ætti að auðvelda bönkum að lækka vexti á útlánum samhliða vaxtalækkunum Seðlabanka Íslands og auka útlán þeirra.

Stóru íslensku bankarnir höfðu árum saman kallað eftir lækkun bankaskattsins og sagt að með henni myndi vaxtamunur heildareigna, þ.e. hlutfall hreinna vaxtatekna af heildareignum banka, dragast saman. Meðal annars hefði þetta átt að leiða til ódýrari lána til heimila og fyrirtækja. Það er þó ljóst að lækkun bankaskattsins hefur ekki skilað sér í minni vaxtamun og er hann svipaður nú og hann var árið 2018. Vaxtamunurinn hjá íslenskum bönkum er auk þess hár í norrænum samanburði, en hann hefur lítið breyst frá því að hvítbók um framtíð fjármálakerfisins kom út árið 2018. Þess má geta að meðalvaxtamunur íslenskra banka var 2,7% árið 2022 en hjá öðrum norrænum bönkum af svipaðri stærð var hann 1,6%, og enn minni hjá stórum norrænum bönkum þar sem hann nam 0,9%. Þannig að það er náttúrlega alltaf sama græðgin hér. Þessar upplýsingar komu m.a. fram í skýrslu starfshóps menningar- og viðskiptaráðherra, sem hafði það verkefni að greina tekjumyndun, þar á meðal þóknanir, þjónustu- og vaxtatekjur og vaxtamun, viðskiptabankanna þriggja í norrænum samanburði. Þess má geta að bæði miðstjórn Alþýðusambands Íslands ásamt formanni BSRB hafa gagnrýnt lækkun bankaskattsins.

Stóru viðskiptabankarnir þrír skiluðu 66,9 milljörðum kr. í hagnað á síðasta ári. Núna á fyrstu níu mánuðum þessa árs hafa þeir þegar hagnast um tæpan 61 milljarð, hvorki meira né minna, og það lítur út fyrir að hagnaður þeirra muni skaga hátt í 100  milljarða á árinu ef fram heldur sem horfir. Á meðan hagnaður bankanna í fyrra var 66,9 milljarðar kr. þá höfðum við, ríkissjóður, tekjur af bankaskattinum upp á 5,3 milljarða sama ár. Það liggur sem sagt ljóst fyrir að bankarnir eru meira en aflögufærir og rúmlega það til að taka á sig hækkun af bankaskattinum á tímum sem þessum og verða þeir  að leggja sitt af mörkum til samfélagsins. Því er lagt til að bankaskattur verði hækkaður í 0,838% og lagt er til að skatthlutfallið verði endurskoðað þegar vextir á húsnæðislánum fara undir 5%.

Hvers vegna skyldi maður grípa til  þessa úrræðis að reyna að ná í auknar tekjur úr þessari græðgismaskínu sem bankarnir eru? Ég get talað af eigin reynslu með eitt lítið lán sem er ríflega 10 millj. kr. Ég borga 1.600 kr. á mánuði í höfuðstól lánsins,  1.613 kr. í höfuðstól lánsins, en tæpar 111.000 á mánuði í vexti. Við sáum líka reikning frá einum bankanum núna sem gekk eins og eldur í sinu um Akureyri á fésbókinni á dögunum þar sem sá einstaklingur var kominn í snjóflóðið sem er að falla á þá sem hafa verið með fasta breytilega vexti. Lánið hans hefur náttúrlega margfaldast, tæplega þrefaldast, takk fyrir. Og hvað skyldi  hann nú vera að greiða inn á höfuðstólinn af láninu, sem eru 40 millj. kr.? Jú, hann er að greiða 10.000 kall, takk fyrir, inn á höfuðstólinn en tæpa hálfa milljón í vexti á mánuði — tæpa hálfa milljón í vexti á mánuði.

Hvað getum við mögulega gert til að ná í peninga í þessa græðgismaskínu? Hvernig eigum við mögulega að geta gert eitthvert gagn? Og t.d. þessir 30 milljarðar, þeir eiga skilyrðislaust að verja heimilin. Ég segi fyrir mína parta: Það er löngu orðið tímabært að reisa alvöruskjaldborg um heimilin í landinu. Það er löngu orðið tímabært að viðurkenna það ófremdarástand sem er  komið hér og er að þróast hér á fasteignamarkaði. Það liggur algjörlega á borðinu að sá einstaklingur sem fær greiðslumat upp á að geta greitt af íbúðaláninu sínu og greiðslumatið er kannski að gefa honum það að hann sé bær til þess að greiða um 200.000 kr. á mánuði, sá einstaklingur mun ekki geta greitt 500.000 kr. á mánuði. Það liggur á borðinu.

Það liggur líka á borðinu að það er einbeittur vilji að ná fasteignunum af fólkinu með öllum tiltækum ráðum. Þess vegna hefur Flokkur fólksins komið með frumvarp, okkar hv. þm. Ásthildur Lóa Þórsdóttir, sem á nákvæmlega að verja það  að það sé mögulegt að skella það mikilli greiðslubyrði á áður tekið lán að það verði ómögulegt fyrir einstaklinginn að standa undir þeirri skuldbindingu sem hann þó undirgekkst á þeim tíma þegar hann tók lánið. Ég held að það sé ekki í mörgum eðlilegum samfélögum sem ætla að kalla sig samfélag réttarríkis og sanngirni, ég efast um að það sé þannig í mörgum slíkum samfélögum þar sem  einstaklingur sem tekur lán og skrifar undir lán, hann veit í rauninni ekkert hvað framtíðin ber í skauti sér, er bara algerlega í djúpu lauginni, hvorki með kút né kork. Þeir sem eru með axlabönd, belti og kút og kork og allt heila klabbið, það eru þeir sem eru að græða á tá og fingri á því ömurlega óráðsíuefnahagsástandi sem við erum að glíma við hér í dag.

Að horfa upp á það að þessir bankar muni hagnast sennilega um 100 milljarða núna á árinu 2023 og svo koma  einhverjar silkihúfur upp og segja: Heyrðu, Flokkur fólksins, hvað heldur hann að hann sé að gera með þessu ef hann ætlar að ráðast svona á bankana, ha, sem græða nú ekki nema næstum því 100 milljarða á árinu? Ja, þau eru sennilega bara að fara að láta þá dúndra þessu út í verðlagið og hækka bara enn þá meira vextina og græða þá enn þá meira. — Það er alfarið í bankanna sjálfra höndum, enda  hafa þeir ekki hikað við það. Ekki heldur þegar við lækkuðum bankaskattinn, þá hikuðu þeir  ekki við það að hækka þjónustugjöld, jafnvel draga úr þjónustu. Þeir gera allt til að lágmarka kostnaðinn og hámarka gróðann. Krafan sem er á þá er að græða, græða og græða meira: Fjárfestarnir vilja fá eitthvað fyrir sinn snúð, við viljum græða.

Það er ótrúlegt að þurfa að fylgjast með þessu. Það er ótrúlegt á þessum tímum að fylgjast með því að það eina sem kemur hér frá  hæstv. ráðherrum sem stýra í rauninni þessum bankamálum, það er alltaf þetta hjartkæra samtal við bankastjórana: Æ, æ, verið þið nú góð, æ, æ, takið nú  þátt í því. Sjáið þið ekki hvað við eigum erfitt núna, æ, æ, æ? En á sama tíma náttúrlega — það var   alveg kostulegt, það var kostulegur gjörningur þegar fyrrverandi hæstv. fjármálaráðherra Bjarni Benediktsson dreif sig í að selja Íslandsbanka í blússandi Covid, á blússandi Covid-tímum. Það lá slíkt á að við vorum í jólafríi og öll umræðan og umsagnir sendar og allt gekk þetta á á meðan við vorum í jólafríi þannig að það var lítið hægt að bregðast við. Þetta var bara komið inn í þingið  um leið og við mættum til starfa hér á nýju ári.

Hvað skyldi nú Íslandsbanki vera búinn að græða á þessu ári? Hvað skyldi hann vera búinn að hagnast mikið? Hvað hefðum við fengið í okkar ríkissjóð á því að fá að eiga þessa gullgæs sem verpir endalausum gulleggjum en við megum ekki njóta? Það á alltaf að einkavæða allan hagnað. En ef það er tap þá skal það ríkisvætt. Þá skal það sett á fjölskyldur, heimili og fyrirtækin í landinu. Hver hefur ekki heyrt frasann: Þeir einkavæða hagnaðinn en ríkisvæða tapið. Gamla, góða lumman sem stendur svo sannarlega fyrir sínu. En ég gef lítið fyrir það þegar er verið með einhvern hræðsluáróður um að við ætlum að láta þessa banka  axla einhverja smá ábyrgð á því hvernig ástandið er í samfélaginu og skila þó að það væri ekki nema 25% af gróðanum sínum í ríkissjóð, að þeir græði  ekki nóg þó að þeir hafi þarna kannski 70 extra milljarða í gróða og þótt þeir myndu borga um 30 milljarða til okkar með hækkandi bankaskatti.

Það vafðist ekki fyrir ríkisstjórninni að slengja hér skattahækkun, einn, tveir og þrír, á alla fasteignaeigendur þegar hörmungarnar eru að ganga á í Grindavík. Það tók bara einn dag að koma skattinum á þar, bara einn dag þrátt fyrir að við eigum sjóði sem eiga að takast á við hvers lags náttúruhamfarir. Nei, sendum reikninginn á alla Íslendinga eina ferðina enn. Reynum  alltaf að koma bakdyramegin enn þá meiri skattpíningu á einhverja skattpíndustu þjóð sem, eins og ég segi,  gæti kallast  siðmenntuð og kennir sig við réttarríkið. Við í Flokki fólksins erum orðin hundleið á því að sjá hvernig græðgin — þeir safna auði með augun rauð á meðan hina brauðið vantar. Við í Flokki fólksins erum orðin hundleið á því.

Það er löngu orðið tímabært að þessar græðgisstofnanir fari að skila arði til samfélagsins. Íslandsbanki hefur t.d. hagnaðist um 18,4 milljarða það sem af er þessu ári, 18,4 milljarða. Hugsið ykkur, bankinn sem er verið að grobba af og er verið að selja núna tvisvar   og fá einskiptisfjármuni inn í efnahagskerfið — einskiptisaðgerðin er að gefa okkur tugi milljarða, frábært — en hann er samt sem áður búinn að græða  tæpa 20 milljarða það sem af er árinu.

Við eigum Landsbankann. Íslendingar eiga Landsbankann. Hvers vegna er Landsbankanum ekki beitt í samkeppni inn á þennan markað? Hvers vegna er sama uppskriftin og  sama módelið utan um Landsbankann og hina einkavæddu? Hvers vegna fáum við aldrei að njóta ávaxtanna að því sem við höfum lagt til? Þess vegna er  íslenskur almenningur alltaf dæmdur undir okur og hokur. Ég segi: Mér þykir dapurt, virkilega dapurt að það skuli enginn nema Flokkur fólksins hér á hinu háa Alþingi sjá ástæðu til þess að sækja ríflegar greiðslur í okkar sameiginlegu sjóði á þessum ömurlegu vátímum sem við erum  að glíma við í dag. Og það sér ekkert fyrir endann á þessari verðbólgu, það sér ekki fyrir endann á henni, því miður. Það er bara staðreynd.

Hvað ætlar íslenska ríkið að gera fyrir fólkið sem er að missa heimili sín? Hvað ætlar íslenska ríkið að gera? Ætlar það að kaupa hús handa þeim? Ætlar það  að leigja íbúðir fyrir þau eða á að færa bönkunum heimilin okkar á silfurfati eina ferðina enn? Er það meiningin? Bankarnir eru 100% aflögufærir. Bankarnir geta dregið úr álögum á fólkinu. Þú átt ekki að þurfa að verða rukkaður um 5.000 kall fyrir að hnerra einhvers staðar nálægt bankastofnun. Það á ekki að vera svoleiðis. Og hvernig þeir okra á því að rukka enn þá meira  en aðrir bankar, norrænir bankar, á inn- og útlánum. Hvað myndu þeir nú segja segja ef við tækjum bara peningana okkar út úr þessum bönkum? Hversu mikið gætu þeir skattpínt okkur og vaxtaokrað á okkur þá? Þeir færu einfaldlega allir á hausinn. Það erum við sem erum viðskiptavinirnir. Það erum við sem höldum þessu græðgisbatteríi gangandi og við ætlumst til þess að okkur sé sýnd lágmarksvirðing og þakklæti og að þeir leggi sitt af mörkum í því erfiða efnahagsástand sem við erum að glíma við í dag og að þeir leggi sérstaklega sitt af mörkum í að verja heimilin og fjölskyldurnar og litlu og meðalstóru fyrirtækin í landinu. Þeim er í lófa lagið að frysta alla vexti. Þeim er í lófa lagið að græða ekki alveg svona mikið. Arion banki er t.d. með hæstu vaxtaprósentuna, en það er engin samkeppni, það eru allir þarna á svipuðum stað. Lífeyrissjóðirnir eru eitthvað örlítið lægri en það geta ekki allir tekið lán þar. Þetta  er hreinlega með hreinum ólíkindum.

En hvað um það. Þetta er frumvarp sem kveður á um að sækja fjármuni til bankanna, sem eru miklu aflögufærari í að fá á sig skatt  en meðalfjölskyldur í landinu. En eins og ég segi, það vefst ekki fyrir stjórnvöldum hér að koma með alls konar hækkanir og alls konar skatta. Það er allt í lagi svo framarlega sem það lendir á fjölskyldunum í landinu. En að snerta við þessum lánastofnunum, þessum græðgisvæddu  bankastofnunum — þetta eru heilagar kýr, virðist vera, heilagar kýr. Það má ekki snerta þetta. Við í Flokki fólksins erum ekki sammála því, eini flokkurinn á þingi. Við viljum bankaskatt. Hann er ekki einu sinni 0,9% en hann gefur okkur heilar 30 milljarða kr.  í kassann, hvorki meira né minna.

Það er gaman að nefna það að við höfum líka verið að tala um að við yrðum skattlögð við innborgun í lífeyrissjóðina. Flokkur fólksins hefur ítrekað komið frumvarp um það að við náum í allt að 70 milljarða til viðbótar á ári með því að við yrðum skattlögð við innborgun í lífeyrissjóðina. Já, en þá segja einhverjir að þá muni þeir tapa sem eru búnir að leggja inn, ha. Þá tapa þeir bara þessari skattprósentu frá því að elskulegu lífeyrissjóðirnir okkar geti nú ávaxtað þá fyrir þá, eins og t.d. núna, búnir að tapa 800 milljörðum bara á núll einni á þessu ári. Frábært, er það ekki? Tapa fyrir okkur 800 milljörðum. Þessir sjóðir eiga um 7.000 milljarða, sennilega komið niður í 6.200 núna eftir 800 milljarða tapið. En við þurfum á því að halda að sækja frekar fjármuni þar sem allar hirslur eru fullar fjár og færa það til samfélagsins, styðja við fjölskyldurnar, heimilin, fyrirtækin okkar, halda samfélaginu okkar gangandi. Það er það sem okkur ber skylda til að gera hér á hinu háa Alþingi.

Við eigum ekki að stuðla að vaxandi kvíða og vanlíðan úti í samfélaginu og vaxandi þörf fyrir  sálfræðiþjónustu sem ríkisvaldið tímir ekki einu sinni að borga fyrir, tímir ekki einu sinni að setja fjármuni í það sem þingheimur samþykkti, að gefa fólki kost á því sem þess þyrfti. Sérstaklega vorum við að tala um börn á framhaldsskólastigi og bara alla þá sem nauðsynlega þurfa á sálfræðihjálp að halda. Nei, það fylgdu engir peningar með því. Og núna í þessu árferði þá liggur það ljóst fyrir; það er vaxandi þunglyndi, vaxandi kvíði, vaxandi vanlíðan og ótti yfir því hvað verður um mig og fjölskyldu mína núna þegar ég get ekki nema næstu tvo mánuði borgað 500.000 á mánuði af fasteignaláninu mínu.

Náðarfaðmur verðtryggingar, það er það sem er verið að bjóða, að lengja aðeins í hengingarólinni. En það skal alveg sagt: Það er ekkert útlit fyrir  að við séum að ná verðbólgu niður, því miður. Hún mældist hvorki meira né minna en 11,5% í síðasta mánuði. Verðbólgan mældist hér í október 11,5%. Það er staðreynd  og það er ekkert lát á henni þrátt fyrir að seðlabankastjóri og fjármálastefnunefndin hafi setið á strák sínum í morgun og ekki  hækkað stýrivextina. En mikið ofboðslega var erfitt að gera það ekki. Þau langaði rosa mikið að hækka. Rosalega langaði þau mikið til að hækka. En ég segi hér og hika ekki við að segja: Þjóðin er búin að fá nóg af þessu vaxtaokri. Þjóðin er búin að fá nóg af því hvernig er verið að hrifsa af þeim heimilin. Það var bara eftir hrunið 2008 sem 12.000–15.000 fjölskyldur misstu heimili sín. Að hugsa sér, hefur þetta fólk ekkert lært? Ekki neitt? Er þeim bara alveg nákvæmlega sama? 30 milljarða viljum við í Flokki fólksins sækja í græðgisbankana sem eru að skila um 100 milljarða arði á árinu 2023, skiluðu yfir 66 milljörðum í arð á síðastliðnu ári. Þetta eru sko tölur, þetta eru peningar sem maður getur ekki einu sinni ímyndað sér. Ég veit ekki hvort þessir þúsundkallar myndu  ekki bara hreinlega fylla þennan sal. Þetta eru peningar á brettum, við skulum gera okkur grein fyrir því, og við viljum að þjóðfélagið fái að njóta, að þjóðfélagið verði tryggt. Við viljum að fjölskyldurnar hætti að vera hræddar um hvað um þær verður.

Það var hrikalegt ástand í Grindavík þegar fólkið var hreinlega rekið út af heimilum sínum vegna yfirvofandi náttúruvár. Að hugsa sér, það átti  allt í einu hvergi heima. Það er annars konar vá sem er að skella núna á íslenskum heimilum. Það er ekki út af komandi eldgosi eða blússandi  jarðhræringum, það er vegna vanhæfrar ríkisstjórnar. Það er váin sem fylgir því að vera með vanhæfa stjórnendur sem stýra þessari skútu, sem grípa ekki inn í og laga ekki hlutina og girða aldrei fyrir brunninn áður en við erum fallin ofan í hann. Það er alveg með hreinum ólíkindum, eins og  fólkið, þessir ágætu hæstv. ráðherrar og þessi ríkisstjórn, hafi ekki lært nokkurn skapaðan hlut, ekki neitt. Það er sárara en tárum taki að við skulum sitja uppi með valdhafa sem vita ekkert hvað þeir eru að gera. Það eru mín skýru skilaboð. Við sitjum uppi með valdhafa sem hafa ekki hugmynd um hvað þeir eru að gera. En 30 milljarða frá bönkunum, takk, yfir í ríkissjóð, það er Flokkur fólksins.


Ræðumaður: Eyjólfur Ármannsson

Virðulegur forseti. Mig langar að tala hérna um eitt aðalmarkmiðið. Ég talaði of lengi um hin markmiðin sem eru fjögur og ég taldi upp áðan. Það er þriðja markmiðið sem fjallað er um, að landsmenn „búi við húsnæðisöryggi og jafnrétti í húsnæðismálum með því að sköpuð verði skilyrði með markvissum húsnæðisstuðningi til að öll hafi aðgengi að öruggu og góðu húsnæði með viðráðanlegum húsnæðiskostnaði.“

Undanfarið, frá hruni, má segja að við höfum búið við leiguliðavæðingu á húsnæðismarkaði. Hér áður fyrr bjuggu Íslendingar í sínu eigin húsnæði. Vissulega er mikilvægt að það sé virkur leigumarkaður og það allt en mér skilst á tölum að 90% af þeim sem eru í leiguhúsnæði vilji búi í eigin húsnæði. Þetta er stórt vandamál, að einstaklingar hafi ekki efni á því að fara inn á húsnæðismarkaðinn, kaupa sitt eigið húsnæði, eiga sitt eigið húsnæði og borga af láninu. Þeir hafa ekki efni á því og það er stórkostlegt vandamál. Við getum rétt ímyndað okkur hvernig vandamálið er þegar við erum með 9,25% stýrivexti í landinu og verðbólgan fer vaxandi. Hún fer ekki minnkandi miðað við það sem við heyrðum hjá seðlabankastjóra í morgun og markaðurinn er nánast botnfrosinn. Fólk er að fara að missa heimili sín út af þessum háa vaxtakostnaði og það er snjóhengja sem vofir yfir samfélaginu sem á eftir að dembast yfir samfélagið þegar fólk hefur ekki efni á að greiða af húsnæðislánum sínum og ungt fólk kemst ekki inn á húsnæðismarkaðinn.

Orsökin fyrir þessu er mikið til fjármálavæðing húsnæðis sem hefur átt sér stað á Vesturlöndum og m.a. á Íslandi. Það er farið að líta á fjárfestingu í húsnæði eins og fjárfestingu í hlutabréfum. Þeir sem hafa aukafé milli handanna eru að kaupa sér aukahúsnæði til að fjárfesta og ávaxta fé sitt en ekki að kaupa hlutabréf eða skuldabréf eða gera það með öðrum hætti. Þetta leiðir til hækkunar og leiðir til þess að leigumarkaður af þeirri tegund vex. Við eigum að sporna við þessu. Þegar einstaklingur er að leigja sína aðra, þriðju eða fjórðu íbúð þá eiga að vera auknir skattar af þeim tekjum. Norðmenn gera það og við eigum að gera það. Það er líka þannig að ef þú tekur lán fyrir húsnæði sem er annað eða þriðja húsnæði þá færðu minni lánafyrirgreiðslu. Þú getur ekki bara notað eigið fé að hluta og svo látið leigjanda borga niður kannski helming, 60% eða helminginn, af láni á húsnæðinu. Gegn þessari fjármálavæðingu eiga stjórnvöld að spyrna fótum með skattkerfinu og með lánafyrirkomulaginu.

Varðandi markmiðið, þriðja markmiðið sem ég las upp hér áðan, þá er það brotið niður í 14 hluta. Einn hlutinn er endurskoðun lánaheimilda með tilliti til almannaþjónustuhlutverks Húsnæðis- og mannvirkjastofnunar á húsnæðismarkaði. Markmiðið þar er að tryggja tekju- og eignaminni einstaklingum og fjölskyldum, fyrstu kaupendum, heimilum með þunga framfærslubyrði og þeim sem búa við markaðsbrest á húsnæðismarkaði aðgengi að húsnæðislánum. Lánin verði enn fremur veitt til lögaðila og sveitarfélaga vegna húsnæðis fyrir þessa hópa. Að sjálfsögðu er gríðarlega mikilvægt að koma til móts við þessa hópa en það verður ekki einungis gert með auknum lánveitingum. Ég tel það hafa verið stórkostleg mistök hjá íslensku samfélagi þegar við lögðum niður félagslega húsnæðiskerfið. Við verðum að tryggja að tekjulægstu hóparnir hafi aðgang að húsnæði á viðráðanlegu verði. Það verður hreinlega að gerast. Þá erum við að tala um eins konar félagslegt kerfi.

Annað undirmarkmiðið, með leyfi forseta, er að húsnæðisstuðningurinn „nýtist í auknum mæli til að auka framboð öruggra og góðra íbúða með viðráðanlegum húsnæðiskostnaði.“ Þetta er vissulega göfugt markmið en þarna verður að koma til móts við þá tekjulægstu, tekjulægstu tíundina, ekki tekjulægstu 20 prósentin.

Hérna er einnig fjallað um húsnæðisöryggi leigjenda, sem er gott, og líka að fjármögnunarkostnaður byggingaraðila í almenna íbúðakerfinu verði lækkaður og greind verði þörf fyrir félagslegt húsnæði sveitarfélaga, sem er gríðarlega mikilvægt. Það er þarna sem þarf að koma til móts við fátækasta fólkið. Fjölbreyttir búsetukostir fyrir eldra fólk, fatlað fólk og heimilislaust fólk eru líka eitt af undirmarkmiðunum. Það er þarna sem ríkið þarf að beita sér, það er þarna sem ríkið þarf að koma inn með fullum krafti til að bæta stöðu þessa hóps. Það er algerlega óásættanlegt að ungt fólk og fátækt fólk og tekjulægstu tíundirnar tvær hafi ekki aðgang að húsnæði og þurfi að sætta sig við það að vera upp á leigumarkaðinn komin. Það er algerlega óásættanlegt. Það hlýtur að vera verkefni okkar allra að stuðla að því að allir geti eignast þak yfir höfuðið. Það verður einungis gert með því að taka á þessari fjármálavæðingu sem átt hefur sér stað.


Ræðumaður: Eyjólfur Ármannsson

Virðulegur forseti. Tillaga til þingsályktunar um húsnæðisstefnu fyrir árin 2024–2038 ásamt fimm ára aðgerðaáætlun fyrir árin 2024–2028 er áhugavert plagg. Þar segir að húsnæðisstefna „taki mið af og verði hluti af heildstæðri samþættri stefnu í samgöngumálum, húsnæðismálum, skipulagsmálum, byggðamálum og málefnum sveitarfélaga“ og taki mið af samþykktum og stefnu stjórnvalda á öllum málefnasviðum.

Hér er nánast verið að gleypa hval, svo  ekki sé meira sagt. Hér er verið að líta til gríðarlega mikilvægra málaflokka og stórra málaflokka. Það þarf að horfa á þetta mjög, mjög breitt: Skipulagsmál, samgöngumál, byggðamál, málefni sveitarfélaga og húsnæðismál. Þetta er vissulega metnaðarfullt plagg og sagt að það sé sameiginleg framtíðarsýn og meginmarkmiðin í stefnu iðnaðarráðuneytisins að Ísland verði í fremstu röð með trausta og örugga innviði, öflug sveitarfélög, verðmætasköpun og framsækna þjónustu. Þetta er allt gott og blessað, en ef við horfum t.d. á öflug sveitarfélög, tökum það bara sérstaklega út, þá erum við með sveitarfélög í landinu  þar sem eru um 130.000 íbúar í 400.000 manna samfélagi. Við erum líka með sveitarfélag þar sem eru 43 einstaklingar þannig að við erum með sveitarfélög sem eru alveg gríðarlega ólík og því miður eru þau allt of mörg enn þá. En það eru teikn um það að það séu sameiningar í gangi, eins og Vesturbyggð og Tálknafjörður og Skorradalshreppur sem ætlar vonandi að sameinast Borgarbyggð. Staðreyndin er að við verðum ekki með öflug sveitarfélög nema þeim fækki og það mun kalla á að við verðum með fjölkjarna sveitarfélög. Þá verðum við að vera með öflugar samgöngur innan sveitarfélaganna.

Varðandi trausta og örugga innviði þá er það líka göfugt markmið en fyrir þingmann sem kemur frá Norðvesturkjördæmi og horfir á að vegasamgöngur t.d. á Vestfjörðum hafa dregist aftur úr — það er ákveðin innviðaskuld þar, klárlega, sem er jú verið  að greiða upp að hluta með Dynjandisheiði og veginum um Gufufjörð og Djúpafjörð, að ógleymdum Skógarstrandarvegi sem er eini stofnvegur  landsins sem er ómalbikaður, ekki með bundið slitlag. Það er enn langt í land að við náum þessum markmiðum um öflug sveitarfélög og trausta innviði. Verðmætasköpun t.d. á Vestfjörðum er búin að stóraukast og innviðirnir þurfa að fylgja með.

Lykilviðfangsefni þessarar húsnæðisstefnu koma fram í tillögunni: Stöðugleiki á húsnæðismarkaði, skilvirk stjórnsýsla, húsnæðisöryggi og jafnrétti landsmanna í húsnæðismálum með félagslegum jöfnuði og blöndun byggðar, sérhæfðar lausnir til að mæta áskorunum á landsbyggðinni og markviss húsnæðisstuðningur sem er afmarkaður við þá sem standa höllum fæti á húsnæðismarkaði. Svo er talað um bætta réttarstöðu og 8. atriðið er sjálfbær þróun. Mig langar að staldra við nokkur af þessum markmiðum sem hér eru sett fram og ræða þau.

Markmiðinu um að jafnvægi verði náð á húsnæðismarkaði þar sem fjölbreytt framboð íbúða mæti þörf verður einungis mætt með því að fjölga íbúðum, fjölga húsbyggingum, auka framboðið vegna þess að eftirspurnin er mikil. Ég á sæti í fjárlaganefnd og þar hefur komið fram að okkur fjölgar um 1.000 manns á mánuði. Það hefur verið þannig síðustu 12–13 mánuði, 1.000 manns á mánuði. Allt þetta fólk þarf húsnæði. Og núna er 4.000 manna byggðarlag, Grindavík — við erum með flóttamenn í eigin landi. Þau hafa þurft að flýja heimili sín eins og átti sér stað í janúar 1973 þegar Vestmannaeyingar þurftu að fara upp á fastalandið eina nóttina. Ég var þá  þriggja ára barn. Og núna erum við  raunverulega með 4.000 íbúa Grindavíkur sem flóttamenn í eigin landi og þetta fólk þarf allt húsnæði. Þetta kallar alveg klárlega á aukið framboð á húsnæði. Þannig að við erum ekki að fara að ná þessu jafnvægi í bráð, á næstu árum. Við vonum að sjálfsögðu að Grindvíkingar geti farið aftur til síns heima og það verði ekki af þessu eldgosi.

Skilvirk stjórnsýsla er að sjálfsögðu mikilvæg og að landsmenn búi við húsnæðisöryggi og jafnrétti og að við höfum öll aðgengi að öruggu og góðu húsnæði. Það er göfugt markmið líka. Þetta eru allt markmið sem stjórnvöld eiga að stefna að, en hvernig við förum að því? Vissulega er hér aðgerðaáætlun sem er mjög áhugaverð og mikilvæg. Ef við skoðum áherslurnar um að ná þessu jafnvægi þá er t.d. talað um að lífeyrissjóðum verði gert kleift að koma að uppbyggingu leiguíbúða með fjármögnun og aðkomu að eignarhaldi húsnæðisfélaga, svo sem leigufélaga, þróunarfélaga, húsnæðissamvinnufélaga o.fl.

Þetta er vissulega mikilvægt. Lífeyrissjóðir  bjóða að sjálfsögðu lán til húsnæðiskaupa, verðtryggð lán yfirleitt. Þú getur náttúrlega líka tekið óverðtryggt lán. En ég hef haldið því fram, og ég er ekki einn á þeirri skoðun, ég man að eigandi Góu hefur verið mikill talsmaður þessa, að lífeyrissjóðirnir komi með beinni hætti að uppbyggingu húsnæðis sem þeir selji síðan á markaði. Það kemur ekki fram hér en það mætti vera þarna. Kannski er það undir heitinu þróunarfélag eða húsnæðissamvinnufélag. En það er gríðarlega mikilvægt að lífeyrissjóðirnir komi af öflugum krafti  inn á húsnæðismarkaðinn með allt sitt fé og það er góð ávöxtun á peningunum þar.

Einnig kemur fram að  íbúðir sem ekki eru nýttar til fastrar búsetu verði nýttar sem slíkar. Það er vissulega mikilvægt. En núna undanfarin ár, eiginlega frá hruni, í ferðamannastrauminum öllum, sérstaklega á þeim árum þegar hótelskortur var í landinu, þá  voru skammtímaleigurnar, sérstaklega Airbnb,  að taka við kúnnum. Við hefðum ekki getað tekið á móti jafn mörgum ferðamönnum ef þessi valkostur hefði ekki verið fyrir ferðamenn. Þetta er raunhæfur valkostur fyrir ferðamenn og líka fyrir Íslendinga sem fara til útlanda og eins hér á landi. En það er mikilvægt að við notum húsnæði í deilihagkerfinu, að við séum ekki í skammtímaleigu með húsnæði sem ætlað er til fastrar búsetu, að það séu raunverulega hótel. Að  einstaklingar og lögaðilar séu að leigja út fjölda, jafnvel tugi íbúða í gegnum skammtímaleigu er hótelrekstur, það er ekki skammtímaleiga. Það er ekki hluti af deilihagkerfinu. Deilihagkerfið er þannig að þú býrð þínu húsnæði, leigir það út þegar þú ert í fríi eða erlendis og átt kannski aukaherbergi til að leigja. Það er deilihagkerfið. Við þurfum að taka  deilihagkerfinu fagnandi hvað þetta varðar. Og að sjálfsögðu á að skattleggja það eins og annað.

Stuðlað verði að því að  skilvirkni  verði í mannvirkjagerð, sem er að sjálfsögðu mjög mikilvægt. En það breytir því ekki að þar er byggingarreglugerðin undir. Ég var lögfræðingur á Skipulagsstofnun og þá var verið  að endurskoða byggingarreglugerðina. Það eru gríðarlegir hagsmunir í því plaggi, gríðarlegir hagsmunir.

Varðandi skilvirkni og gæði húsnæðis og jafnvægi við umhverfið þá sé ég hér  taldar upp áherslur til að ná því markmiði. Það er t.d. talað um að það verði unnið að því markmiði í samræmi við loftslagsmarkmið, með rekjanleika, samhæfingu og öðru slíku og á grundvelli orkuútreikninga og með endurnotkun byggingarvara.

En við þurfum líka að huga að öryggi húsnæðis. Við búum svo vel á Íslandi að við gerum það miklar kröfur til húsnæðis, með járnabindingar og annað, að þær standast núna og hafa staðist jarðskjálfta og náttúruhamfarir og það er mjög mikilvægt að við leggjum áherslu á öryggi húsnæðis. Ég hef ekki séð þess sérstaklega getið en ég treysti á að haldið verði utan um þetta atriði, að við búum í mjög sérstöku landi hvað varðar jarðumbrot. Það er vissulega mikið fjallað hérna um kolefnislosun vegna mannvirkja og orkunýtingu sem er mjög mikilvæg, en þetta er grundvallaratriðið, öryggi húsnæðis. Jú, það er sérstakt markmið varðandi    húsnæðisöryggi og jafnrétti landsmanna í húsnæðismálum en ég sé ekki að sérstaklega sé tekið tillit til  þess atriðis sem varðar jarðskjálfta og annað slíkt. Það mætti vera þarna sérstaklega. Það kemur þá kannski  fram í nefnd.

Varðandi mælikvarðana sem ná yfir markmið um húsnæðisöryggi og jafnrétti landsmanna í húsnæðismálum þá er talað um  hlutfall leigjenda og íbúðareiganda sem búa við íþyngjandi húsnæðiskostnað eftir tekjufimmtungum. Það eru mælikvarðarnir. Ég tel að þarna eigum við ekkert að tala um tekjufimmtunga heldur tekjutíundir. Það er of mikið að tala um 20% hluta íbúanna. Það ætti að taka allt að 10%. Eins varðandi hlutfall íbúða með viðráðanlegum húsnæðiskostnaði af íbúðastofninum á landsvísu og greint niður á landshluta sem og eftir tegund húsnæðisstuðnings, að það verði mælikvarði. Og þar er að sjálfsögðu mikilvægt að landsbyggðin sé undir.

Ég er því miður búinn með tímann minn, ég ætlaði að fara að tala um  aðgengi til allra en ég geri það í seinni ræðu.


Ræðumaður: Jakob Frímann Magnússon

Virðulegi forseti. Ég ætla að gera störf þingsins að mínu umræðuefni eins og gert er ráð fyrir í yfirskrift þessa dagskrárliðar. Hið háa Alþingi, hið virðulega Alþingi með öllum hinum hv. eða hæstv. þjóðkjörnu starfsmönnum hér í þingsal nýtur nú þess vafasama heiðurs að vera eini fundarsalur höfuðborgarsvæðisins sem er nánast með daglega fundi og sem ekki gefur kost á þeirri sjálfsögðu nútímatækni sem gerir manni kleift að sýna með myndrænum hætti skiptingu kökunnar eða fjölda þessa hóps eða hins og þróun mála í myndmáli. Hin æruverðuga sjónvarpsstöð á Alþingi.is, sem sumir horfa á og aðrir ekki, er sennilega einhver fábreyttasta útsending sem gefst kostur á í heiminum en gæti verið einhver besti fræðslumiðill fyrir almenning sem hægt væri að bjóða upp á í stjórnmálafræðunum og samfélagsfræðunum öllum.

Heyr, heyr.Gott og vel, ég hef vakið máls á þessu áður og mun gera það aftur að óbreyttu. Hins vegar erum við á nýjum þröskuldi tæknibyltingar þar sem gervigreindin er til umræðu. Ég er ósammála því nafni. Það er niðurlægjandi nafn á þessa tækninýjung. Það ætti að vera eins konar samgreind eða algreind — alnetið var það kallað á sínum tíma — en engu að síður getum við vonandi áður en langt um líður nýtt gervigreind til að efla með okkur lýðræðið svo menn tali ekki hér daginn út og daginn inn út í tómið, þar sem enginn er að hlusta, úr þessum stóli eða sérstaklega nefndastólum. Við getum fengið algreindina eða gervigreindina okkur til atfylgis og skoðað hver var niðurstaða dagsins, hver var niðurstaðan í málinu, og sent hana áfram til framkvæmdarvaldsins í þágu heildarinnar. Þetta er mín skammtímasýn og framtíðarsýn í senn.


Ræðumaður: Inga Sæland

Virðulegi forseti. Ég get nú bara tekið undir hvert einasta orð sem hv. þm. Guðmundur Ingi Kristinsson sagði á undan mér. Þið ættuð að skammast ykkar  sem eigið að taka  það til ykkar, hvernig þið eruð að fara með fólk sem býr hér í sárri neyð. Þess vegna ætla ég að ræða hér um komandi fjáraukalög, sem koma  til okkar núna á næstu dögum til 2. umræðu, þar sem Flokkur fólksins er með breytingartillögu við fjáraukann einmitt um jólabónus til handa eldra fólki sem hefur engar aðrar tekjur að reiða sig á en greiðslur almannatrygginga. Þetta eru ríflega 2.000 einstaklingar. Upphæðin eru um 138 millj. kr. sem við erum að óska eftir fyrir þennan langfátækasta hóp. Þetta er einmitt eins og hv. þm. Guðmundur Ingi benti svo réttilega á áðan; stærri hlutinn af þessum ríflega 2.000 einstaklingum sem við erum að óska eftir jólabónus fyrir er fyrrverandi öryrkjar, fólk sem hefur farið úr því að fara úr örorkukerfinu yfir í ellilífeyriskerfið og misst þá í rauninni tugi þúsunda í sumum tilvikum af framfærslu sinni. Þetta er náttúrlega alveg stórkostlegt. Ég skil ekki af hverju Guðmundur er alltaf dingla hér um með hækjurnar því að hann er nefnilega kominn  á ellilífeyrinn og komin á þann aldur að hann ætti að vera orðinn alveg fullfrískur, ekki satt? Ég er nefnilega að bíða alveg mjög spennt eftir því einmitt að verða 67 ára því að þá  hendi ég náttúrlega gleraugunum og get loksins tekið bílpróf, hlýtur að vera.

Þetta er allt mjög öfugsnúið, eins og við vitum. Og það er hér í þessu húsi, á  hv. Alþingi, sem við eigum í rauninni að leiðrétta svona rugl. Það er hérna sem við eigum að sýna sóma okkar í því að leiðrétta svona rugl. Ég skora á ríkisstjórnina að leiðrétta þetta rugl og í rauninni líka að koma með þennan jólabónus til handa fátækustu eldri borgurunum núna fyrir jólin.

Forseti minnir hv. þingmenn á að vísa til annarra þingmanna með fullu nafni eða kjördæmisnúmeri.


Ræðumaður: Guðmundur Ingi Kristinsson

Virðulegur forseti. Í frumvarpi til laga um tímabundinn stuðning til greiðslu launa vegna náttúruhamfara í Grindavíkurbæ er gert ráð fyrir að til launa teljist hvers konar laun og aðrar þóknanir samkvæmt lögum um tryggingagjald sem og framlag í lífeyrissjóð viðkomandi starfsfólks. Það er gert ráð fyrir að upphæðin sé 633.000 kr. og með 11,5% viðbótarstuðningi í lífeyrissjóð er gert ráð fyrir að stuðningurinn geti að hámarki orðið 705.795 kr. vegna hvers einstaklings. En þessi upphæð var sett inn 2018. Ef hún væri uppreiknað í dag samkvæmt lögum um Ábyrgðasjóð launa þá ætti hún að vera um 910.000 kr. og rúmlega 1 millj. kr. með lífeyrissjóðsframlagi. Þessi mismunur skerðir illa launagreiðslur til fjölda launamanna í Grindavík. Það virðist vera reglan frekar en undantekning hjá þessari ríkisstjórn að styrkir og frítekjumörk haldist óbreytt í nokkur ár eða jafnvel áratugi án þess að hækka samkvæmt vísitölu launa. Með þessum vinnubrögðum er ríkisstjórnin vísvitandi og viljandi að skerða stórlega tekjur og styrki fólks og valda þeim þannig fjárhagslegu tjóni. Þetta er mjög áberandi í almannatryggingakerfinu og virðist hafa smitast vel og vendilega yfir í launakerfi vinnandi fólks, t.d. ætti 200.000 kr. frítekjumark almannatrygginga að vera nærri helmingi hærra fyrir alla ef rétt væri og þá ætti 25.000 kr. frítekjumark lífeyrislauna að vera nærri 50.000 kr. ef það væri rétt uppfært. Þá er það alveg óverjandi með öllu að verst settu öryrkjar séu með fjárhagslegan hnút í maganum þegar þeir hætta að vera öryrkjar og fara yfir í ellilífeyriskerfið og verða — hvað? Heilbrigðir eldri borgarar í boði ríkisins? Hvað skeður við það? Þeir missa 28.000 kr. á mánuði eða 336.000 kr. á ári sem er á allan hátt mjög óeðlilegt og fjárhagslegt ofbeldi. Fólki sem er búið að vera veikt á fátæktarlaunum alla sína ævi er refsað fjárhagslega fyrir að fara á ellilífeyri. Það ætti að hækka um 28.000 kr. á mánuði, ekki að ræna það þeirri upphæð. Skammist ykkar, þið sem berið ábyrgð á þessu óréttlæti, ef þið kunnið það þá.


Ræðumaður: Jakob Frímann Magnússon

Forseti. Ég ætlaði bara að benda á það sem stendur í 5. gr.

„Kvikmyndasafni Íslands er heimilt að taka gjald fyrir eftirtalið: Útlán á kvikmyndum, kvikmyndasýningar, afritun, skönnun og stafvæðingu hliðræns efnis og sérfræðilega heimildaþjónustu og launa- og efniskostnað vegna þessara þátta. Jafnframt er safninu heimilt að taka gjald fyrir sýningu, annan flutning og rétt til eintakagerðar í samræmi við ákvæði höfundalaga, nr. 73/1972. Kvikmyndasafnið skal setja sér gjaldskrá vegna þessarar þjónustu sem ráðherra staðfestir.“

Þetta held ég að hljóti að svara að einhverju leyti spurningunum um hvernig eigi að fjármagna kvikmyndakynningu og aukið læsi.


Ræðumaður: Jakob Frímann Magnússon

Virðulegur forseti. Ég vil þakka hæstv. ráðherra fyrir svarið. Sem þessi fámenna þjóð höfum við kannski verið þekktust fyrir það frá landnámi að búa að ríkri sagnahefð. Einu sinni voru það Íslendingasögurnar sem báru hróður okkar víðast og síðan annars konar formgerðir. Mér leikur forvitni á að vita hvort menningar- og viðskiptaráðherra sæi fyrir sér hvata fyrir aðila í viðskipta- og fjármálalífi á Íslandi til að koma að styrkingu geirans. Mig langar að vita hvort ráðherrann sæi fyrir sér að hægt væri að innleiða hvata í formi skattafslátta eins og þekkist víða, sérstaklega í Bandaríkjunum þar sem kvikmyndagerðin hefur verið í hvað mestum blóma lengur en annars staðar, allt byggt meira eða minna á því að menn fjárfesta í þessari tegund menningarlífsins sem stundum verður að ábatasömum rekstri, og hvort við gætum hvatt fleiri til að leggja fé til þessa geira sagnahefðarinnar, kvikmynda- og sjónvarpsþáttagerðar, með skattalegum hvötum. Það myndi að mínu mati geta stóreflt það sem fyrir er og er í blóma. Það væri hægt að vísa í margar fyrirmyndir í nágrannalöndum og samstarfslöndum okkar hvað þetta varðar.


Ræðumaður: Jakob Frímann Magnússon

Virðulegi forseti. Ég vil þakka hæstv. menningar- og viðskiptaráðherra fyrir þessa framsögu og fyrir að kynna okkur fyrir þessari bættu stefnu sem lýtur m.a. að varðveislu og þjónustu við arfinn. Nú hef ég ekki fundið það, en ég vil ljúka lofsorði enn einu sinni á það frumkvæði að móta stefnu í öllum helstu greinum okkar menningarlífs. Kvikmyndastefnan er frábær og ekki síður sú tónlistarstefna sem nýbúið er að samþykkja. Er það ekki alveg skýrt að Kvikmyndasafni Íslands ber að færa í stafrænt form allar þær kvikmyndir sem hafa verið framleiddar á Íslandi með sama hætti og hið lofsverða framtak að færa öll hljóðrit Íslands undir þak Þjóðskjalasafnsins og yfirfæra þar í stafrænt form? Þetta er bara spurning sem ég vildi varpa fram um leið og ég vek athygli á því að þetta eru mjög þörf og mikilvæg skref sem hér er verið að stíga og fullkomlega eðlilegt að það séu endurgreiðslur frá þeim verkefnum sem verða kannski að miklum efnahagslegum undrum í dreifingar- og söluheimi sjónvarps- og kvikmyndahúsanna. Að lokum þá er talað um sérstakan sjóð sem komi til viðbótar til að framleiða sjónvarpsseríur og annað slíkt. Mér leikur forvitni á að vita hvers konar upphæðir eru þar undir.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Að hluta til kom hann að því sem ég ætlaði í seinna andsvari að spyrja um, það var heimaslátrunin, ég ætlaði að bomba því inn í seinna skiptið en hann svaraði því að hluta. Ég ætla samt að halda aðeins áfram með heimaslátrunina og það að nokkrir bændur geti tekið sig saman og slátrað búfé sínu. Hann minntist á að einfalda það regluverk og það er eiginlega það sem ég var að tala um að hluta til varðandi regluverk afurðastöðvanna. Þarf ekki að einfalda það þannig að heimaslátrun og minni stöðvarnar passi inn í það? Þarf að hafa sérregluverk fyrir heimaslátrunina? Kannski þarf sérheimildir eða -leyfi, en er þetta svo dýrt ferli að það er ekki rekstrargrundvöllur fyrir heimaslátruðu eða þá að fimm, sex, sjö bændur taki sig saman og slátri sínu fé heima í héraði? Til dæmis í Skagafirði, hann nefndi dæmi um það. Er ekki bara kominn tími til að endurskoða það regluverk þannig að það verði auðveldara að fara inn á þennan markað hreinlega? Annar hver bóndi ákveður að slátra einn — og þá erum við alltaf komin með dýralækninn. Ef það er innra gæðakerfi við slátrun, er það þá ekki nægjanlegt og uppfyllir öll skilyrðin? Þarf dýralæknir að horfa í augun á hverri kind sem er slátrað? Það væri gaman að fá að heyra álit hv. þingmanns á þessu, hvort það sé ekki kominn tími til. Ég skora hér með á hæstv. matvælaráðherra að skoða þetta. Þetta er þá kannski efni í þingsályktunartillögu sem við gætum verið saman á, um að stuðla að þessu með heimaslátrun og að hópar bænda geti tekið sig saman og slátrað saman. Þarf mikið til? Segjum að fimm bændur komi saman og slátri saman. Er stofnkostnaður það mikill og er regluverkið það dýrt að það borgar sig ekki? Stóri aðilinn hefur alltaf vinninginn.


Ræðumaður: Eyjólfur Ármannsson

Ég þakka hv. þingmanni fyrir seinni ræðu sína og gott að heyra að hann óttist ekki um litlar afurðastöðvar, að þær geti lifað af. Nú er ég ekki sérfræðingur í búvörusamningunum eða búvörulögunum en mér skilst það, ef ég man rétt, að það sé skylda á mjólkursamlögum að afhenda vinnslustöðvum mjólkurafurðir sínar á sama verði til fullvinnslu, þá líka litlum framleiðendum á mjólkurvörum. Ég hef alltaf skilið það þannig varðandi mjólkurframleiðslu að þessi litlu fyrirtæki sem eru að selja vörur eins og gríska jógúrt, heitir Bio-eitthvað, og fleiri fyrirtæki sem eru að selja vörur sínar í búðum, fái mjólkina frá stóru mjólkurbúunum. Nú veit ég ekki til þess, t.d. varðandi lambakjötið, að það sé skylda á afurðastöðvunum að selja til minni kjötvinnslna til fullvinnslu. Það væri gaman að heyra það ef hann gæti upplýst þingheim um það, það væri mjög fróðlegt. Ég er líka að horfa á það varðandi slátrunina að lítil fyrirtæki geti komist inn á þann markað og þá með fullvinnslu alveg áfram. Ég vona að það verði ekki bara eftir ein, tvær eða þrjár afurðastöðvar og það eigi enginn raunverulega séns á að fara slátra, að frumframleiðendur sjái hag sínum best borgið að vera með þessa samninga og samkeppnin sé mjög lítil. Það er mjög mikilvægt að mörkin á milli samkeppnisréttar og búvörulaga séu skýr eins og er meginefni frumvarpsins og að samkeppni sé ekki útilokuð, eins og segir í 2. mgr. 1. gr. frumvarpsins, sem verður 5. gr. laganna. Við erum bæði að horfa á þetta út frá afurðastöðvunum, hvort frumframleiðendur sjái hag í því að afhenda kjöt til lítilla afurðastöðva. Það er það sem mér finnst ekki liggja alveg fyrir, og líka það hvort kjötvinnslurnar geti ekki örugglega fengið það á sama verði eins og í mjólkinni. Það væri gaman að heyra álit hv. þingmanns á þessu.


Ræðumaður: Eyjólfur Ármannsson

Virðulegi forseti. Hér er frumvarp sem er að mörgu leyti mjög áhugavert og er ætlað að stuðla að aukinni hagkvæmni afurðastöðva með það að markmiði að auka hlut bænda í framleiðslu sinni og þeirri verðmætasköpun sem á sér stað í landbúnaði. Það er gríðarlega mikilvægt að hlutur bænda og frumframleiðanda aukist, þeir fái aukinn hluta af þeim verðmætum sem kaupandinn greiðir fyrir vöruna, fái sem stærstan hluta af því fé sem greitt er endanlega fyrir vöruna. Það hlýtur að vera markmiðið.

Þetta frumvarp er að mörgu leyti áhugavert og markmiðið mjög göfugt. En það eru ákveðin atriði sem ég tel að mætti skoða betur og ég vona að þetta sé ekki endapunkturinn þegar kemur að samruna afurðastöðva. Þetta kemur fram í frumvarpinu í 2. mgr. 1. gr., sem verður 2. mgr. 5. gr. búvörulaganna:

„Samkeppniseftirlitinu er heimilt að mæla fyrir um að einstakir samningar eða ákvarðanir framleiðenda eða framleiðendafélaga séu óheimilir, að þeim skuli breytt eða að skylt verði að láta af þeim, enda feli þeir í sér hættu á því að samkeppni sé útilokuð. Þar til slík ákvörðun hefur verið tekin skulu viðkomandi samningar eða ákvarðanir teljast lögmætir.“

Hér er verið að koma í veg fyrir að samkeppni verði útilokuð. Í 1. gr. er fjallað um það að bann við ólögmætu samráði gildi ekki um samninga milli frumframleiðenda. Samningar milli frumframleiðenda landbúnaðarafurða geta falið í sér minni samkeppni en það á greinilega einhver samkeppni að vera. Samkeppniseftirlitið getur gripið inn í ef hún er útilokuð. Það er mjög mikilvægt að við höfum þann glugga að það sé alltaf samkeppni þótt það sé verið að minnka hana hér. Það er gríðarlega mikilvægt. Eins og hv. þm. Þórarinn Ingi Pétursson kom inn á voru 36 afurðastöðvar í gamla daga þegar ég var ungur maður og var að rétta skotmanninum kindurnar í sláturhúsinu á Þingeyri, eftir að búið var að smala á skaganum milli Arnarfjarðar og Dýrafjarðar, á Sléttanesi, Lokinhömrum og þar. Þá voru þær 36. Núna eru þær orðnar sjö. Ég tel mjög mikilvægt að litlar afurðastöðvar geti þrifist og það sé hægt, það sé möguleiki að stofna afurðastöð eftir að þetta frumvarp verður samþykkt og verður að lögum. Það verður að vera innganga inn á markað afurðastöðvanna, verður að vera hægt fyrir einhvern að geta tekið sig til sem hefur áhuga á að fara að slátra sauðfé, t.d. með lítilli afurðastöð, og sett á fót litla afurðastöð og hún uppfylli allar reglur og skyldur sem lagðar eru á afurðastöðvar. Það finnst mér vera mjög mikilvægt, að samkeppni verði ekki útilokuð með samningum milli frumframleiðenda. Það tel ég vera einungis gert með því að heimila að það sé möguleiki að stofna afurðastöðvar í framtíðinni. Þetta verði ekki alger einokun örfárra risa.

Þá erum við komin að regluverkinu sem ég tel að þyrfti að skoða líka og ég skora á hæstv. matvælaráðherra að skoða regluverkið og vonandi að einfalda það. Ég veit að hluti af þessu er að Evrópusambandið er að gera kröfur á okkur en það verður að einfalda þær kröfur, t.d. varðandi dýralækna og annað þegar er verið að slátra. Ég hef nú oft verið viðstaddur heimaslátrun og þetta er ekki flókin athöfn í sjálfu sér, óskemmtileg en hún er hluti af lífinu. Það er mjög mikilvægt að inngangurinn á markaðinn verði tryggður. Einungis þannig getum við stuðlað að framþróun. Ég er nú ekki sérfræðingur í þessu en við sjáum það í mjólkurframleiðslu að það eru  glæsileg fyrirtæki að koma með mjólkurafurðir, ýmiss konar fyrirtæki sem maður vissi ekki að væru til, maður sér þetta bara út í búð. Það er mjög mikilvægt að þetta verði líka til í afurðastöðvunum sem geta tengst kjötvinnslunni. Þetta er grundvallaratriði, tel ég.

Það kemur fram í frumvarpinu, svo ég lesi hér úr greinargerðinni um meginefni frumvarpsins, með leyfi forseta:

„Með frumvarpinu er lagt til að:

a.   mælt verði fyrir um heimildir frumframleiðenda og félaga þeirra til að eiga með sér samstarf til að vinna að hagsmunamálum, þar með talið markaðsmálum.“

Það er gríðarlega mikilvægt að koma að markaðsmálum. Það var nú bara síðast í gær eða fyrradag, já, í sunnudagskaffi Flokks fólksins, að það var verið að tala um landbúnaðarafurðir og þá benti einn gesturinn á það að hann fengi aldrei að vita úr hvað sláturhúsi lambakjötið væri, hvar því væri slátrað og helst frá hvaða héraði það væri. Ég tel að það væri markaðsmál, að við neytendur værum upplýstir um það.

Þetta var a-liðurinn en b-liður hljóðar svo, með leyfi forseta:

„b.   mælt verði fyrir um eftirlit Samkeppniseftirlitsins með framkvæmd þessara heimilda og um leið reynt að afmarka betur mörkin milli samkeppnisréttar og búvörulaga.“

Það er gríðarlega mikilvægt að gera þetta líka og þá að samkeppni sé ekki útilokuð. Við verðum að leyfa samkeppni í þessum geira, það er grundvallaratriði, og líka að innkoma inn á markaðinn sé tryggð, þ.e. inn á markað afurðastöðvanna. Ég vona að það verði gert með því að horfa til þess að það geti verið litlar einingar líka, að einstaklingar og litlir hópar geti gert það og þá frumframleiðendur líka. Þetta er mjög mikilvægt atriði.

Síðasti liðurinn um meginefni frumvarpsins er, með leyfi forseta,

„c. skilyrði þess að félag teljist til framleiðendafélags verði skilgreind sérstaklega.“

Það er lagt til með frumvarpi þessu að skilyrðin verði skilgreind sérstaklega. Ef við skoðum frumvarpið þá sjáum við að með 2. gr. frumvarpsins bætist ný málsgrein við 81. gr. búvörulaga, svohljóðandi, með leyfi forseta:

„Ráðherra skal setja með reglugerð frekari skilyrði um framleiðendafélög, sbr. III. kafla laganna, þar á meðal um starfshætti, lágmarksfjölda félaga, félagsaðild, skyldur framleiðenda gagnvart félagi og upplýsingagjöf.“

Þessi III. kafli er raunverulega 1. gr. frumvarpsins því að í dag eru engin ákvæði í III. kafla búvörulaga. 1. gr. frumvarpsins verður að 5. og 6. gr. í III. kafla laganna. Ég tel að hér sé verið að gefa ráðherra gríðarlega mikið vald með reglugerðarheimild. Mér finnst, ég horfi á þetta með gagnrýnum augum og gæti verið innlegg til vinnslu í atvinnuveganefnd, að þetta meginefni frumvarpsins, að leggja til að skilyrði þess að félag teljist vera framleiðendafélag verði skilgreind sérstaklega — ég tel að ráðherra hafi fengið mikið vald til að skilgreina hvað er framleiðendafélag með því að geta kveða á um starfshætti þess, lágmarksfjölda félaga, félagsaðild, skyldur framleiðenda gagnvart félagi og upplýsingagjöf. Mér finnst í fljótu bragði að hluti af þessu sem er talið þarna upp eigi að vera í lögunum, t.d. það hvað telst vera frumframleiðandi. Frumframleiðendur verða að lágmarki að ráða 51% atkvæða í félaginu. Hverjir eru frumframleiðendur? Jú, það eru bændur. Bóndi með 100 kinda bú og bóndi með 800 kinda bú, hafa þeir jafn mikið vægi, atkvæðavægi í félaginu? Hvernig er það skilgreint, þ.e. félagsaðildin? Ég sé hér hv. þm. Þórarin Inga Pétursson, formann atvinnuveganefndar, og ég skora á atvinnuveganefnd, ég á því miður ekki sæti í henni, að skoða þetta atriði, nefndin mætti skoða það svo að við getum sagt með reisn að Alþingi hafi samþykkt frumvarp þar sem skilyrði þess að félag teljist til framleiðendafélas séu skilgreind sérstaklega og það sé skilgreint sérstaklega í lögunum. Það verður meiri festa ef það verður í lögunum.

Varðandi félagaformið þá kemur fram að það getur verið hlutafélag, einkahlutafélag, samvinnufélag eða sameignarfélag og það er gott og blessað. Við getum líka séð fram á að 49% verði kannski fjárfestar og gerðar ákveðnar ávöxtunarkröfur og annað slíkt. En það er mjög mikilvægt að frumframleiðendurnir ráði þessum félögum, þ.e. bændurnir, að ágóðinn af þessum samningum fari til þeirra fyrst og fremst. Það er auðvelt að eiga félag með 49% hlut og ráða nánast öllu. Meira að segja er það talið þannig í hlutafélagarétti að ef þú átt 35% þá eru engar meiri háttar ákvarðanir teknar nema 35% eigandinn samþykki það. Af hverju er það? Það er af því að hinir eru svo dreifðir. Það er ekkert sem segir að frumframleiðendurnir komi fram sem ein heild á móti 49%, það þarf ekkert að vera þannig. Ég get tekið dæmi með ríkisbankann í Noregi, DNB, hann er eign ríkisins, 35%, vegna þess að þeir ætla að stjórna öllum meginákvörðunum. Þannig að þetta er atriði sem mætti skoða, t.d. kveða á um að frumframleiðendur þurfi að koma að öllum meiri háttar ákvörðunum, það sé ekki nægilegt að 49% hlutinn og kannski 2% af frumframleiðendunum, þá eru komin 51%, taki meiri háttar ákvarðanir sem eru stefnumarkandi fyrir svona félög. Ég vona að frumframleiðendur stjórni þessum félögum algjörlega, ekki bara 49% plús 2% sem gera 51% þannig að 49% frumframleiðenda er þá í minni hluta. Ég tel mjög mikilvægt að þetta sé algjörlega á forræði bænda og þeir taki allar meiri háttar ákvarðanir þó að sjálfsögðu sé hagsmuna minni hlutans alltaf gætt eins og í öllum þessum félagaformum.

Ég tel að þetta sé rétt skref að mörgu leyti. Það er mjög mikilvægt að auka hagkvæmni hjá afurðastöðvunum en við þurfum að passa það að útiloka ekki samkeppni og nýliðun innan afurðastöðvanna. Það er grundvallaratriði að mínu viti vegna þess að nýliðun er gríðarlega mikilvæg upp á framþróun. Það getur vel verið að stjórnendur þessara stóru fyrirtækja séu ekki að fá nýjar hugmyndir. Nýjar hugmyndir vaxa oft í sprotafyrirtækjum, litlum fyrirtækjum sem koma með hugmynd og vilja prófa sig á markaðnum. Þessi inngangur inn á markaðinn er gríðarlega mikilvægur og ég vona að það verði skoðað sérstaklega. Ég vona að þetta verði bændum — mér finnst þetta orð, frumframleiðendur, svolítið stofnanalegt — til góða, ég vona að bændur fái að njóta ágóðans af þeim samruna sem verður sem frumframleiðendur landbúnaðarafurða. Það er markmiðið og ég vona að það takist sem allra best. En þetta getur verið flókið mál þegar við förum að skoða svona félög sérstaklega út frá félagarétti og líka þetta með heimildir ráðherra varðandi félagsaðild, lágmarksfélagafjölda og skyldur framleiðendanna gagnvart félaginu.


Ræðumaður: Jakob Frímann Magnússon

Virðulegi forseti. Ég vil þakka fyrir þessa umræðu og þakka fyrir þetta frumvarp sem hér er kynnt, því að ég held að það sé til bóta. Það er rétt að ég útskýri það að ég var með drauma um að gerast bóndi á yngri árum og kynnti mér búskaparhætti bæði í Borgarfirði og hjá gömlu herraþjóðinni í Danmörku, í Þýskalandi og Skotlandi en ákvað þegar raunsæið helltist yfir mig að það væri affarsælast að gerast geisladiskabóndi. En hjarta mitt slær mjög með bændum því ég er af þeim kominn og við flest og þetta er ein af grunnstoðum íslenska samfélagsins í gegnum tíðina, aldirnar og árin. En staða bænda í dag er með þeim hætti að það væri mjög erfitt t.d. fyrir mín börn að hugsa sér það að ganga inn á þennan akur þótt þetta sé sannarlega rómantísk og falleg iðja, að rækta landið sitt og lifa af ávöxtum þess og dreifa hollmeti með Íslendingum öllum og þess vegna til útflutnings.

Ég hefði gjarnan viljað sjá áherslur matvælaráðherra, nú tala ég bara sem velmeinandi ráðgjafi svona í stóra samhenginu, eftir að þessi stjórnarráðsbreyting varð öll og landbúnaðarráðherra var ekki lengur þannig merktur. Þá upplifa ýmsir bændur sem ég hef talað við að þeir séu enn neðar og verr settir í kerfinu. Svo koma bölvaðir vextirnir inn í umhverfið eins og það er núna. Mér brá verulega við það þegar ég fór að bera saman verðið á mjólkurlítra sem bóndinn fær í dag við verðið á drykkjarvatninu, bara kranavatninu, sem er selt úti í búð. Bóndinn fær 175 kall fyrir mjólkurlítra með öllum þeim tilkostnaði sem fylgir, fóðri og áburði og öllu því. En vatn úr flöskunni beint úr krananum er selt á 199 kr. Þetta segir okkur ansi mikið um hvert við erum komin, hvernig við erum að virða alla vinnuna sem fer í það að reka bú, stórt kúabú með öllum þeim tilkostnaði.

Ég verð að viðurkenna að áherslur í matvælageiranum hafa að verulegu leyti snúist um sjávarfangið, sjávarstefnuna, kvótann og allt þetta og stórar nefndir skikkaðar til starfa. Myndi hæstv. matvælaráðherra sjá möguleika á því að efna til víðtæks starfs til að hreinlega endurmeta þetta kerfi? Þetta er gamalt kerfi og líkt og annað sem ég nefndi hér í störfum þingsins fyrr í dag stagbætt og illskiljanlegt og það er ekki nægilega hvetjandi fyrir ungt fólk að stíga inn á þennan vettvang. Íslendingar hafa í auknum mæli á síðustu árum og áratugum verið að veigra sér við því að fá ryk á puttana, hvað þá mold eða mykju. Svo er vinnan sem þessu fylgir. Það eru engin frí frá því að fara að mjólka, það eru engin frí frá því að slá og taka saman og allt þetta, þú ert að allan daginn, allan sólarhringinn, allt árið. Þess vegna segi ég: Við hljótum að geta fundið leið til að bændur á Íslandi geti lifað vel af störfum sínum og afurðum rétt eins og útvegurinn fann sína leið, þótt umdeild væri með öllu kvótasetningarbraskinu og veðheimildunum og öllu því. Ég er ekki að leggja til að fara þá sömu leið. Ég er að leggja til að við búum til alvöruþankatank um landbúnað framtíðarinnar á Íslandi, stundum kallað harðbýlt land fyrir landbúnað á ytri mörkum hins byggilega heims.

En ég er líka áhyggjufullur yfir því sem ég hef upplifað á þingum og fundum að undanförnu. Umhverfissinnar hafa eðli málsins samkvæmt háa rödd í dag og eru í miklum forgangi og þau málefni öll á ríkisstjórnarvettvangi og lærðir menn eru að bera saman sauðkindina við fjórhjólajeppa þegar kemur að kolefnisspori og öllu því. Það tel ég grafalvarlegt ef niðurstöður vísindamanna og umhverfissinna eru að framleiðsla á rauðu kjöti sé hreinlega skaðleg fyrir ímynd Íslands og loftslagið. Það er tiltekið á sérstökum stöðum, kannski á afréttum og annars staðar þar sem blómleiki grassins er ekki mikill og annað slíkt.

Ég tel afar mikilvægt að við tökum þessa umræðu. Hvernig getum við boðið kynslóðum framtíðarinnar upp á það að starfa af fúsum og frjálsum vilja á vettvangi landbúnaðar og matvælaframleiðslu án þess að ganga fram af sér í áreynslu og án þess að þrengja þannig að eigin hag og fjölskyldunnar að aldrei sé komist úr rauðu tölunum yfir í svartar? Það er því miður staðreynd í dag að það eru allt of margir fastir í þannig skuldafjötrum. Kröfur frá Evrópu um nýmóðins eða nútímavæðingu fjósanna og ýmsan tæknibúnað hafa lagst ofan á fólk til viðbótar við allt annað. Það er mjög erfitt fyrir marga að borga af þessu.

Ég trúi því að við getum búið til vottunarkerfi hérna á Íslandi sem er í rauninni staðfesting á búskaparháttunum og hvernig framleiðslunni er háttað og hvernig eiturefni og pensilín er notað í miklu hófi miðað við flest nágrannalöndin. Það gladdi mig mjög nýlega í Bandaríkjaför minni í sumar að sjá Icelandic Fish á stóru skilti á bændamarkaðnum fræga, Farmers Market í Los Angeles. Icelandic Whole Foods, Icelandic Vegetables og annað slíkt, það hlýtur að vera markmiðið að geta sett það utan á vöruna, selt hana hér innan lands, tryggt fæðuöryggi á Íslandi, tryggt blómlegar byggðir. Við erum með sjálfbært vistvænt og grænt land í hugum flestra þó að við séum alltaf að reyna að gera betur í þeim efnum. Beint frá býli bröndum við vöruna, förum í sókn á vettvangi landbúnaðarins. Ég bið hæstv. matvælaráðherra að ganga til fundar við bændur í norðrinu, austrinu, vestrinu og suðrinu, ræða við þá og efna til víðtæks samráðsvettvangs með besta fólki um það hvernig við getum gert þetta að sjálfbærum og arðbærum búskap. Það þarf enginn að harma það þó að það hafi ekki verið hægt að gera einn af ráðherrum ríkisstjórnarinnar að ráðherra í norðaustrinu, að það séu engin tvímæli um að við séum með öflugan og vel meinandi landbúnaðarráðherra í 150% starfi við það að bæta umhverfið svo vel verði við unað. En það kallar að líkindum á uppskurð á núverandi kerfi og nýjar nálganir í því að bændur þurfi ekki að vera einhvers konar hornrekur, að menn þurfi ekki að hafa horn í síðu íslenskra bænda fyrir það að leggja jafn mikið á sig og raun ber vitni við að framleiða hollmetið sem við kunnum að meta hér og kjósum miklu frekar heldur en hraðfæðið útsprautaða og eitraðar grænmetisblöðkur sem ræna menn heilsunni. Þetta er mín áskorun til hæstv. matvælaráðherra, landbúnaðarráðherra Íslands. Ég þakka fyrir þetta frumvarp sem er skref í rétta átt.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Varðandi hagræðinguna sem þetta mun leiða af sér — mun þá ekki afurðastöðvum fækka? Eftir því sem ég veit best eru þrjár afurðastöðvar í mínu kjördæmi, á Hvammstanga, Blönduósi og Sauðárkróki. Er fækkun afurðastöðva fyrirsjáanleg ef þetta frumvarp nær fram að ganga og mun þá bara markaðurinn stjórna því hvaða afurðastöðvar munu lifa af eða munu stjórnvöld koma nánar að því?

Svo er annað sem varðar afurðastöðvarnar. Núna er skylda að dýralæknir sé alltaf viðstaddur þegar slátrað er. Væri ekki bara betra að taka upp innra gæðakerfi við slátrunina? Eru ekki aðrar leiðir en þær að gera einungis samkomulag um verkaskiptingu og fækka afurðastöðvunum? Þarf ekki að einfalda regluverkið sem afurðastöðvarnar búa við í dag? Það er einfaldlega of mikið að þurfa að hafa dýralækni viðstaddan alltaf þegar verið að slátra. Gæti innra gæðakerfi ekki komið nánar þar að?

Það er annað sem mig langar að spyrja um. Ég veit að þetta mun vissulega geta bætt stöðu bænda og það er tilgangurinn að hagræða á þessu sviði. Ég er búinn að heyra frá því ég var barn í sveit, á sauðfjárbúi á Vestfjörðum, að sláturhúsin tækju mest, svo væru það milliliðirnir og síðan ætti að flytja þetta allt saman út, þetta væri svo gott kjöt og svoleiðis, sem það er náttúrlega. En þetta er ég búinn að heyra frá því ég var táningur eiginlega, ef ekki fyrr, þannig að við erum enn í sömu sporum að tala um afurðastöðvarnar. Það sem mig langar að spyrja um er varðandi félögin. Það er talað um að félag frumframleiðanda eigi að lágmarki yfir 51% atkvæða. Það er bara verið að tala um það að bændur eigi þá 51% og það er engin nánari  skilgreiningin á því. Núna erum við t.d. með hobbíbændur og annað slíkt og mér finnst þetta skilyrði um 51% atkvæða í félaginu — þarf ekki að taka meira á málum þeirra bænda sem eru með það sem fullt starf og þá kannski að minnka stuðning við hobbíbændurna?




Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir ræðuna sem var um margt áhugaverð. Hv. þingmaður flutti áhugavert þingmál á síðasta þingi sem var frumvarp til laga um breytingu á búvörulögum,  afurðastöðvar í kjötiðnaði. Það gerði hann með nokkrum samflokksþingmönnum sínum úr Framsóknarflokknum og einum þingmanni Sjálfstæðismanna. Þar er eitt ákvæði þar sem segir:

„Þrátt fyrir ákvæði samkeppnislaga er afurðastöðvum í kjötiðnaði heimilt að sameinast og gera með sér samkomulag um verkaskiptingu og hafa með sér annars konar samstarf til þess að halda niðri kostnaði við framleiðslu, geymslu og dreifingu kjötvara. Leggja skal upplýsingar um slíka samninga og samstarf fyrir ráðherra til upplýsingar.“

Mér sýnist að þetta sé mjög samhljóða frumvarpi sem hv. þingmaður lagði fram á síðasta ári. Mig langar að spyrja hæstv. hv. þingmann: Er þetta frumvarp sama efnis og telur hann að markmiðunum sé náð með þessu frumvarpi hæstv. matvælaráðherra sem hann hugðist ná með frumvarpi sínu sem hann lagði fram í fyrra um sameininguna? Það er reyndar aðeins annars eðlis.

Mig langar líka að spyrja varðandi það — nú veit ég að hann er sauðfjárbóndi. Í greinargerðinni er m.a. vísað til „óviðunandi stöðu bænda og afurðastöðva, að leitað yrði leiða til að auka möguleika til samruna, aukins samstarfs og verkaskiptingar í kjötafurðavinnslu“.  Telur hann að mikið hagræði  náist með því að ákvæði samkeppnislaga, 10. og 12. gr., gildi ekki í samningum milli frumframleiðenda og með framleiðendafélögum? Hefur hann tilfinningu fyrir því hversu mikið hagræði það verði?  Ég veit að þetta er einn kubbur í lausninni fyrir bændur en hversu stór?


Ræðumaður: Jakob Frímann Magnússon

Virðulegi forseti. Ég votta Grindvíkingum hluttekningu mína og treysti á góð viðbrögð okkar besta fólks hér í þessu húsi. Hér var í gær efnt til góðrar umræðu um áhrif hárra vaxta sem bitna á þorra heimila og fyrirtækjum landsins. Aldraðir, fátækir, öryrkjar og jafnvel venjulegt fólk í fullri vinnu á fullt í fangi með að fóta sig í þessum hrikalegu aðstæðum. Í þessum umræðum var vitnað í ákall frá Starfsgreinasambandinu  um að leita óháðrar úttektar bestu sérfræðinga, innlendra sem erlendra, á kostum og göllum þess myntkerfis sem við búum við og er eitt hið smæsta í heiminum. Við slíka úttekt yrði óhjákvæmilegt að setja sjálft hagkerfi Íslands undir smásjána, því að myntin ein og sér sem við notum hér er auðvitað einungis hluti af vandamálinu sem við blasir og hefur gert frá því að elstu menn muna: Sífelldar hagsveiflur frá óðaverðbólgu til örvaxta og aftur í  himinhæðir okurvaxta og vaxtarverkja.

Þetta er ekki boðlegt mikið lengur, gott fólk. Hér er ekki við neinn einn að sakast. Þetta er uppsafnaður gamall, gróinn, kerfislægur vandi og rétt eins og fyrirtækin í landinu, stór og smá, hika ekki við að leita sér ráðgjafar, ráðast í breytingar og efna til breytingastjórnunar  með ærnum tilkostnaði er hinu háa Alþingi sá kostur einn nauðugur að viðurkenna að slíkt hið sama þurfi að gilda um kerfi íslenskra efnahagsmála. Kerfisbreyting er ekki bara þörf, hún er nauðsyn.

Meðal þeirra sem stefnt hefur verið í alvarlega tvísýnu af vöxtum og af völdum ofurvaxtanna eru íslenskir bændur sem að öllu jöfnu tryggja okkur fæðuöryggi og bætta lýðheilsu. Óháð efnahagsólgusjóm öllum blasir einnig við að landbúnaðarkerfið okkar er meingallað og úrelt. Kerfisbreytingar á þeim vettvangi eru afar brýnar og löngu tímabærar.

Þá vil ég að lokum nefna almanna- og  sjúkratryggingakerfið á Íslandi sem hefur gengið sér til slíkrar húðar að því mætti helst líkja við eldgamla trosnaða og stagbætta flík. Nýju endurhugsuðu kerfi hefur verið lofað um árabil en ekkert bólar á því. Á meðan sitja sveltandi tugþúsundir fátæks fólks, eldri borgara, sjúklinga og öryrkja.

Virðulegi forseti. Kerfisbreytingar kunna að vera óhjákvæmilegar í fleiri flokkum en hér hafa verið upp taldir en viðurkennum að gömlu kerfin eru börn síns tíma og börnin okkar og barnabörnin eiga betra skilið.


Ræðumaður: Guðmundur Ingi Kristinsson

Virðulegur forseti. Samkvæmt upplýsingum frá Tryggingastofnun ríkisins eru um 2.080 einstaklingar sem eru þeir verst settu í ellilífeyriskerfinu. Í þessum hópi eru 1.032 öryrkjar sem fá nú ellilífeyri í stað örorkulífeyris. Þessum hóp hefur verið neitað af stjórnarliðum um 66.381 kr. skatta- og skerðingarlaust, eingreiðslu, jólabónus í desember, og það þó að það kosti ríkissjóð ekki nema 138 millj. kr. Verst setta aldraða fólkið á ekki á nokkurn hátt upp á pallborðið hjá þessari ríkisstjórn, það hefur hún sýnt í Covid-faraldrinum og einnig núna, þegar verðbólgan er um 10%. Hvers vegna skerðir þessi ríkisstjórn orlofs- og desemberuppbót aldraðs fólks þannig að sumir fá ekki krónu að sumri eða um jól?

Skerðingar eru mest vegna lífeyrissjóðsgreiðslna, oft er allt tekið af öldruðu fólki. Þetta eiga að vera 117.000 kr. eða heilar 77.000 kr. eftir skatt, ekki króna fyrir suma og lítið fyrir aðra. Þetta er eins og ef vinnandi fólk myndi fá skerðingu á desemberuppbót sinni vegna yfirvinnu eða annarra tekna, sem er fáránlegt. Myndum við hér á Alþingi sætta okkur við það að desemberuppbótin okkar myndi skerðast vegna uppbóta á launin okkar? Hvernig getið þið sem eruð í ríkisstjórn komið svona fram við aldrað fólk sem hefur byggt upp landið okkar? Að ráðast fjárhagslega á þá sem geta ekki varið sig er ekkert annað en gróft fjárhagslegt ofbeldi af verstu gerð. Stjórnarliðar, hysjið upp um ykkur skerðingarbuxurnar, sýnið manndóm í því að hætta að níðast fjárhagslega, með skerðingum á orlofs- og desemberuppbót, á öldruðu fólki og öryrkjum.

Hækkun almannatrygginga um næstu áramót er 4,9% samkvæmt fjárlögum. Frjálsir fjölmiðlar fá 10,6%. Spáið í það. Þetta er nær 6% hærra en öryrkjar og aldraðir fá í fjárlögum. Svar félags- og vinnumarkaðsráðherra í gær í óundirbúnum fyrirspurnum um hækkunina var að 2,5% hefðu komið í sumar. Því væri bara hækkun upp á 4,9% um áramót. En hvers vegna fá einkareknir fjölmiðlar 10,6 % hækkun sem er 3% meira en þeir sem eru á lífeyrislaunum almannatrygginga? Hvernig var þetta reiknað út og hverjir gerðu það fyrir hann?


Ræðumaður: Guðmundur Ingi Kristinsson

Virðulegur forseti. Við erum hér að fjalla um frumvarp til laga um tímabundinn stuðning greiðslna vegna náttúruhamfaranna í Grindavík. Við í Flokki fólksins styðjum heils hugar að það skuli verið að koma því á og er þetta hið besta mál. Eins og ég hef ég sagt fengum við kynningu á þessu máli í velferðarnefnd í morgun og þar kom fram hversu viðamikið og flókið þetta mál getur verið að mörgu leyti. Við lærðum það í Covid að það er alveg ótrúlegur fjöldi sem getur lent einhvern veginn milli skips og bryggju í svona málum og eru það sérstaklega einyrkjar sem geta lent í einhverjum erfiðleikum við að fá þetta í gegn, að fá launin. Það er líka annað í þessu og það er tímalengdin. Ég held að það væri mjög sniðugt að við myndum hafa inni í nefndarálitinu í velferðarnefnd bráðabirgðaákvæði um að það sé hægt að framlengja þetta um þrjá mánuði í viðbót. Það væri svolítið gott. Þá erum við a.m.k. svona nokkurn veginn að tryggja hálft ár ef á þarf að halda.

Síðan setur maður líka spurningarmerki við arðgreiðslurnar, að það megi ekki greiða sér arð í eitt ár. Eins og kom fram í velferðarnefndinni er þetta svolítið flókið og það kom mér á óvart hversu ótrúlegur fjöldi bæði fyrirtækja og einstaklinga er starfandi í Grindavík, og svo kemur Bláa lónið líka þarna inn í. Ég held að það hafi komið fram að nærri 1.000 manns koma annars staðar frá til að vinna innan sveitarfélagsins í Grindavík, sem sýnir líka hversu umfangsmikið málið er. Ég vona þar af leiðandi að þetta ákvæði um arðgreiðslur verði ekki til þess að vinnuveitendur fari að setja það fyrir sig. Eins og kom fram áðan eru sum fyrirtæki, þótt þau séu í Grindavík, skráð með aðstöðu annars staðar þannig að maður fór að átta sig á því að þetta er mun flóknara og viðameira en maður gerði sér grein fyrir.

Málið fer þá inn í velferðarnefnd og ég mun fylgjast vel með þar. Sem betur fer er búið að boða að það verði unnið hratt og vel og við munum stefna að því að reyna að klára þetta innan viku. Ég held að við ættum að geta gert það með sóma ef við tökum höndum saman. Við höfum sýnt það hingað til hér á þingi að þegar við erum sammála um að gera hlutina gerum við þá fljótt og vel og ég efast ekki um að við munum gera það líka í þessu máli.


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra svörin og er innilega sammála honum í því að það væri mjög einfalt t.d. að auglýsa vel hvert fólk á að fara, hafa símanúmer og netfang, og bregðast fljótt og vel við öllum þeim fyrirspurnum sem ég efast ekki um að komi inn. Svo geta auðvitað þeir sem hafa kynnt sér málið sent inn erindi um það til velferðarnefndar, ef þeir eru snöggir til, og það yrði þá tekið fyrir þar. Ég held miðað við allt að þetta ætti að ganga upp og ég vona heitt og innilega að þetta verði auglýst þannig að það verði mjög auðvelt fyrir fólk að finna bæði netfang, símanúmer og þá þessa heimasíðu þar sem það getur fengið einhverjar upplýsingar.


Ræðumaður: Guðmundur Ingi Kristinsson

Virðulegur forseti. Um leið og ég fagna því að þetta frumvarp sé komið fram og að við munum fjalla um það í velferðarnefnd þá langar mig að spyrja hæstv. ráðherra því nú vitum við að það eiga eftir að koma upp ýmis álitamál í sambandi við þetta og það eru ýmsir einstaklingar sem eiga eftir að þurfa að spyrja spurninga: Stendur til að vera með sérsíðu eða sérnetfang eða einhvern aðila sem er hægt að leita beint til til að fá upplýsingar og svör? Ég spyr líka vegna þess að nú skilst mér að það sé búið að opna aðstöðu í Tollhúsinu fyrir Grindvíkinga og ég held að þetta gæti ekki verið á verri stað fyrir aldrað fólk, fatlað fólk og öryrkja, að þurfa að fara niður í bæ að reyna að fá bílastæði, og gæti hindrað fólk í að reyna að fá upplýsingar. Stendur til að koma upp upplýsingamiðstöð einhvers staðar sem auðvelt aðgengi er að, bæði fyrir fatlaða og aðra?

Síðan er annað sem ég rak augun í og það eru kæruleiðir í þessu, hvort það standi ekki til að reyna að einfalda það. Það segir að ef fólk fær neitun um að fá laun eða er í vandræðum þá eigi að kæra til úrskurðarnefndar velferðarmála. Það er ekki einfalt og það tekur langan tíma. Ég spyr því: Ef það er eitthvert einfalt úrlausnarefni sem þarna er um að ræða, gæti ráðherra þá ekki verið með þannig aðstöðu að það væri hægt að leysa úr þessu án þess að þurfa að fara með það í þennan með kostnaðarsama farveg? Það er töluvert mál nefnilega að kæra til úrskurðarnefndar velferðarmála.


Ræðumaður: Ásthildur Lóa Þórsdóttir

Virðulegi forseti. Gríðarleg skuldabyrði heimilanna eru ekki nýjar fréttir fyrir neinn hérna inni en það virðist bara ekki leiða til neinna aðgerða. Þó að ráðherrar ríkisstjórnarinnar birtist við hvert tækifæri til að lýsa yfir áhyggjum sínum og samúð með heimilunum er samt enginn þeirra til í að gera neitt, enginn þeirra er til í að rugga bátnum og setja fjármálakerfinu og seðlabankastjóra stólinn fyrir dyrnar. Áhyggjur ráðamanna eru þannig bara í nösunum á þeim, eins og sagt er, og eitthvað sem þeir verða að segja til að friða kjósendur. En hjarta þeirra er hjá bönkunum.

Það að segja að bankarnir fitni núna eins og púkinn á fjósbitanum er ofnotaður frasi sem nær engan veginn því sem er að gerast. Púkinn er orðinn svo feitur að hann er löngu oltinn af fjósbitanum sem hefur brotnað undan þunga hans. Nú þegar við horfum á skelfilegar aðstæður Grindvíkinga eru þrátt fyrir þær fyrst og fremst vaxtagreiðslur sem valda þeim vanda og áhyggjum. Bankarnir buðu Grindvíkingum, fólki í neyð, upp á að frysta afborgun lánsins, 10.000 kr., en bæta vöxtunum, 490.000 kr., ofan á lánið í hverjum mánuði. Ef þetta ástand stæði í ár myndu varðandi þetta lán bætast 5.880.000 kr. ofan á lánið en bankinn myndi af rausnarskap sínum frysta 120.000 kr. afborgun höfuðstólsins sem, svo það sé skýrt, Grindvíkingar þyrftu samt á endanum að greiða.

Viðbrögð ríkisstjórnarinnar við þessu tilboði bankanna eru vægast sagt máttlaus. Nú eru allir Grindvíkingar í þessari óvissu, alveg sama hversu mikið eða lítið þeir skulda. Þeir þurfa allir á algerri frystingu að halda í a.m.k. sex mánuði því samkvæmt nýjustu fréttum fer enginn þeirra heim fyrr en líður á vorið. Það að í miðjum náttúruhamförum og óvissu vegna þeirra séu áhyggjur vegna fáránlega hárra afborgana lána og hvernig bankarnir bregðist við einn helsti vandi Grindvíkinga, segir sína sögu um stöðu heimila landsins almennt og ofurvald bankanna yfir landi og þjóð. Við verðum að leysa heimilin undan oki þeirra.


Ræðumaður: Ásthildur Lóa Þórsdóttir

Virðulegi forseti. Þegar rætt er um þessa gríðarlega háu vexti á Íslandi og áhrif þeirra á heimilin er ekki úr vegi að velta fyrir sér hvað gefur stjórnmálamönnum eða embættismönnum vald til að kollvarpa lífum fólks eftir eigin geðþótta? — Já, ég segi eftir geðþótta. Jú, það er verðbólga, en að beita jafn harkalegum aðgerðum gegn henni og raun ber vitni sem beinast svo til eingöngu að heimilum landsins, almenningi sem ber ekki nokkra sök á þeim þáttum sem valdið hafa verðbólgu, er ekki hægt að réttlæta með neinum hætti. Hvernig geta þeir sem stjórna málum hér leyft sér að taka sér svona mikið vald yfir lífi fólks og afkomu? Það er ekki hægt að gera áætlanir um eigin framtíð á Íslandi af því að efnahagsstjórnin er í algjörum molum. Alveg sama hversu skynsamt fólk er, hversu lítið það reynir að skuldsetja sig, hvernig lán það tekur, þau eru alltaf einhvern veginn knésett.

Staðan er þannig núna að fólk er að greiða 60–80% af ráðstöfunarfé sínu í vexti — í vexti — til bankanna. Það er staðreynd að greiðsluseðlar sýna fram á að af 500.000 kr. afborgun fari um 10.000 kr. inn á lánið. Þannig hefur höfuðstóll lánsins lækkað um 120.000 eftir árið en bankinn stungið 5,9 millj. kr. í eigin vasa að fé þessa tiltekna heimilis. Annað dæmi snýst um tæplega 11 millj. kr. lán. Þar er afborgun lánsins 113.000 og þar af eru vextirnir heilar 110.530 kr. En inn á lánið sjálft væri ekki nema 1.600 kr. eða 1,4% af afborguninni. Inn á lánið fara sem sagt 19.200 kr. á meðan 1,3 milljónir fara í þegar yfirfulla fjárhirslu bankanna. Ég hélt að okurlánastarfsemi væri lögbrot á Íslandi. Þetta er ekkert annað en okur sem þarf að stöðva.


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra svörin. En það er alveg óverjandi með öllu að öryrkjar séu með fjárhagslegan hnút í maganum þegar þeir hætta að vera öryrkjar og fara yfir í ellilífeyriskerfið. Spáið í hvað skeður við það. Þeir missa 28.000 kr. á mánuði, 336.000 kr. á ári. Er það eðlilegt? Fólk sem er búið að vera fatlað alla sína ævi, þegar það er loksins orðið gamalt, á að refsa þeim fyrir það? Það á að hjálpa þeim meira. Það þyrfti a.m.k. 28.000 kr., 30.000 kr. meira vegna sinnar fötlunar heldur en að láta þetta minnka. Og desember- og orlofsuppbót er skert, sumir fá ekki krónu út úr því. Ætlar ráðherra að sjá til þess að þeir fái það? Ætlar hann að sjá til þess að hækkunin um næstu mánaðamót verði jafn mikil og til frjálsra fjölmiðla, 10,6% en ekki 4,9%?


Ræðumaður: Guðmundur Ingi Kristinsson

Virðulegur forseti. Það þarf bara að hækka fjárlög um 138 millj. kr. svo greiða megi verst setta aldraða fólkinu 66.381 kr. skatta- og skerðingarlausa eingreiðslu í desember eins og öryrkjar fá. Samkvæmt upplýsingum frá Tryggingastofnun ríkisins er um 2.080 einstaklinga að ræða. Í þeim hópi eru 1.032 öryrkjar sem fá nú ellilífeyri í stað örorkulífeyris. Full eingreiðsla orlofs- og desemberuppbótar til ellilífeyrisþega eru 117.526, 40% eru greidd sem orlofsuppbót en 60% greidd 1. desember sem desemberuppbót. Eingreiðslan skerðist samkvæmt 20. gr. laga um almannatryggingar uns hún fellur alveg niður. Er ekki kominn tími til þess að orlofs- og desemberuppbót skili sér óskert til allra sem eru á lífeyrislaunum almannatrygginga?

Hækkun almannatrygginga um næstu áramót er 4,9% samkvæmt fjárlögum. Hvers vegna í ósköpunum er bara verið að hækka lífeyrislaun almannatrygginga um 4,9% þegar hækkun til frjálsra fjölmiðla samkvæmt vísitölu á launahækkunum er 10,6%? Spáið í það að þetta er nær 6% hærra en öryrkjar og aldrað fólk fær í fjárlögum. Hæstv ráðherra, hvernig er þetta reiknað út og hverjir gerðu það?

Ætlar hæstv. ráðherra að sjá til þess að 2.080 allra verst settu eldri borgararnir fái 66.000 kr. eingreiðslu skatta- og skerðingarlaust núna í jólabónus, en af þeim eru 1.032 öryrkjar eins og áður hefur komið fram? Mun hæstv. ráðherra einnig sjá til þess að hækka lífeyrislaun almannatrygginga um 10,6% eins og hjá frjálsum fjölmiðlum en ekki bara um 4,9% eins og er í fjárlögum? Mun hæstv. ráðherra sjá til þess að orlofs- og desemberuppbót skili sér skerðingarlaust til allra þeirra sem eru á lífeyrislaunum? Því að núna í dag er stór hópur ellilífeyrisþega sem fær ekki krónu í orlofs- eða desemberuppbót bara vegna þess að þeir eiga lífeyrissjóð. Það er fáránlegt.


Ræðumaður: Eyjólfur Ármannsson

Virðulegur forseti. Ég ætla ekki að hafa þetta langa ræðu hér en mig langar að koma inn á  nokkur atriði sem ég tel skipta máli. Það er  í fyrsta lagi að frumvarp til fjáraukalaga er  til þess að bregðast við tímabundnum, ófyrirséðum og óhjákvæmilegum útgjöldum innan fjárlagaársins enda hafi ekki verið brugðist við þeim með úrræðum sem tilgreind eru í lögum um opinber fjármál. Þetta eru lög sem eru raunverulega hálfgerð uppgjörslög á árinu og líka varðandi útgjöld sem  ekki er gert ráð fyrir í fjárlögum þessa árs, sem nú er komið ansi langt á veg, einn og hálfur mánuður eftir.

Í frumvarpinu kemur fram, og það er mjög áhugavert, að í svokölluðum almenna varasjóði, þar sem eru raunverulega  svipuð skilyrði og í fjáraukalögum — þetta er  óskiptur almennur varasjóður til að bregðast við útgjöldum sem eru tímabundin, ófyrirsjáanleg og óhjákvæmileg og ekki er unnt að bregðast við með öðrum hætti  í lögum um opinber fjármál. Þessi varasjóður skal nema að lágmarki 1% af fjárheimildum fjárlaga, það er lágmarkstala.

Í varasjóðnum núna í ár, árið 2023, eru 34,6 milljarðar og ef við skoðum frumvarp til fjárlaga þá er þegar búið að ráðstafa öllum þessum pening, þessum 34,6 milljörðum, nema tæplega 3,8 milljörðum. Þannig að það er enn svigrúm til að bregðast við óvæntum, óhjákvæmilegum útgjöldum, svo sem vegna jarðhræringa og mögulegra eldsumbrota á Reykjanesi fyrir lok þessa árs ef til þess kæmi. Það er mikilvægt að þessu sé haldið til haga, ekki síst vegna þess að við vorum að samþykkja lög hérna um að verja orkuverið í Svartsengi með varnargarði sem kostar 2,5 milljarð, með óvissu upp á 20%. Og vissulega  er mikilvægt að það komi líka fram að Bláa lónið er innan þessa varnargarðs. Í þeim lögum var gert ráð fyrir aukinni skattheimtu, svokölluðu forvarnagjaldi, en það hefði verið hægur leikur að nota þennan almenna varasjóð, eins og segir í frumvarpi til fjáraukalaga sem hér er til umfjöllunar, til að bregðast við jarðhræringum og mögulegum  eldsumbrotum á Reykjanesi hvað varðar þessa framkvæmd og gott betur þar sem   við getum áætlað svona 2,5–3 milljarða kr. í framkvæmdina, en það eru 3,8 milljarðar þar inni.

Þessi varasjóður er almennur varasjóður. Hann er ekki eingöngu ætlaður til að bregðast við náttúruhamförum eða eldsumbrotum, eins og kemur fram í frumvarpinu. Það kemur  fram í greinargerðinni með ákvæðinu í lögum um opinber fjármál um almenna varasjóðinn að þar með talið geti hann líka  brugðist við eldsumbrotum og náttúruhamförum, en það er jafnframt fjallað um kjarasamninga og önnur óvænt útgjöld. Þannig að þetta er ekki náttúruhamfarasjóður á nokkurn hátt heldur almennur varasjóður sem er notaður til að bregðast við tímabundnum, ófyrirsjáanlegum og óhjákvæmilegum útgjöldum.

Þessi varasjóður í ár hefur verið notaður m.a.  vegna launahækkana, ríkisábyrgð við stuðningslán,  umsækjenda um alþjóðlega vernd, leiðtogafundar Evrópuráðsins og riðu í Miðfirði og fleiri atriðum og eldgosum og snjóflóðum fyrir tæplega 200 millj. kr.

Ég tel að þennan varasjóð, það sem eftir er af honum, eigi líka að   nota til að koma með eingreiðslu fyrir jólin fyrir aldraða, eins og fyrir öryrkja. Það er alveg klárt mál að staða aldraða, allra tekjulægstu lífeyrisþega landsins, er þannig miðað við vaxtastigið og verðbólguna að við verðum að bregðast við líkt og hefði átt að gera í fyrra. Við gerðum það ekki í fyrra en krafa fólks  var að brugðist yrði við hvað þetta varðaði. Þetta eru ekki  miklir peningar og við erum að tala hérna fyrst og fremst um fólk sem er eingöngu á lífeyri almannatrygginga sem getur ekki leitað til  lífeyrissjóða. Þetta er að stórum hluta konur sem voru heima og sáu um uppeldi barna og voru ekki á vinnumarkaði og greiddu ekki í lífeyrissjóð. Þetta er ekki stór hópur og ég vona innilega að Alþingi Íslendinga sjái sóma sinn í því að sjá til þess að þessi hópur fái eingreiðslu fyrir jólin. Það er bara réttlætismál. Við eigum næga peninga í varasjóðinum og það er nægur peningur í ríkissjóði líka.

Við eigum líka að nota þennan almenna varasjóð til að koma til móts við fólk með fíknisjúkdóma vegna ópíóíða- og fentanyl-neyslu sem eru núna að grassera eins og enginn sé morgundagurinn og það vandamál fer vaxandi. Ég held að  það sé mikilvægt að gera það.

Varðandi önnur atriði í þessum fjáraukalögum sem er mikilvægt að fara inn á má nefna hinn gríðarlega vaxtakostnað, vaxtagjöld ríkissjóðs  vegna skulda sinna. Það eru 124 milljarðar í ár og það hefur aukist um 3%, þ.e. það hefur aukist um 0,6% af vergri landsframleiðslu og er komið upp í 3% af vergri landsframleiðslu. Þetta er alls ekki nógu gott og er orðið ákveðinn baggi á ríkissjóði. Við verðum að horfa til þess að áætlað er að halli á ríkissjóði í ár verði um 45 milljarðar kr., eða 1,1% af vergri landsframleiðslu. Hallinn er 1,1% af vergri landsframleiðslu en við erum að hins vegar borga 3% af vergri landsframleiðslu í vaxtagjöld. Samt sem áður er þetta ríflega 74 milljörðum kr. betri afkoma en búist var við í áætlun fjárlaga þessa árs og það eru 1,9% af vergri landsframleiðslu, betri afkoma.

Batinn í svokölluðum frumjöfnuði ríkissjóði er meiri en í heildarafkomunni. Það gefur að skilja vegna þess að hvað er frumjöfnuður? Jú, hann er eiginlega útgjöld eða jöfnuður ríkissjóðs áður en tekið er til vaxtagreiðslna. Það er svolítið blekkjandi að nota þennan frumjöfnuð. Hann er áætlaður jákvæður um 42 milljarða í ár, sem er yfir 90 milljarða betri afkoma en gert var ráð fyrir í fjárlögum — 90 milljarða betri afkoma. Við sjáum það líka að það eru auknar tekjur af tekjuskatti lögaðila. Það eru um 29 milljarðar. Tekjur af fjármagnstekjuskatti aukast einnig talsvert, samkvæmt samþykktum fjárlögum um rúmlega 21 milljarð. Tekjur af virðisaukaskatti hækka úr 351 milljarði kr. í 366 milljarða kr., eða um 15 milljarða kr. Hlutfall af vergri landsframleiðslu lækkar þó úr 8,8% upp í 8,71%.

Aðrar tekjur ríkissjóðs, en skattar og tryggingagjöld, eru áætlaðar um 15,3 milljörðum kr.  meiri en gert var ráð fyrir í fjárlögum. Það má m.a. rekja það til vaxtatekna  ríkissjóðs.

Heildarskuldir ríkissjóðs eru áætlaðar núna 1.700 millj. kr. í lok ársins en voru áætlaðar 1.560 millj. kr. í fjárlögum fyrir árið, þ.e. við   skuldum mun meira núna í lok árs en við gerðum ráð fyrir. Hækkunin nemur um 146 milljörðum kr. og skýrist m.a. af lántökum vegna kaupa ríkissjóðs í Landsneti. En það breytir því ekki að  við erum ekki að fara í rétta átt hvað þetta varðar. Heildarskuldir ríkissjóðs  eru áætlaðar í ár um 1.706 milljarðar kr. í árslok en voru áætlaðar 1.560, þannig að skuldir ríkisins eru að aukast og það er ekki góð þróun. Vaxtagjöldin sýna það líka, við skuldum of mikið og það eru of há vaxtagjöld þrátt fyrir að við séum með auknar tekjur. Það gengur að sjálfsögðu ekki, bara alls ekki. En það breytir því ekki að þegar auknar tekjur eru þá eigum við að sinna því sem mest  þörf er á, að sinna þeim sem hafa það allra verst í samfélaginu. Það erum við heldur ekki gera. Það er mjög mikilvægt að við komum nú til móts við aldraða varðandi eingreiðslu líkt og við gerum við öryrkja. Við erum ekki að tala um einhverja milljarða þar, ekki á nokkurn einasta hátt.

Ég tel líka að það sé mjög mikilvægt að við komum til móts við SÁÁ sem er að takast á við ópíóíðavandann og fentanyl-vandann og aukinn áfengisvanda. Það er gríðarlega mikilvægt að við  komum til móts við SÁÁ, þá beiðni sem þeir hafa lagt fram um fjármagn. Ég tek dæmi og vil benda á það sérstaklega að ríkissjóður, íslenska ríkið, er ekki að reka áfengissjúkrahús. Það eru áhugasamtök úti í bæ sem hafa gert samning við ríkið um að gera það og vinna alveg ótrúlega gott starf sem  við ættum að halda meira á lofti.

Ég tel ekki ástæðu að hafa þetta mikið lengra en ég tel að þær breytingartillögur sem Flokkur fólksins mun koma með ættu að fá góðan hljómgrunn hérna inni í þingsal  þar sem það eru ekki miklar fjárhæðir hvað varðar aldraða varðandi eingreiðslu fyrir jólin og ekki heldur þegar kemur að fíknivandanum í samfélaginu. Það mun ekki breyta neinu stórkostlegu. Ég bendi á að nú þegar er óráðstafað 3,8 milljörðum kr. Varðandi þær aðgerðir sem ríkið hefur farið í til að bjarga innviðum á Reykjanesskaga vegna eldsumbrota þar þá voru sérstök lög  samþykkt,  sem eru auknar álögur á borgarana, sem munu greiða það. Það er ekki varasjóður sem mun greiða það.

Ég sé ekki fyrir mér að 3,8 milljarðarnir verði notaðir eingöngu vegna jarðhræringanna og mögulegra eldsumbrota á Reykjanesi hvað það varðar. En það breytir því ekki að okkur ber skylda í þessum sal og ríkisstjórninni að taka vel utan um Grindvíkinga á þeirra raunatímum og ég veit að það eru allir sem einn tilbúnir hér á Alþingi til að koma til móts við það og það er okkar fremsta verkefni næstu daga og vikur, komi til þess að þær sviðsmyndir sem núna eru teiknaðar upp  rætist. Við skulum vona að það verði ekki og að Grindvíkingar geti  farið aftur til síns heima og við getum farið að snúa okkur að uppbyggingunni á þeim skemmdum sem þar hafa orðið, sem eru gríðarlega miklar, bæði á innviðum og húsnæði.


Ræðumaður: Eyjólfur Ármannsson

Ég þakka hv. þingmanni fyrir andsvarið. Ég er sammála honum um það að það þarf að einfalda strúktúrinn og flækjustigið í íslensku samfélagi. Við verðum að muna að við erum einungis 370.000 á Íslandi. Það er eins og við áttum okkur oft ekki á því. Það er gríðarlega mikilvægt að við horfum á það með þeim hætti og það var ágætisdæmi sem hv. þingmaður kom með varðandi Seðlabankann, að ef við myndum miða við Noreg ættu 20 manns að vinna þar. Ég vil meina það að ef við ætlum að fara að einfalda strúktúr íslensks samfélags og stjórnkerfis þá eigum við að byrja á toppnum. Það myndi skapa ákveðið viðhorf sem myndi fara niður allt kerfið. En við þurfum að reka íslenskt nútímasamfélag. Og eins og Halldór Laxness sagði einu sinni, Nóbelsskáldið: Það er almennt dýrt að vera Íslendingur. En það er mikilvægt að byrja á toppnum og taka það síðan niður á við.

Varðandi vöxt í ferðaþjónustunni þá tel ég að það mætti auka skattlagningu þar þegar maður horfir svo á tekjur ríkissjóðs og þau útgjöld og stofnanir sem eru algerlega reknar á horriminni eins og Landhelgisgæslan. Ekki síður þegar maður horfir enn þá stærra á þetta, á stöðu öryrkja og aldraðra og á stofnanir eins og Landspítala og fleiri mjög mikilvægar stofnanir sem eru algjörlega skornar niður við nögl.

Mig langar að spyrja hv. þingmann um vaxtagjöldin. Það er áætlað að vaxtagjöld á árinu 2023 verði 124 milljarðar. Það er aukning frá fjárlögum um 0,6%, sem hlutfall af vergri þjóðarframleiðslu, þ.e. 3% af vergri þjóðarframleiðslu fara í vaxtagjöld. Við erum að tala um 29,4 milljarða aukningu á vaxtagjöldum og ég get ekki séð það öðruvísi en að þetta sýni bara að við skuldum einfaldlega allt of mikið. Það eru að koma gríðarlegar og miklu meiri tekjur inn í ríkissjóð, 90 milljarða kr. betri afkoma, en þessir milljarðar eru ekki notaðir til að greiða niður vexti. Sér hv. þingmaður eitthvað á sjóndeildarhringnum um vilja ríkissjóðs til þess að keyra niður skuldasöfnun ríkissjóðs og þar með vaxtagjöld? Hversu miklar afleiðingar gæti þetta haft fyrir ríkissjóð?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir ræðuna. Hann talaði um að við þyrftum að koma okkur upp einfaldari strúktúr og að flækjustig í okkar litla samfélagi sé of mikið, sem er mjög áhugavert. Mig langar að spyrja hv. þingmann: Hvernig má einfalda það? Væri kominn tími til að fækka ráðherrum, leggja niður embætti forseta Íslands, láta bara einn ráðherra sitja í forsæti eins og fjármálaráðherra og fækka í yfirstjórn samfélagsins? Hvar vill hann einfalda strúktúrinn og hvar vill hann minnka flækjustigið? Það er spurningin.

Mig langar einnig að spyrja um vöxt ferðaþjónustunnar. Ég kom upp í andsvör um breytingar á gjöldum þar, m.a. gistináttaskattinn sem er 300 kr. á einstakling, dvalargest. Hann talar um að það sé óheftur vöxtur og þá er önnur spurningin þessi: Hvernig á að koma böndum á þennan vöxt? Er það ekki bara gert með skattlagningu? Hann talar líka um að þessi atvinnugrein sé niðurgreidd. Hvernig vill hann breyta því? Er það ekki gert bara með því að hækka virðisaukaskattsstigið og taka kannski upp gistináttagjald sem væri hærra og þá kannski miðað við prósentu? Sá sem gistir í tjaldi á að greiða 300 kr. fyrir nóttina og sá sem gistir á fimm stjörnu hóteli á líka að borga 300 kr., þannig að skattalega séð skiptir engu máli hvort það komi ferðamaður á fimm stjörnu hótel eða á tjaldstæði, þ.e. fyrir ríkissjóð. Þetta fer ekki til sveitarfélaganna. Það væri gaman að heyra um það. En ég vil taka fram, svo við höfum nú alla fyrirvara á sem þarf oft að gera, að mér finnst vöxtur ferðaþjónustunnar stórkostlegur og þetta er gríðarlega mikilvæg atvinnugrein og við eigum að leyfa henni að dafna. En hún á líka að borga sitt til samfélagsins. Hún er gríðarlega mikilvæg fyrir landsbyggðina. Sveitarfélögin eiga að fá sinn hluta þar.


Ræðumaður: Inga Sæland

Frú forseti. Ég tel og við í Flokki fólksins að það sé afskaplega mikilvægt að við viðurkennum stöðu þúsunda samlanda okkar á þessum tímapunkti sem eru að ganga í gegnum það sem hæstv. fjármálaráðherra benti á áðan. Við höfum verið að tala um gríðarlega mikil áföll, stórkostlegar vaxtahækkanir og verðbólgu sem er langt yfir öllu því sem við viljum sjá, verðbólgu upp á 8,25%. Á hverjum bitnar allt þetta? Það bitnar á fólkinu í landinu, bitnar mest á almenningi og skuldsettum einstaklingum og litlum og millistórum fyrirtækjum. Það segir sig algjörlega sjálft. Nú erum við að fjalla hér um fjáraukalög, lögin sem eiga að taka á hinu ófyrirséða til skamms tíma, einhverju óvæntu sem við fáum allt í einu í fangið. Það er ekkert óvænt að hér skuli fólk vera hneppt í sárafátækt. Það er ekki óvænt. Það er algerlega mannanna verk. Það hefur verið vilji ríkjandi stjórnvalda hér að halda þúsundum í svo rammgerðri fátæktargildru að þeir eiga sér ekki viðreisnar von og hafa í rauninni ekki einu sinni möguleika eða tækifæri á því að reyna að bjarga sér úr því öðruvísi en að vera skertir og refsað fyrir. Þó að þeir reyni fyrir sér á vinnumarkaði standa þeir eftir með sáralítið sem ekki neitt. Í rauninni er hvatinn til sjálfsbjargar enginn. Hvati frá þessari ríkisstjórn til þess að hvetja fólkið okkar til sjálfsbjargar er enginn.

Við í Flokki fólksins höfum ævinlega komið með einhverjar breytingartillögur við fjáraukalagafrumvarpið. Við munum gera það áfram. Gleðin er sú að nú skuli strax vera komið inn í frumvarpið jólabónus til handa öryrkjum sem hefur verið greiddur út núna fyrir tvenn síðustu jól og hefur skipt sköpum, algjörum sköpum fyrir þann þjóðfélagshóp þrátt fyrir að betur megi ef duga skal. Þess vegna er það eiginlega með hreinum ólíkindum hversu snúið það er og hversu erfitt það er að fá stjórnvöld, ríkisstjórnina, til að taka utan um sárafátæka eldri borgara, fullorðið fólk sem á engan lífeyrissjóð, hefur engin réttindi, hefur ekki krónu umfram þá hungurlús sem greidd er úr almannatryggingum. Þetta er fátækasta fólkið í landinu og við í Flokki fólksins viljum ekki og munum aldrei samþykkja að mismuna því svona hrapallega eins og virðist eiga að gera nú. Við höfum tækifæri og ég vil trúa því að ef við tökum höndum saman hér og nú, í gegnum umræðurnar núna um fjáraukalögin, þá muni ríkisstjórninni, ríkisvaldinu og hæstv. fjármálaráðherra snúast hugur hvað lýtur að því að koma með ríflega 130 millj. kr. til þessa fátækasta þjóðfélagshóps.

Það hefur komið fram hér áður að við getum ekki notað sömu krónuna tvisvar, þó að mér finnist það stundum orka tvímælis, því að það hefur stundum virst þannig að stjórnvöld og fleiri haldi að við getum notað sömu krónurnar tvisvar, jafnvel þrisvar og hugsanlega fjórum sinnum. Það er alveg frábær peningamaskína sem getur í rauninni prentað svoleiðis töfrakrónu að það er hægt að nota hana margsinnis. En það breytir ekki þeirri staðreynd að ég trúi því og ég vil trúa því að það muni verða hugarfarsbreyting þannig að við munum greiða jólabónus til þeirra sem eru langefnaminnstu og fátækustu eldri borgararnir hér. Ég ætla að setja þessar ríflega 130 milljónir í samhengi við fjölmiðlastyrk af því að við getum ekki notað sömu krónuna tvisvar. Ég hefði t.d. persónulega og prívat frekar notað 107 milljónir til að hjálpa sárafátæku gömlu fólki núna fyrir jólin og gleðja það með jólabónus heldur en að setja þær í t.d. fjölmiðil sem í rauninni rekinn af stórútgerðarauðmanni. Það hefði ég nú gert. Mér finnst í rauninni óverjandi að íslenskir skattgreiðendur skuli vera látnir greiða fjármuni til auðmanna sem halda úti fjölmiðlum. Mér finnst líka óverjandi að setja milljarð í bílaleigur í nafni þess að verja loftslagið. Milljarður í bílaleigur sem hafa aldrei skilað öðrum eins hagnaði eins og akkúrat núna. Og hvers vegna skyldum við setja annan milljarð í stórútgerðir sem gætu hugsanlega sett einhvern rafmótor í bát? Ég bara spyr. Þær hafa efni á því að gera það sjálfar. Íslenskir skattgreiðendur þurfa ekki að koma að því.

Við í Flokki fólksins segjum: Við forgangsröðum fjármunum fyrir fólkið fyrst. Það er algjört grundvallaratriði. Það er grundvallarstefna Flokks fólksins og ég er stolt af henni. Hér erum við búin að tala um í mörg ár þá neyð sem ríkir á Íslandi hvað lýtur að fíknisjúkdómum. Við erum búin að tala um það að allt að 700 einstaklingar bíði við þröskuldinn á sjúkrahúsinu á Vogi eftir því að komast í meðferðarúrræði, eftir að komast á sjúkrahús til að verða afeitraðir, fá að losna við eitrið og fá að byggja upp framtíðarsýn, komast í meðferð. Hvernig stendur á því að nokkuð stjórnvöld láta svona viðgangast? Hvers vegna er sjúkdómurinn ekki viðurkenndur af heilum hug sem sjúkdómur þannig að enginn sem þess þarf sé látinn bíða eftir hjálpinni? Það deyja margir, margir á hverju einasta ári ótímabærum dauða á þessum biðlista. Ég veit ekki betur en að við eigum hér 1. mgr. 76. gr. stjórnarskrár lýðveldisins Íslands, nr. 33/1944. Hvað segir nú í þessari 1. mgr.? „Öllum, sem þess þurfa, skal tryggður í lögum réttur til aðstoðar …“ Aðstoðar vegna hvers? Vegna örorku, elli, örbirgðar, bara nefnið það. Okkur hér á hinu háa Alþingi, ef við vildum líta á stjórnarskrána einu sinni sem okkar grundvallarlöggjöf, ber skylda til að fylgja henni en það er ekki gert. Þessi löggjöf, þessi 1. mgr. 76. gr. stjórnarskrárinnar er þverbrotin á þegnunum hvern einasta dag í boði stjórnvalda. Það er ekki öllum sem þess þurfa með lögum tryggður réttur, hvorki til fæðis, klæðis, húsnæðis né heilbrigðisþjónustu, það bara liggur algerlega á borðinu.

En á sama tíma er allt í lagi að ausa peningum í eitthvað allt annað sem nýtist þessu fólki í sárri neyð akkúrat ekki neitt, samanber það sem við erum að fá í andlitið núna, samanber það sem við erum að heyra núna og er sárara en tárum taki. Það er erfitt að þurfa að standa hér skipti eftir skipti og tala um sömu hlutina, biðja um hjálp fyrir fólkið okkar sem líður skort. Það hefur komið í ljós hjá Hjálparstarfi kirkjunnar að aldrei hefur verið annað eins ákall til þeirra og önnur eins neyð og nú, fólk sem þau hafa ekki séð í mörg ár, hafði áður þurft að leita aðstoðar hjá þeim en var búið að koma undir sig fótunum og hafði það bara ágætt í samfélaginu, er að koma aftur. Hvað segir það sitjandi ríkisstjórn, hvað segir það þeim sem eiga að tryggja þessu fólki með lögum rétt til þess, ef það þarf á að halda, að lifa sómasamlegu lífi? Það er alveg sama hvert við lítum, hvort það er Mæðrastyrksnefnd, Fjölskylduhjálp Íslands, allir þeir aðilar sem eru að úthluta mat til fátækra fjölskyldna eru að bugast undan álagi vegna þess að þeir geta ekki einu sinni uppfyllt þörfina, hafa ekki nóg og einhverjir verða frá að hverfa. Ég hef orðið vitni að því hvernig raðirnar hafa myndast fyrir framan t.d. Fjölskylduhjálpina, hvernig mæður hafa staðið í kulda með barnavagninn og hangandi börn í pilsinu og bíða heillengi eftir að komast inn í þeirri góðu von að geta farið út með einhverja matarpoka til þess að börnin þeirra fari ekki söng að sofa á kvöldin. Hvers lags stjórnvöld eru það sem geta státað af svona samfélagi? Ég hef lítilsvirðingu fyrir svona stjórnvöldum. Ég hef lítilsvirðingu fyrir svona stjórnmálum. Okkur ber skylda til að hugsa um fólkið okkar fyrst og fremst.

Enn einu sinni komum við með breytingartillögur við fjáraukann þar sem við erum að óska eftir auknu fjármagni, þar sem við erum að biðja um stuðning til fólks í sárri neyð. Það tekur einn dag að setja hér aukaskatta á sem í rauninni stóð alltaf til að setja á, að nota  tækifærið bakdyramegin í neyðinni sem nú ríkir og hættuástandinu sem hefur skapast í Grindavík. Það er allt í lagi núna að koma með aukaskatt og skella honum á alla landsmenn í stað þess að nota varasjóðinn og þá fjármuni sem ætlaðir eru og markaðir eru í slík verkefni. Og hvað erum við að setja í og hvað erum við að vernda? Við erum ekki bara að vernda innviðina gagnvart orkunni sem allt Reykjanesið býr við, við erum að byggja fyrir milljarða utan um rosalega flott og stórt orkuver HS orku sem er búið að greiða sjálfu sér núna á örfáum árum tugi milljarða í arð. Við erum að tala um Bláa lónið sem er verið að vernda líka ef þessar hörmungar ríða yfir, sem hefur líka verið að greiða sér tugi milljarða í arð. Við í Flokki fólksins munum koma með þingsályktunartillögu þar sem við felum ríkisstjórninni að koma með útfærslu á því hvernig við náum þessum peningum til baka í okkar ríkissjóð. Það væri þá hugsanlegt, ef hjarta þeirra slær einhvern tíma í takt við þá sem eiga bágt í þessu samfélagi og þau geti stigið niður úr fílabeinsturninum einhvern tímann og mætt fólkinu sem er í neyð, það væri þá áhugavert að sjá hvort þau hafi þá efni á því að gefa þeim mat á diskinn.

Ég ítreka það enn og aftur: Það er frumskylda stjórnvalda að sjá til þess að vernda þegnanna, að sjá til þess að allir hafi fæði, klæði, húsnæði, heilbrigðisþjónustu og félagslegan stuðning sem þurfa á að halda. Það er skömm stjórnvalda sem vita af örbirgð úti í samfélaginu að bregðast ekki við því. Slík stjórnvöld eru ekki hæf til að stjórna. Það liggur algjörlega á borðinu. Þessi stjórnvöld sem ítrekað fleygja inn handklæðinu og horfa á skútuna sökkva eiga að finna sér eitthvað annað að gera.


Ræðumaður: Eyjólfur Ármannsson

Nei, þú varst að spyrja um …Virðulegur forseti. Ef ég skildi hæstv. fjármálaráðherra rétt þá er almenni varasjóðurinn ákveðinn forvarnasjóður. Þetta er einfaldlega ekki rétt. Ég var að tala um almenna varasjóðinn. Ég var að tala um það hvort það ætti ekki að beita almenna varasjóðnum vegna hræringa og mögulegra eldsumbrota á Reykjanesi fyrir lok þessa árs, eins og stendur á bls. 47 í frumvarpi til fjáraukalaga. Um það snerist spurningin, svo einfalt var það. Varðandi aldraða þá er augljóst mál að það er algerlega heimild í fjáraukalögum til að koma til móts við þann hóp, það er alveg augljóst mál, líkt og aðra hópa og önnur útgjöld sem þar eru aukin eins og t.d. hvað varðar öryrkjana. Og þetta endalausa tal alltaf um einhverjar kerfisbreytingar sem er verið að bíða eftir og það sé verið að bíða eftir nánari skoðun á þessu eins og var svarað með Landhelgisgæsluna hérna áðan — það er alltaf verið að skoða einhverjar kerfisbreytingar. Spurningin er þessi: Er er ekki alveg klárt mál að þessir 3,8 milljarðar munu fara í útgjöld vegna jarðhræringa og mögulegra eldsumbrota á Reykjanesi og líka fyrir aldraða sem eingreiðsla fyrir jólin vegna stöðu þeirra í samfélaginu?


Ræðumaður: Eyjólfur Ármannsson

Virðulegur forseti. Mig langar að spyrja hæstv. fjármálaráðherra varðandi eingreiðslu til aldraðra. Hún segir að sú ábyrgð sé skýr af hendi sveitarfélaga, hvort hún gæti aðeins útskýrt það nánar. Ég minni á að í fjáraukalagafrumvarpinu er minnt á eingreiðslu til öryrkja- og endurhæfingarlífeyrisþega, 1.600 milljónir. Það er í fjáraukalögum sem eru undir sömu sök sett varðandi tímabundin, ófyrirséð og óhjákvæmileg útgjöld innan fjárlagaársins. Hver er munurinn á þeim og öldruðum? Ég get ekki séð að það eigi ekki það nákvæmlega sama við um aldraða, þetta eru tímabundnir erfiðleikar vegna verðbólgu og öðru slíku. Ég get ekki séð annað en að ábyrgð ríkissjóðs sé skýr hvað þetta varðar, alveg eins og hjá öryrkjunum, það sé ekki á ábyrgð sveitarfélaga svo það liggi skýrt fyrir. Það væri gott að fá að heyra hæstv. fjármálaráðherra skýra þetta nánar fyrir okkur.

Annað sem mig langar að spyrja um er almenni varasjóðurinn þar sem er heimild til að bregðast við tímabundnum, ófyrirséðum og óhjákvæmilegum útgjöldum innan fjárlagaársins líka, sem er ekki unnt að bregðast við með öðrum hætti samkvæmt lögum um opinber fjármál. Hér segir, með leyfi forseta:

„Ekki hefur verið tekin ákvörðun um frekari ráðstöfun úr sjóðnum og er því til staðar tæplega 3,8 ma.kr. svigrúm til að bregðast við óvæntum og óhjákvæmilegum útgjöldum, s.s. vegna jarðhræringa og mögulegra eldsumbrota á Reykjanesi fyrir lok þessa árs ef til þess kæmi.“

Spurningin er þessi: Í hvað eiga þessir peningar að fara, 3,8 milljarðar? Ég minni á að varðandi þær framkvæmdir, varnir fyrir innviði á Reykjanesskaganum vegna eldsumbrotanna, var markaður sérstakur tekjustofn. Það var lagt í það að setja sérstakan skatt frá 1. janúar næstkomandi. Við í stjórnarandstöðunni, fjórir flokkar, bentum einmitt á varasjóðinn. Þetta eru framkvæmdir  upp á 2,5–3 milljarða. Í hvað eiga þessir peningar að fara, þessir 3,8 milljarðar?  Er þegar búið að huga að ráðstöfun þeirra varðandi eldsumbrotin á Reykjanesi? Í hvað eiga þeir að fara?


Ræðumaður: Inga Sæland

Frú forseti. Ég þakka hæstv. ráðherra fyrir akkúrat ekkert svar. Þetta eru tímabundin og ófyrirséð atvik sem við erum að takast á við í dag. Þessir einstaklingar eru að takast á við gríðarlegan vanda í samfélaginu eins og allir vita og þegar ríkisstjórnin sér ekki sóma sinn í að gera ráð fyrir því í fjárlögum er einmitt gert ráð fyrir að hægt sé að nýta þær heimildir sem til eru í fjárauka. Ég er búin að vera á Alþingi í tæp sjö ár og þessi fjáraukalöggjöf hefur verið notuð í ýmsar áttir, með fullri virðingu, hæstv. ráðherra, svo ekki sé meira sagt, meira að segja jafnvel í kirkjujarðasamkomulag og ég veit ekki hvað og hvað. Þetta er í raun spurningin og ég óska eftir að fá svar: Mun hæstv. ráðherra beita sér fyrir því að taka utan um þetta fólk sem er í algerri neyð og líður skort hér og nú, hvað þá að það geti veitt sér nokkurn skapaðan hlut í jólamánuðinum?


Ræðumaður: Inga Sæland

Frú forseti. Ég þakka hæstv. ráðherra fyrir 1. umræðu fjáraukalaganna. Það er nú ýmislegt sem mér og okkur í Flokki fólksins liggur á hjarta hvað það varðar. Við höfum gjarnan komið með breytingartillögur við fjáraukann sem snúa að því að koma til móts við erfiðar aðstæður í samfélaginu og lúta að fólkinu fyrst. Mig langar að nefna sérstaklega að við erum glöð með að sjá að strax við 1. umræðu sé verið að tryggja jólabónus til öryrkja. Við höfum talið að það sé eðlilegt og vorum algerlega búin að draga niður rúmlega 2.000 eldri borgara fyrir fjáraukann í fyrra. Við erum að kalla eftir því að um 2.000 eldri borgarar sem eingöngu eru á framfærslu eða með greiðslur frá Tryggingastofnun, sem eru í rauninni þeir einstaklingar sem eru langfátækastir, með langminnstu greiðslur sem hægt er að fá í íslensku samfélagi, lægra en öryrkjarnir okkar líka — við erum að kalla eftir því að fá inn um 138 millj. kr. til þess að koma til móts við ríflega 2.000 eldri borgara með því að þeir fái þann sama jólabónus og almannatryggingaþegar aðrir. Þetta eru ríflega 66.000 kr. sem munu algerlega skipta þetta fólk sköpum.

Einnig finnst mér athyglisvert og sakna þess að sjá hvergi nokkurs staðar getið um það að það eigi að koma með einhverja aukna fjármuni til að bregðast við hinum gríðarlega fíkniefnavanda sem er hér á ferðinni. Við vitum að hér eru um 700 einstaklingar á biðlista inn á sjúkrahúsið Vog. Við munum einnig óska eftir breytingu hvað fjáraukann varðar í þá áttina að koma til móts við þann vanda, samanber að við erum búin að fá frá Hjálparstarfi kirkjunnar, Fjölskylduhjálp Íslands og öllum sem koma að því að taka utan um þá sem bágast eru staddir í samfélaginu og standa í röðum til að biðja um mat, upplýsingar um það að aldrei, ekki í áraraðir, hafi verið önnur eins örbirgð og önnur eins neyðaróp eins og nú. Munum við eiga von á því að það verði vel tekið utan um breytingartillögu Flokks fólksins um það að veita auknu fé til hjálparstofnana sem eru að taka utan um okkar langminnstu bræður og systur?

Forseti minnir á takmarkaðan ræðutíma í andsvörum.


Ræðumaður: Eyjólfur Ármannsson

Virðulegur forseti. Hér er um mjög áhugaverð lög að ræða og mig langar að ræða þau sérstaklega varðandi gistináttaskattinn sem er hér settur aftur á. Lög um gistináttaskatt voru sett 2011 þar sem segir í 1. gr., með leyfi forseta:

„Markmið laga þessara er að afla tekna til að stuðla að uppbyggingu, viðhaldi og verndun fjölsóttra ferðamannastaða, friðlýstra svæða og þjóðgarða. Jafnframt að afla tekna til þess að tryggja öryggi ferðamanna og vernda náttúru landsins.“

Þessi gistináttaskattur er 300 kr. og ótrúlega lágur að mínu mati. Hér er um nýja atvinnugrein að ræða og mér finnst athyglisvert að sveitarfélögum er ekki ætlaður hluti af þessum gistináttaskatti með nokkrum hætti. Það hafa tvær atvinnugreinar rutt sér til rúms á síðustu árum: ferðaþjónusta og svo fiskeldi á landsbyggðinni, sérstaklega á Vestfjörðum og Austfjörðum. Sveitarfélögum er ekki markaður sérstakur tekjustofn hvað þær varðar. Þau fá ekki aðstöðugjöld í þessum atvinnugreinum. T.d. í laxeldinu fá þau ekki beint aðstöðugjald vegna kvíanna og þeirrar starfsemi nema starfsemin sé á landi. Þau þurfa að sækja um í svokallaðan fiskeldissjóð þar sem eru þær tekjur sem ríkið fær af fiskeldisgjaldi.

Af hverju tek ég þetta upp varðandi sveitarfélögin? Það er út af fjárhagsstöðu þeirra, sem er mjög bágborin og þau eru misjafnlega stödd fjárhagslega. Ég tel að það væri eðlilegt að skoða það a.m.k. að sveitarfélögin fengju hluta af þessu gjaldi. Og af hverju er það? Jú, það myndi skapa hvatningu fyrir sveitarfélögin að skapa aðstöðu fyrir ferðamenn með uppbyggingu gististaða ef þau fengju hluta af gistináttaskattinum. Það væri tengt markmiðum laganna, með leyfi forseta, „að afla tekna til að stuðla að uppbyggingu, viðhaldi og verndun fjölsóttra ferðamannastaða …“ Ef sveitarfélögin fengju hluta af gistináttaskattinum væri það hvatning til sveitarfélaganna að koma að uppbyggingu þessarar nýju atvinnugreinar. Sú hvatning væri til að byggja upp innviði fyrir ferðamenn. Það er mjög mikilvægt að hún sé fyrir hendi. Ég tel að sveitarfélögin mættu þá bera meira úr býtum hvað þessa miklu atvinnugrein varðar fyrir íslenskt samfélag.

Ferðaþjónustan er með lægra skattþrep en aðrar atvinnugreinar. Að vissu leyti eru rök fyrir því, sem eru þau að þetta er eins konar útflutningur. Erlendir ferðamenn koma hingað og það réttlætir það — ég er ekki að segja að það ætti að vera lægra skattþrep fyrir ferðamannaiðnaðinn, en hann hefur lægra skattþrep af því að þetta er eins konar útflutningur og ein stærsta atvinnugrein þjóðarinnar. En ef við skoðum skattinn þá er verið að leggja hann í fyrsta lagi á gististaði sem hafa rekstrarleyfi samkvæmt lögum um veitingastaði, gististaði og skemmtanahald, í öðru lagi á tjaldstæði og stæði fyrir húsbíla, tjaldvagna, fellihýsi og hjólhýsi og í þriðja lagi á skemmtiferðaskipin. Ég skil það þannig, t.d. varðandi tjaldstæði og stæði fyrir húsbíla, tjaldvagna, fellihýsi og hjólhýsi, að það sé fyrst og fremst starfsemi sem við getum ekki flokkað undir útflutning. Það eru ekki margir erlendir ferðamenn þar. Mér finnst ekki nægileg rök fyrir hendi hvað það varðar að setja þennan flokk með tjaldstæðum í sama gjaldflokk og hótel og skemmtiferðaskip. Það eru fyrst og fremst Íslendingar sem nota þessi tjaldstæði. Ég er ekki að segja að það sé bara þess vegna sem eigi ekki að gera það en það er líka vegna þess að gistiaðstaðan sem verið er að bjóða upp á á tjaldstæðum og svefnaðstaðan getur stundum verið nánast engin, kannski er vatnskrani og salerni. Þó að það sé meginreglan að bjóða upp á salerni og aðgang að vatni eru dæmi þess að þetta sé ótrúlega rýr þjónusta. Þetta er þjónustuskattur og ef leggja á skatt á þjónustu finnst mér að það mætti skoða þetta og vona að það verði gert í nefnd; að leggja gistináttagjald á stæði fyrir húsbíla, tjaldvagna, fellihýsi og hjólhýsi og tjöld, mér finnst að það mætti skoða það enn nánar, a.m.k. fá frekari rök fyrir því af hverju er verið að setja þessa tegund gistingar undir sama hatt og gistihús og skemmtiferðaskip. Ef maður skoðar 2. gr. í lögum um gistináttaskatt er sagt, með leyfi forseta:

„Með gistiaðstöðu er átt við húsnæði eða svæði sem leigt er út í þeim tilgangi að þar sé dvalið yfir nótt, svefnaðstaða sé fyrir hendi“ — það er engin svefnaðstaða fyrir hendi ef þú kemur með tjaldið þitt eða bílinn og sefur í honum — „eða hægt sé að koma henni fyrir og leigan sé almennt til skemmri tíma en eins mánaðar, svo sem hús, íbúðir og herbergi, þ.m.t. herbergi á hótelum og gistiheimilum …“

Svo kemur í lokin, með leyfi forseta, „sem og tjaldstæði og stæði fyrir húsbíla …“ o.s.frv. Mér finnst svolítið verið að setja þarna inn skatt á þessa tegund gistingar sem býður upp á litla þjónustu og einstaklingarnir, dvalargestir, svo ég noti hugtakið í frumvarpinu og í lögunum, eru nánast að koma með hana algjörlega sjálfir.

Annað sem mig langar að benda á varðandi skemmtiferðaskipin er að það segir í greinargerð, með leyfi forseta:

„Með skemmtiferðaskipum er átt við skip sem bjóða upp á flutningaþjónustu á sjó og eru eingöngu starfrækt í skemmti- eða tómstundarskyni, auk þess sem þau eru með aðstöðu til gistingar o.fl. og gistinætur um borð eru að jafnaði ein eða fleiri. Í ljósi þessa ásamt því að gert er ráð fyrir að dvalargestur hafi umráð yfir gistiaðstöðu í skipi í allt að einn sólarhring hverju sinni ber ekki að greiða gistináttaskatt af fargjaldi farþegaflutningaskipa eins og t.d. Vestmannaeyjaferjunni Herjólfi og Breiðafjarðarferjunni Baldri.“

Mér finnst þetta ekki alveg nægilega skýrt. Gistináttagjald á að sjálfsögðu ekki við ferjusiglingar vegna þess að það sefur enginn yfir nótt í Baldri eða Herjólfi þó að maður geti náttúrulega lagt sig þar, sem er sjálfsögð þjónusta. Þegar við horfum á lögin finnst mér að það mætti vera skýrara hvaða skemmtiferðaskip þetta eru. Ég fagna því að það sé settur skattur á skemmtiferðaskipin sem eru að koma í hafnir landsins þar sem þau greiða hafnargjöld sem fara til sveitarfélagsins. Þá mætti hluti af gistináttagjaldinu líka fara til þeirra sveitarfélaga sem eru að taka á móti þessum skipum. Það er ákveðið álag á sveitarfélög og innviði þeirra sem þau mættu njóta góðs af til að efla ferðaþjónustu og styrkja þá innviði sem til eru til að taka á móti ferðamönnum. Til þess þarf fjármagn. Ég tel að það sé mikilvægt fyrir ríkisvaldið að skoða frekar tekjur hvað varðar gistináttaskatt. Ég er ekki talsmaður hárra skatta en það breytir því ekki að við þurfum að horfa á það hvernig ríkið er að afla tekna, og sérstaklega sveitarfélögin, af þessum mikilvæga iðnaði sem landsbyggðin þarf að njóta góðs af. Fólk er fyrst og fremst að koma til að skoða landið, ekki endilega til að hitta Reykvíkinga. Þó að það sé skemmtilegt að skoða borgina er mikilvægt að landsbyggðin og sveitarfélög úti á landi fái notið tekna af aukinni komu ferðamanna og þessari stóru atvinnugrein sem hér er.

Ég tel að hér sé um þarfa breytingu að ræða á skattkerfinu. Þetta er væntanlega byrjunin á frekari umræðu um þetta gjald og ég held að við eigum að horfa til nágrannalanda okkar. Ég tek eftir því á ferðalögum að oft stendur gistináttaskattur fyrir utan það gjald sem maður greiðir. Ég hef farið til stórborga eins og Parísar og þá kemur oft á óvart að gistináttagjaldið miðar ekki við krónutölu heldur prósentu. Það er líka atriði sem mætti skoða. Að það sé sama gjald og fyrir Covid, 300 kr., finnst mér satt að segja mjög vægt. Miðað við stöðu ríkissjóðs — við rekum hann enn þá með halla — þarf að finna staði til að afla frekari tekna og þá þurfum við að horfa á atvinnugreinar sem eru í bullandi vexti. Það eru takmörk fyrir því hversu mörgum ferðamönnum við getum tekið á móti og við þurfum bráðum að fara að spyrja okkur að því hversu mörgum ferðamönnum við ætlum að taka á móti. Á þessu ári tökum við væntanlega við 2,2 milljónum, á næsta ári held ég að það sé gert ráð fyrir 2,3 milljónum. Eigum við að fara að taka á móti 3, 4 eða 5 milljónum ferðamanna á ári, 370.000 manna þjóð, 370.000 manna samfélag? Við erum fyrst og fremst að flytja inn erlent vinnuafl til að sinna þessari þjónustu og þetta eru ekki hátekjustörf. Það hefur komið fram í fyrirspurn til ráðherra að vel launuð störf og vel menntað fólk — þessi atvinnugrein getur haft ruðningsáhrif og hin svokallaða hollenska veiki getur komið hingað, þar sem aðrar atvinnugreinar fá ekki að þrífast vegna þess að umfang ferðaþjónustunnar er svo mikið. Með þessu er ég ekki að tala gegn þessum iðnaði á nokkurn hátt heldur þurfum við að huga að því að byggja upp þekkingariðnað með ferðaþjónustunni líkt og með sjávarútveginum.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir svarið. Ég vil fyrst taka fram að ég tel 300 kr. ekki  háa fjárhæð hvað þetta varðar, þetta væri ekki einu sinni fyrir pylsu. En mig langar að spyrja hæstv. ráðherra varðandi það sem segir í greinargerðinni, að þetta nái einnig til tjaldstæða og stæða fyrir húsbíla, tjaldvagna, fellihýsi og hjólhýsi. Og svo ef maður skoðar 2. gr. í lögunum um gistináttaskatt, greinin heitir gistináttaskattur, þá er talað um gistiaðstöðu, með leyfi forseta:

„Með gistiaðstöðu er átt við húsnæði eða svæði sem leigt er út í þeim tilgangi að þar sé dvalið yfir nótt, svefnaðstaða sé fyrir hendi eða hægt sé að koma henni fyrir og leigan sé almennt til skemmri tíma en eins mánaðar, svo sem hús, íbúðir og herbergi, þ.m.t. herbergi á hótelum og gistiheimilum, sem og tjaldstæði og stæði fyrir húsbíla, tjaldvagna, fellihýsi og hjólhýsi.“

Þegar ég skoða hugtakið gistiaðstöðu og svefnaðstöðu þá á ég erfitt með að sjá að það falli undir tjaldstæði og þegar fólk kemur með eigin gistiaðstöðu, svo sem eins og í bílum og fellihýsum og hjólhýsum. Kom ekki til greina að fella það út að vera rukka líka vegna tjaldstæða, líka bara út frá skilgreiningum hvað svefnaðstaða er? Mér finnst ekki passa alveg  að vera að rukka fólk fyrir gistináttaskatt sem kemur  með eigin svefnaðstöðu.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir framsöguna. Mig langar að spyrja varðandi gistináttaskattinn þar sem segir í 2. gr. laga um breytingu á lögum um gistináttaskatt að gistináttaskatturinn af hverri gistináttaeiningu fyrir hvern dvalargest skuli vera sem hér segir — og það eru 300 kr. Í fyrsta lagi varðandi fjárhæðina, vissulega er þetta bara á einn einstakling, en er hugsunin að þetta sé bara fyrsta skrefið? Ef ég gisti erlendis  þá er þessi skattur yfirleitt töluvert hærri, alla vega ef maður fer til stórborganna, eins og Parísar. Er eitthvert samræmi við nágrannalöndin hvað varðar fjárhæðina? Var horft til samkeppnislanda í ferðamannaiðnaðinum hvað varðar fjárhæðina? Við hvað miðast þessi fjárhæð? Annað sem mig langar að spyrja um er að þetta er fyrir hvern dvalargest og núna geta gestir líka  verið á mismunandi aldri. Hvað með t.d. börn? Ef það kæmi  sex manna barnafjölskylda með fjögur börn, eiga þá börnin líka að borga 300 kr. á einingu?


Ræðumaður: Ásthildur Lóa Þórsdóttir

Virðulegur forseti. Hugur þjóðarinnar er svo sannarlega með Grindvíkingum á þessum tímum. Það er erfitt að ímynda sér hvaða áhrif það hefur að missa heimili sitt vegna náttúruvár og vita ekki hvort þú fáir aftur snúið. Við viljum samt öll leggja okkar af mörkum en finnum okkur flest gríðarlega vanmáttug og hafa lítið fram að færa því það er nær ómögulegt að setja sig í þeirra spor. En hér erum við að ræða um börn og hvað hægt sé að gera fyrir þau á tímum sem þessum. Það er erfitt að ímynda sér hvaða áhrif það hefur á börn að búa fyrst við endurteknar jarðskjálftahrinur ár eftir ár og horfa svo á stærsta ótta sinn í þeim aðstæðum raungerast. Við Íslendingar stóðum saman og lærðum margt af gosinu í Vestmannaeyjum 1973 sem við getum nýtt okkur nú í þrengingum Grindvíkinga og við vitum hversu mikilvægt það er að hlúa að börnum á tímum sem þessum. Það þarf að vanda til verka þegar við skipuleggjum aðgerðir eins og hvað varðar skólagöngu þeirra. Það er t.d. mikilvægt að reyna eftir bestu getu að tryggja að skólabekkir og árgangar geti haldið hópinn.

Í því sambandi langar mig að ræða framlínuhópinn sem er að fara að vinna með öllum þessum börnum, kennarana sjálfa. Enn og aftur kemur í ljós hversu mikilvægir kennarar eru sem framlínustarfsmenn og það má treysta því að kennarastéttin muni sameinast um að taka vel á móti grindvískum börnum og létta þeim lífið eftir bestu getu. Á þessari stundu er ekki ljóst hvað verður en þó að það væri æskilegt og best er ekki víst að það sé raunhæft að ætla að börn í Grindavík geti stundað sína skólagöngu á sama svæði þegar öll kurl eru komin til grafar. Búseta þeirra er núna dreifð og því ólíklegt að hægt verði að sameina þau öll í einum og sama skólanum þannig að einhver þeirra munu væntanlega dreifast á hverfisskóla, en það má ekki flana því. Áður en börn eru sett í hverfisskóla þarf í raun að vera ljóst að þau séu komin í öruggt húsnæði til næstu mánaða því það getur ekki verið gott fyrir börn að senda þau í einn skóla og taka þau úr honum eftir tvær vikur og senda annað. Þannig þarf að huga að því hvernig staðið er að skólagöngunni, bæði hvað varðar börnin sjálf sem og skólana og kennarana sem eru að taka við þeim, hvort sem er á leikskóla eða grunnskóla. Svo má velta fyrir sér stöðu kennara frá Grindavík sem eru í raun í sömu stöðu og börnin sjálf og aðrir Grindvíkingar. Það er að sjálfsögðu tækifæri til að veita þeim vinnu í þeim skólum sem taka við grindvískum börnum en svo er náttúrlega möguleiki á því að hægt sé að koma því í kring að grunnskóli Grindavíkur verði á einum stað og að þar geti stærsti hópur nemenda stundað sitt nám. En til þess að svo geti orðið þarf að huga sérstaklega að kennurum Grindavíkur því að þau sem sjá um börnin þurfa að vera í góðu andlegu jafnvægi. Ég fagna því sem fram kom í andsvörum ráðherra áðan um að verið sé, í samvinnu við Grindavíkurbæ, að taka sérstaklega utan um þau. Þau hafa eins og aðrir Grindvíkingar orðið fyrir gríðarlegu áfalli sem þau þurfa að vinna úr, eigi þau geta hjálpað börnum. Það skiptir því miklu máli að huga vel að skólafólkinu í Grindavík og hafa það með í ráðum í þessu stóra verkefni. Að þessu sögðu á það sama við um alla íbúa Grindavíkur og þá kannski sérstaklega foreldrana af fyrrgreindum ástæðum.

Já, það er að mörgu að huga þegar kemur að hagsmunum barna og við þurfum líka að muna að börn eru ekki eyland í tilverunni. Líðan þeirra ræðst að miklu leyti af líðan foreldra. Ef foreldrar hafa áhyggjur af húsnæði og hlutum eins og afborgunum af lánum og leigu smitast þær áhyggjur yfir á börnin. Alveg sama hvernig foreldrarnir reyna að hlífa börnunum við áhyggjum sínum eru börn ótrúlega næm og þegar þau eru í einhvers konar viðbragðsstöðu, eins og þau hljóta að vera núna, eykst næmi þeirra sem því nemur.

Þess vegna vil ég koma inn á þátt bankanna þótt þessi umræða snúist um börn. Við heyrðum fregnir af patentlausnum bankanna í gær og ég gagnrýndi þær harðlega í ræðu minni hér í þessum sal. Ég ætla því ekki að endurtaka þá gagnrýni hér en beini því til ráðherra að hann og ríkisstjórnin beiti sér fyrir því að bankarnir geri ekki illt verra með tilboðum sem engu skila nema því að fjárhagsstaða Grindvíkinga verði enn verri en ella. Það skiptir börnin í Grindavík miklu máli því það hefur áhrif á bæði líðan og framtíð fjölskyldunnar.

Að þessu sögðu verð ég að segja að framganga þeirra Grindvíkinga, bæjarstjóra, björgunaraðila og almennra bæjarbúa sem komið hafa fram í fjölmiðlum hefur verið með miklum sóma. Ró þeirra allra og æðruleysi í ólýsanlega erfiðum aðstæðum er aðdáunarverð og okkur öllum til eftirbreytni.


Ræðumaður: Inga Sæland

Frú forseti. Ég þakka hæstv. ráðherra fyrir svarið. Já, þau eru stjórnsýslan. En staðreyndin er sú að sú stjórnsýsla er líka í áfalli því að allir þeir einstaklingar sem eru í stjórnsýslunni í Grindavíkurkaupstað eru í áfalli. Það er þakkarvert að það skuli vera búið að opna þessa miðstöð niður í Tollhúsi. Það er svona meira til þess að Grindvíkingar geti hist og stutt hver við annan og slíkt. Ég er að tala um að það er nauðsynlegt að við tryggjum að það sé tekið utan um hvern og einn. Það eru allir í áfalli. Það er náttúrlega mjög stutt síðan og þetta er þriðji dagurinn sem börnin eru ekki í skólanum sínum og náttúrlega ekki enn þá komið í ljós hvað verða vill hvað það varðar. En spurningin er líka þessi til hæstv. ráðherra: Hvernig er staðan í rauninni, hvernig geta skólarnir tekið á móti þessum börnum? Er ekki verið að vinna í því af fullum þunga? Hvernig er staðan með búsetu barnanna sem hafa þurft að flýja heimili sín? Eru þau öll komin í skjól og  eitthvert öryggi sem tryggir að þau geti farið í einhvern ákveðinn skóla þegar þar að kemur?


Ræðumaður: Inga Sæland

Frú forseti. Ég þakka hæstv. ráðherra fyrir þessa skýrslu og mig langar til að taka undir mikilvægi þess sem hv. þm. Magnús Árni Skjöld Magnússon nefndi í andsvari við ráðherrann hér á undan mér, það skiptir miklu máli að taka utan um samfélagið í heild sinni, foreldra, börn, jafnvel þá sem hæstv. ráðherra nefnir að sinni stjórnsýslu og þurfi að taka utan um sveitarfélagið og aðra þá sem koma að umönnun og utanumhaldi með börnunum í Grindavík. Það liggur alveg á borðinu að það þolir enga bið að koma með áfallahjálpina og sálgæsluna, sálarþjónustuna. Það þolir ekki bið vegna þess að það er núna sem fólk er að ganga í gegnum þetta gríðarlega áfall. Það á eftir að skella á mun grimmar skömmu síðar. Ég hef gjarnan líkt þessu við það þegar maður er að ganga í gegnum sorgarferli og maður missir ástvin, maður áttar sig ekki á því í rauninni og er í ákveðinni afneitun þó nokkuð lengi meðan maður er að ganga inn í það ferli. Ég býst við því að þannig líði Grindvíkingum núna sem eru í rauninni algerlega í óvissu um framtíðina. Ég tel að það sé afskaplega mikilvægt og efast ekkert um það að við öll, alþingismenn og allir sem að málum koma, stöndum sem klettur að baki Grindvíkingum og við munum fylgja því eftir að sálgæslu og utanumhaldi, áfallahjálpinni, verði komið á strax því að það er þörf á því. Ég spyr þess vegna hæstv. ráðherra hvort það sé í rauninni á borðum núna að koma þessari áfallahjálp á strax fyrir alla sem þess þurfa og það verði engin töf og engin bið á því.


Ræðumaður: Guðmundur Ingi Kristinsson

Virðulegur forseti. Ég vil byrja á því að þakka hæstv. ráðherra og öllum þeim sem tóku til máls hér í dag við þessa umræðu. Niðurstaða umræðunnar liggur eiginlega ljós fyrir: Við þurfum og eigum að lögfesta samning Sameinuðu þjóðanna um málefni fatlaðs fólks strax og einnig viðauka hans. Við megum ekki gleyma viðaukanum vegna þess að hann gefur kæruleiðir.

Það kom hér fram að við ættum að þakka fyrir það að við séum með frítekjumörk í málefnum fatlaðs fólks upp á 200.000 kr. á mánuði. En það er ekki rétt, það gildir ekki fyrir alla. Við erum með svo ótrúlega bútasaumað kerfi sem veldur því að skattskyldar tekjur skerða; húsnæðisstuðningur skerðir, aldurstengd uppbót skerðir, sérstaka uppbótin skerðir, þannig að þegar búið er að skerða marga bótaflokka þá loksins fer 200.000 kr. frítekjumarkið að tikka. Þessar hindranir þarf og á að taka út.

En hvað er fötlun? Jú, hún er af ýmsu tagi og ýmsar orsakir geta einnig verið fyrir henni. Fólk getur bæði verið fatlað frá fæðingu og fötlun verið afleiðing veikinda eða slysa eða um einhverja erfðasjúkdóma er að ræða. Þetta sýnir að fötlun getur verið af ýmsu tagi og fyrir henni ýmsar orsakir. Á vef Mannréttindaskrifstofu Íslands segir m.a. að í íslenskum lögum liggi ekki fyrir afmörkuð skilgreining á því hvað fötlun er. Hugtakið sé í stöðugri þróun og því ólíklegt að nokkurn tíma muni liggja fyrir endanleg skilgreining á því hvað það er. Niðurstaðan: Erum við þá ekki bara öll fötluð á einhvern hátt, á einn eða annan veg? En það gefur okkur enga afsökun fyrir því að láta þá verst settu sitja eftir í súpunni með sína fötlun  án stuðnings,  að láta einstaklinga liggja hjálparvana í rúmi allan sólarhringinn, alla daga, og það jafnvel á hjúkrunarheimili.


Ræðumaður: Inga Sæland

Frú forseti. Ég þakka hv. þm. Guðmundi Inga Kristinssyni fyrir að hefja þessa nauðsynlegu umræðu og hæstv. ráðherra Guðmundi Inga Guðbrandssyni fyrir að vera með okkur hér í dag. Staðan í málefnum fatlaðra er virkilega döpur, svo ekki sé meira sagt. Fatlað fólk hefur alltaf átt undir högg að sækja og við höfum gjarnan litið niður á það eins og tíunda flokks þjóðfélagsþegna, í það minnsta er það nákvæmlega þannig sem er komið fram við fatlað fólk. Hér tala ég af eigin reynslu. Það er sárara en tárum taki að horfa á fólk í blóma lífsins sem verður veikt eins og náinn aðstandanda minn,  62 ára gömul kona,  sem hefur þurft að leita sér lækninga. Úrræði fyrir hana núna er að setja hana á Hrafnistu, á hjúkrunarheimili með gömlu fólki sem hún á enga samleið með.

Við kvótasetjum réttindi fatlaðs fólks til þjónustu, langveiks fatlaðs fólks. Við kvótasetjum NPA-samningana, notendastýrða persónulega aðstoð. Þetta er til slíkrar háborinnar skammar og svo eru dregnar lappirnar í því að löggilda samning Sameinuðu þjóðanna um réttindi fatlaðs fólks sem ég og Flokkur fólksins höfum mælt fyrir þrisvar síðan við komum á Alþingi Íslendinga haustið 2017. Það eru engar afsakanir sem þessi ríkisstjórn gæti lagt fram sem réttlæta það að hafa ekki þegar löggilt samning Sameinuðu þjóðanna um réttindi fatlaðs fólks. Það er ekki nóg að fatlað fólk hrópi og kalli: Ekkert um okkur án okkar, því að það er enginn að hlusta. Það er alltaf verið að gera eitthvað rosalega fallegt í framtíðinni en það þarf úrræði núna. Fatlað fólk sem býr við langvarandi þjónustuþörf þarf úrræði núna. Það er ekki nóg að lofa geðheilbrigðisþjónustu, aukinni sálfræðiþjónustu þegar liggja kannski engir fjármunir að baki því þannig að sé hægt að uppfylla það. En það hefur verið skýr vilji löggjafans t.d. að koma til móts við þá sem búa við andlega erfiðleika og andlega fötlun.

Þannig að ég segi bara, virðulegi forseti: Það er kominn tími til að löggilda samning Sameinuðu þjóðanna um réttindi fatlaðra því að með þeim samningi þá gæti ríkisstjórnin ekki dregið lappirnar í því að koma til móts við þennan viðkvæma þjóðfélagshóp.


Ræðumaður: Guðmundur Ingi Kristinsson

Virðulegur forseti. Fatlað fólk er ítrekað beitt ofbeldi og því miður virðist réttarkerfið okkar ekki ráða við það ofbeldi og það verður að breytast strax. Í fréttum RÚV í janúar 2023 kemur fram orðrétt, með leyfi forseta:

„79 ofbeldisbrotamál eru á borði réttindagæslumanns fatlaðs fólks eftir árið 2022. Þar af er 31 kynferðisbrotamál, 19 mál í tengslum við líkamlegt ofbeldi, 11 svokölluð almenn mál, 10 mál vegna fjárhagslegs ofbeldis og 8 mál vegna nauðungar.“

Þá kom það fram að málin eru talin mun fleiri. Ofbeldi gagnvart fötluðu fólki er því miður fjölbreytt. Til dæmis var fatlaður einstaklingur í hjólastól og fjölskylda hans borin út úr íbúð hans vegna 3 millj. kr. húsnæðisgjalda. Íbúð hans sem var metin á 57 milljónir var seld á nauðungaruppboði á 3 millj. kr. í boði sýslumanns. Tugmilljóna króna bætur hans eru nú gróði annars manns vegna klúðurs í stjórnsýslunni. Fatlaður maður fær 120 kr. á tímann í vinnu eða 4.197 kr. fyrir 35 klukkustunda vinnu í mánuði, 2.762 kr. eftir skatt. Það er ekkert annað en vinnuþrælkun og gróft fjárhagslegt ofbeldi af verstu gerð.

Okkur hér á Alþingi ber að tryggja fjárhagslega stöðu fatlaðs fólks í samfélaginu, hvort sem það er í vinnu, hlutavinnu eða ekki í vinnu, og tryggja þeim full og óskert mannréttindi og hvað þá jafnrétti. Þá ber okkur einnig að tryggja það að fatlað fólk búi við mannsæmandi aðstæður í formi fæðis, klæðis og húsnæðis og þá einnig í félags- og tómstundamálum.

Það er búið að kortleggja vel og vandlega málefni fatlaðs fólks á Íslandi og á Norðurlöndunum með fjölda greinargerða og skýrslna. Í guðanna bænum gerum ekki fleiri kostnaðarsamar skýrslur um þarfir fatlaðs fólks. Hættum að mestu þessum skýrslugerðum og notfærum okkur strax allar þessar kostnaðarsömu skýrslur, skýrslur með fjöldann allan af tölfræðilegum upplýsingum sem skýra út með fjölda línurita, súlurita og kökurita hvað þarf nauðsynlega að gera strax til að tryggja full mannréttindi fatlaðs fólks. Það er kominn tími til að ríkisstjórnin hætti strax að hækjast áfram með því að draga lappirnar með endalausum skýrslum og greinargerðum um það hvernig eigi að koma málefnum fatlaðs fólks í löglegt og mannsæmandi horf heldur hysji upp um sig buxurnar, bretti upp buxnaskálmarnar og komi strax skikkan á málefni fatlaðs fólks.

Það að tryggja mannréttindi og styðja við málefni barna og ungs fólks með fötlun á ekki að vera vandamál, hvað þá að virða óskir þeirra og þarfir. Það ber að hafa þau með í ákvarðanatöku fullorðinna og sjá til þess að sterk rödd þeirra um eigin málefni heyrist hátt og skýrt.

Stefna í málefnum fatlaðs fólks á að felast í að byggja upp sjálfbært samfélag þar sem enginn er skilinn út undan, sjá til þess að markmið um inngildingu fatlaðs fólks á öllum sviðum samfélagsins séu virt. Að við séum með nær 200 fatlaða einstaklinga á hjúkrunarheimili og það stóran hóp nauðugan er og verður okkur hér á Alþingi til ævarandi skammar. Í því samhengi þá efast ég ekki um að við öll hér á Alþingi erum sammála um það að fatlað fólk á ekki að vista á stofnun án samþykkis þess og það eigi að hafa rétt á að velja sér sinn samastað sjálft.

Þegar málefnið varðar fötluð börn og fjölskyldur þeirra skal einnig framfylgja barnasáttmála Sameinuðu þjóðanna lögum samkvæmt til að tryggja lagaleg réttindi þeirra.

Í nútímasamfélagi verður að nota stafrænar lausnir fyrir fatlað fólk í þeim tilgangi að brjóta niður allar hindranir í samfélaginu og þá einnig allar krísur sem finnast í stjórnsýslu og atvinnulífinu sem hindra leið fatlaðs fólks inn í framtíðina. Kostnaður við málefni fatlaðs fólks er að sliga sveitarfélögin, var fyrirsögn í fréttum nýlega. Er fatlað fólk kostnaður í þeirra augum? Fatlað fólk er ekki kostnaður og þá alls ekki þegar kostnaðurinn sem þau tala um er vegna ótrúlegs klúðurs sem orðið hefur í málefnum fatlaðs fólks í meðferð sveitarfélaganna sjálfra og ríkisins. Ef ríki og sveitarfélög geta ekki reiknað rétt í málefnum fatlaðs fólks er það vangetu þeirra um að kenna og kemur fötluðu fólki ekkert við og það er þeim til ævarandi skammar að reyna að klína eigin vangetu upp á fatlað fólk.

Þá skulu stjórnvöld tryggja að fatlað fólk og þar með hagsmunir þess hafi áhrif á stefnumörkun og ákvarðanir er varða málefni þess. Einkum á það við um 19. gr. samningsins sem fjallar um réttinn til sjálfstæðs lífs og þátttöku í samfélaginu. Fatlað fólk upplifir aðrar og fleiri stjórnsýsluhindranir en ófatlað fólk þegar það ferðast innan lands eða flytur milli norrænu landanna.

Þá að lokum: Látum það ekki raungerast að eftir 50–100 ár verði gerð rannsóknarskýrsla um stöðu fatlaðs fólks í dag og þar verður fjallað um klúður okkar hér á Alþingi í málefnum fatlaðs fólks með tilheyrandi greiðslum sanngirnisbóta vegna þess. Erum við ekki öll sammála því að við verðum að muna og virða kjörorð þeirra sem búa við fötlun, sem er: Ekkert um okkur án okkar?


Ræðumaður: Jakob Frímann Magnússon

Virðulegi forseti. Þeir sem hafa búið utan Íslands, tímabundið eða til lengri tíma, hafa flestir sömu sögu að segja af gæðum íslenska rjómans, íslensku ostanna, íslensku afurðanna. Hollmetið sem á Íslandi er framleitt um sveitirnar landið um kring er annálað. Gæði matvælanna eru ekki aðeins til að gleðja bragðlaukana heldur til að efla með okkur vissu um það að hér stundum við landbúnað og fæðuframleiðslu í hæsta gæðaflokki. Og  á viðsjárverðum tímum er það auðvitað sjálft fæðuöryggið sem við búum við hér.

En nú ber svo við að ég var að koma úr einu blómlegasta landbúnaðarhéraði landsins við Eyjafjörð, Eyjafjarðarsveit. Þar er ástandið því miður þannig eins og aðstæðum er háttað í íslenskum landbúnaði í dag að þar er verið að skella í lás á fleiri en einum stað og fleiri en tveimur. Það er mikið áhyggjuefni ef blómlegasta landbúnaðarhérað Íslands er að leggjast af. Við vitum að verð á áburði hefur hækkað um 90% bara á undanförnum tveimur árum, fóðrið hefur hækkað um þriðjung og svo er auðvitað það sem allir búa við, þessar vaxtahækkanir, þær bitna gríðarlega á sérstaklega bændum sem hafa verið neyddir til þess af erlendum tilskipunum  að byggja ný fjós, nýtt umhverfi. Þeir kvarta sömuleiðis undan því   að við höfum engan landbúnaðarráðherra lengur, að við höfum engan ráðherra í héraði hér. Þessu þarf að breyta, gott fólk. Þetta er kerfislægur vandi  og sá flokkur sem stóð vörð um bændur til skamms tíma virðist hafa sofnað á vaktinni.   Við skulum halda fæðuörygginu í lagi og tryggja kjör bænda sem veita okkur bestu matvæli í heimi.




Ræðumaður: Guðmundur Ingi Kristinsson

Virðulegur forseti. Desemberuppbót til örorku- og endurhæfingarlífeyrisþega skal nema 30% af fjárhæð tekjutryggingar og heimilisuppbótar lífeyrisþega og er tekjutengd og því fá þeir sem eru með greiðslur úr lífeyrissjóði eða aðra skattfrjálsar tekjur skerðingar á henni og margir fá ekki krónu í desemberuppbót. Við í Flokki fólksins höfum barist fyrir því frá 2017 að öryrkjar og verst setta aldraða fólkið fái skatta- og skerðingarlausan jólabónus. Öryrkjar munu fá 66.000 kr. í jólabónus skatta- og skerðingarlaust núna í desember en því miður vill ríkisstjórnin ekki láta aldrað fólk á strípuðum lífeyrislaunum almannatrygginga fá það einnig.

„Full eingreiðsla til ellilífeyrisþega skal nema 117.526 kr. Skal 40% eingreiðslu greiðast 1. júlí sem orlofsuppbót og 60% fjárhæðarinnar 1. desember sem desemberuppbót. Eingreiðsla skal lækka um 2% …“ — og bla bla bla.

Þarna er verið að setja keðjuverkandi skerðingar á jóla- og orlofsbónus aldraðs fólks. Þetta er hið fullkomna fjárhagslega refsikerfi í boði ríkisstjórnarinnar. Einstaklingur meðal aldraðs fólks sem hættir allt í einu að vera öryrki við 67 ára aldur og fer á lægsta ellilífeyri fær ekki 66.000 kr. jólabónus þótt staða hans sé að mörgu leyti verri vegna veikinda sinna og það allt frá barnsaldri. Hvers vegna er ríkisstjórn eftir ríkisstjórn með svona refsikerfi þar sem veiku og slösuðu fólki er mismunað gróflega fjárhagslega? Við það að verða 67 ára og komast á ellilífeyri verður enginn fullfrískur og hættir að vera öryrki og alls ekki í boði ríkisstjórnarinnar.

Hvers vegna leggjast stjórnarliðar gegn því að veita einnig tekjulágum eldri borgurum 66.000 kr. desemberuppbót skatta- og skerðingarlaust núna í desember? Hvers vegna gera þeir það?


Ræðumaður: Ásthildur Lóa Þórsdóttir

Virðulegur forseti. Í okkar landi elds og ísa skiptir miklu máli að þjóðin standi saman í baráttunni gegn náttúruhamförum. Okkar hugur er með Grindvíkingum á þessari stundu. Það er nær ómögulegt að setja sig í spor þeirra, að þurfa að yfirgefa heimili sín í óvissu um hvort og hvenær þau geti snúið aftur. Við þurfum að leggja okkar að mörkum til að styðja við Grindvíkinga og gera allt sem í okkar valdi stendur til að aðstoða þá í gegnum þessa erfiðu tíma. Við Íslendingar stóðum saman þegar gaus í Vestmannaeyjum árið 1973 og við munum standa saman með Grindvíkingum. Við höfum lært af þeim aðgerðum sem þá var gripið til og vitum betur í dag hvaða aðgerðir virka vel og hvaða aðgerðir henta illa. Við vitum hversu mikilvægt það er að hlúa að börnum á tímum sem þessum  og hvernig þarf að skipuleggja viðbragð þegar kemur að þeirra andlegu heilsu.  Það er mikilvægt að reyna eftir bestu getu að tryggja að skólabekkir og árgangar geti haldið hópinn.

Þegar hefur orðið töluvert tjón á innviðum í Grindavík  og jafnvel þótt allt þróist á besta veg  munum við þurfa að aðstoða Grindvíkinga vegna þess tjóns sem þegar hefur orðið, bæði andlega og fjárhagslega.    Við þurfum að tryggja að upplýsingar berist til fólks með skilvirkum hætti um réttindi þeirra og skyldur.  Grindvíkingar lifa í óvissu um hvort þeir geti snúið aftur til síns heima,  hvort þeir fái greidd laun eða atvinnuleysisbætur,  hvort þeir þurfi að halda áfram að greiða af lánum, tryggingum, fasteignagjöldum og öðru vegna heimila þeirra.  Þessa óvissu ber okkur að skýra sem fyrst  og þar tel ég að skýra beri allan hugsanlegan vafa Grindvíkingum í hag.  Við þurfum að skipuleggja og hefja vinnu við að útvega Grindvíkingum tímabundið húsnæði  og jafnframt gera áætlanir um langtímahúsnæði.  Við þurfum að ganga til verka til að hægt verði að tryggja raforku og húshitun á Suðurnesjum  og við þurfum að setja aukið raforkuöryggi í forgang.  Við verðum einnig að yfirfara þau lög og þær reglur sem gilda um náttúruhamfaratryggingar.

Samheldni íslensku þjóðarinnar skiptir sköpum á tímum sem þessum.  Ólafur Jóhannesson sagði við upphaf eldgossins í Heimaey að það væri, með leyfi hæstv. forseta,  „skylda samfélagsins að gera allt, sem unnt væri, til að tryggja stöðu Vestmannaeyinga og bæta þeim tjón þeirra.“  Þjóðin yrði að jafna þessu tjóni á sig, hér væri um sameiginlegan vanda þjóðarinnar að ræða  og til yrði að koma alger samábyrgð þjóðfélagsins. Þessi orð mættu vera okkur veganesti inn í næstu daga, vikur og mánuði því þau eiga jafnvel við í dag og þá.

Mig langar að koma hér aðeins inn á þátt bankanna.  Á flestum ef ekki öllum húsum hvíla fasteignalán  og nú hvíla þau á húsum sem jafnvel eru óíbúðarhæf eða eiga hugsanlega eftir að fara undir hraun. Samkvæmt frétt Heimildarinnar í morgun eru fyrstu skref bankanna að bjóða Grindvíkingum upp á frystingu fasteignalána.   Í fréttinni stendur, með leyfi forseta:

„Stóru viðskiptabankarnir þrír bjóða Grindvíkingum nú allir upp á frystingu fasteignalána,  sem felur í sér að ekki er greitt af lánum, en vextir og verðbætur bætast við höfuðstól.“

Í alvöru? Samkvæmt nýlegum greiðsluseðlum hefur fólk verið að greiða 10.000 krónur inn á lánið og 490.000 krónur í vexti. Þessi tíuþúsundkall verður sem sagt frystur og 490.000 kr. bætt ofan á lánið í hverjum mánuði.  Búa engir af stjórnendum bankanna yfir nokkurri samkennd og finna þeir aldrei fyrir samfélagslegri ábyrgð sinni? Frysting sem felur í sér að ekki er greitt af lánum en vextir og verðbætur bætast við höfuðstól,  er verra en ekki neitt. Fólk stendur mikið verr að vígi að þessari frystingu lokinni en það gerir nú þegar, með skuld sem hefur hækkað og, í atburðum eins og þessum,  jafnvel með óíbúðarhæfa eign sem hefur safnað á sig skuldum í vikur eða mánuði. Þetta var ein af „lausnunum“ sem fólki í vanda var beint í eftir hrun og það fór alltaf illa. Ef þetta tilboð bankanna sýnir fram á og staðfestir eitthvað,  er það það að samkennd, sómakennd og samfélagsleg ábyrgð er ekki til hjá stjórnendum þeirra.   Við sem samfélag eigum meira inni hjá bönkunum en þetta. Þeir verða einfaldlega að fella niður greiðslur á þessum lánum þar til mál taka að skýrast. Það væri smá bragur á því  og í raun það minnsta sem þeir geta gert fyrir fólk í gríðarlega erfiðum aðstæðum.

Það er samábyrgð þjóðfélagsins að berjast gegn náttúruvá þeirri sem nú er fyrir hendi í Grindavík,  tryggja öryggi landsmanna og bæta það tjón sem kann að hljótast eða þegar hefur hlotist. Það hefur verið fallegt að fylgjast með samhug þjóðarinnar í garð Grindvíkinga á undanförnum dögum. Við erum fámenn þjóð og það þekkja flestir einhvern í Grindavík sem færir atburði sem þessa nær okkur öllum.   Íslendingar hafa áður sýnt samúð sýna í verki og við munum gera það aftur í gegnum þessa erfiðleika. Ég er líka þakklát þeim mikla samhug sem ríkir meðal þingmanna hér í dag og treysti því að sá samhugur leiði til samvinnu í þágu Grindvíkinga Því,  svo ég vitni aftur í orð Ólafs Jóhannessonar við upphaf eldgossins í Heimaey og uppfæri þau aðeins,  þá er það skylda samfélagsins að gera allt, sem unnt er, til að tryggja stöðu Grindvíkinga og bæta þeim tjón þeirra.


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra fyrir svörin. Ég vona heitt og innilega að þetta virki. Eins og  kom fram þarna er um gífurlegt mannvirki að ræða og gangi okkur vel með það. En eru einhver plön núna ef t.d.  versta sviðsmyndin kæmi upp og  orkuveitan dytti út, bæði heita vatnið og rafmagnið? Þá væri ekkert heitt vatn á Suðurnesjum. Þá eru Keflavík, Garður, Sandgerði og allt undir, vatnslaus,  og  um hávetur er hætta á frostskemmdum. Síðan kemur hin sviðsmyndin; ef allir þurfa að fara að kynda með rafmagni þá er bara þessi eina lína. Er einhver sviðsmynd um það  hvort hún þoli það álag? Og ef hún þolir það ekki, hvað er þá búið að teikna upp bæði til að verja það þannig  að rafmagn sé nægilegt og líka til að koma í veg fyrir tjón á hitaveitulögnunum?


Ræðumaður: Guðmundur Ingi Kristinsson

Virðulegur forseti. Hugur minn er svo sannarlega hjá Grindvíkingum því að  fyrsta íbúðin sem ég eignaðist var á Túngötu í Grindavík, þá var ég rúmlega tvítugur aldri. Seinni íbúðin, þegar ég stækkaði við mig, var á Hellabraut. Ég fluttist tvítugur til Grindavíkur til að starfa sem lögregluþjónn, fyrst í Grindavík og síðan í Keflavík. Ég hafði löngu áður komið  til Grindavíkur sem unglingur, spilaði með Grindavíkurliðinu í fótbolta sem unglingur og vann í fiski og á sjó. Ég á marga ættingja og vini í Grindavík. Þess vegna er hugur minn hjá þeim og ég óttast um hvað getur skeð. Við erum búin að samþykkja núna, og það er sem betur fer byrjað að hugsa um varnargarða. En ég spyr mig: Hvernig eiga þessir varnargarðar að vera? Ætlum við að ryðja hrauni til að verjast hrauni, hraunrennsli? Ég sé það ekki alveg fyrir mér vegna þess að það þarf einhvern veginn að styrkja grunn þessara varnargarða.

Ég spyr því hæstv. dómsmála hvort það sé búið að hugsa út í það hvernig á að styrkja grunninn. Eru einhver plön um að setja vírbundnar steinblokkir, grjótgarða? Hvernig er hugsað um grunninn á þessum varnargörðum og hvernig er hugsað um uppbyggingu á þeim og hvernig eiga þeir að virka? Svo langar mig líka að vita: Í Vestmannaeyjagosinu  tóku þeir upp á því að sprauta vatni á hraunið til að kæla það. Er eitthvert svoleiðis plan líka í Grindavík? Þegar kemur að Grindavík er auðvitað hægt nota sjó en er  eitthvað verið að tryggja vatn til að geta þá líka notað  þá reynslu sem fékkst Vestmannaeyjum, að kæla niður hraunrennslið með vatni?


Ræðumaður: Guðmundur Ingi Kristinsson

Virðulegur forseti. Ég þakka hæstv. forsætisráðherra svörin. Auðvitað studdum við heils hugar að það yrðu gerðir varnargarðar. Við vorum bara á móti þeirri gjaldheimtu sem þar var sett á.

En mig langar að fá svör við því hvað ég á að segja við allt það fólk sem hefur samband við mig og hefur ekki efni á að fara til tannlæknis, hefur ekki efni á að fara til sjúkraþjálfara, bara vegna þess að það er veikt eða fatlað, vegna þess að það hefur ekki fjármagnið til þess. Húsaleigan tekur allan þeirra pening. Þetta fólk er sárþjáð heima. Ég skil ekki hvers vegna í ósköpunum við getum verið með sjóði; ofanflóðasjóð, varasjóð, alls konar sjóði fyrir allt nema virkilega þessar þúsundir manna, eða hvað eigum við að segja, 5.000–10.000 manns sem eru í neyð, sem geta ekkert sótt. Hvað á ég að segja við einstakling sem spyr mig: Hvernig á ég að hafa efni á tannlækni af því að ég er búinn með allan minn pening í upphafi mánaðarins? Það er þetta sem vantar, að þetta fólk geti leitað eitthvert og fengið svör og hjálp.




Ræðumaður: Guðmundur Ingi Kristinsson

Virðulegur forseti. Við vorum í gær að samþykkja neyðarlög um uppbyggingu varnargarða í Svartsengi til að verja einkafyrirtæki gegn hugsanlegu eldgosi með tilheyrandi hraunflóði. Þarna er um fjársterk fyrirtæki að ræða sem hafa greitt sér milljarða í arð en hitaveita fyrir 30.000 íbúa á Suðurnesjum er það sem þarf að bjarga. Við í Flokki fólksins vorum á móti því að ný skattheimta væri sett á heimilin í landinu vegna þessa og töldum að frekar ætti að nota milljarðatugi í varasjóðnum til þess en yfir 30 milljarðar eru í honum nú þegar og eru t.d. ætlaðir í svona hamfarir. Við höfum séð til þess í Covid-bylgjunni og öðrum áföllum að tekið væri á vanda fyrirtækja með ýmsum ráðum og þá hefur fjármagn til hjálpar fyrirtækjum ekki skort.

En hvað með fólkið sem er í neyð? Er til sjóður handa þeim til að sækja í? Hvað er verið að gera fyrir allt það fólk sem keypti íbúð á lágvaxtalandinu Íslandi og borgar ekki lengur 200.000 kr. á mánuði heldur núna 400.000 kr. á mánuði? Hvað er ríkisstjórnin að gera fyrir fjölskyldur sem þurfa að bíða í löngum röðum með börn sín eftir mat hjá hjálparstofnunum? Hvað er verið að gera fyrir fátækt fólk sem hefur ekki efni á að fara til tannlæknis og bryður verkjalyf heima? Hvað er verið að gera fyrir sárafátækt fólk sem á ekki fyrir mat eða öðrum nauðsynjum? Hvað er verið að gera fyrir sárþjáð fólk sem er rúmfast heima vegna þess að það hefur ekki efni á fara í sjúkraþjálfun? Hvers vegna er ekki hægt að koma á sjóði sem veitir styrki til fólks sem er í neyð eins og hægt er að gera fyrir fyrirtæki sem græða á tá og fingri? Eiga ekki allir að vera jafnir fyrir lögum og gilda ekki mannréttindi og jafnrétti fyrir alla? Ég spyr því hæstv. forsætisráðherra hvort ekki sé hægt að koma strax á sjóði sem hjálpar fátæku fólki, sárþjáðu fólki sem er í neyð.


Ræðumaður: Eyjólfur Ármannsson

Virðulegur forseti. Agi í ríkisfjármálum er mikilvægur. Agi í skattlagningu og álögum á borgarana er enn mikilvægari. Í 40. gr. stjórnarskrárinnar segir: „Engan skatt má á leggja né breyta né af taka nema með lögum.“ Í greinargerð með frumvarpi til laga um opinber fjármál segir um 24. gr., sem heitir Almennur varasjóður, segir, með leyfi forseta:

„Tilgangur óskiptrar fjárheimildar hefur m.a. verið að mæta hækkunum launa og verðlags ásamt ófyrirséðum útgjöldum, þ.m.t. gengisbótum vegna veikari stöðu gjaldmiðilsins en gert var ráð fyrir í forsendum fjárlaga, útgjöldum vegna eldgosa og náttúruhamfara …“

Samkvæmt þessu er augljóst að almenni varasjóðurinn er ætlaður — til hvers? Jú, til að mæta útgjöldum vegna eldgosa og náttúruhamfara. Það er mjög mikilvægt að við berum gæfu til þess að nota almenna varasjóðinn líkt og honum var ætlað í upphafi þegar lagaákvæði um almennan varasjóð var sett. — Ég segi já.


Ræðumaður: Inga Sæland

Virðulegi forseti. Ég tek undir það sem hér hefur komið fram hjá kollegum mínum á undan mér. Við í Flokki fólksins styðjum heils hugar allar varnir fyrir Grindavík og alla uppbyggingu til að reyna að koma í veg fyrir frekara tjón. Að sjálfsögðu stöndum við með Grindvíkingum. Þau eru ótrúleg og hafa sýnt ótrúlegt æðruleysi og kjark og það er ánægjulegt að sjá að núna hefur fólkið okkar fengið að fara heim og sækja kannski nauðsynlegustu hluti og það er að verða búið að bjarga flestöllum gæludýrum og dýrum líka. Nú bíðum við bara þess sem verða vill.

Hins vegar er engin launung á því að Flokkur fólksins er alfarið á móti því hvernig á að fjármagna þessar aðgerðir. Það er í rauninni frekar döpur ásýnd á því að neyðarástand skuli vera nýtt til þess að koma á hér aukaálögum á borgarana, leggja hér á aukaskattheimtu á borgarana algerlega að ástæðulausu. Það er engin ástæða til þess að ganga svona fram gagnvart almenningi þegar við höfum í rauninni næga fjármuni til að takast á við þennan vanda og þeir liggja algjörlega á lausu. Hér hefur verið bent á varasjóðinn okkar sem taldi nú 34,5 milljarða um síðustu áramót og mun telja 45 milljarða á næsta ári. Honum er ætlað að takast á við ófyrirséðar afleiðingar og ófyrirséðar hamfarir eins og við erum að fara að takast á við núna og erum að horfast í augu við núna. Þannig að ég velti því nú eiginlega fyrir mér: Til hvers er hann ef það er ekki til þess einmitt að koma í veg fyrir það að vera að leggja aukaálögur og aukaskatta á borgarana? Þess vegna hefði mér þótt afskaplega ánægjulegt ef stjórnvöld í dag, ríkisstjórnin, meiri hlutinn, hefðu tekið utan um þessar athugasemdir sem við höfum verið að leggja fyrir og komið með breytingar á áður unnu frumvarpi til að koma til móts við það sem hér um ræðir. Það er ekki góður bragur á því að koma með aukaskattlagningu á borgarana og klæða það í þann búning að við þurfum á því að halda til þess að geta varið Grindvíkinga og innviðina þar. Við þurfum það ekki. Þannig að um leið og ég segi að við munum ekki geta gert annað en að styðja frumvarpið segi ég að það væri mikið fallegra ef það væri ekki verið að koma með aukaskattheimtu í leiðinni.

Og ég segi líka: Það eru mér vonbrigði að einn stjórnarandstöðuþingflokkurinn skuli ekki standa með okkur öllum á þessu, sem er Samfylkingin. Það eru mjög mikil vonbrigði að þau skuli vilja leggja þessa aukaskattheimtu á borgarana og vera í rauninni komin í ríkisstjórn.


Ræðumaður: Eyjólfur Ármannsson

Virðulegi forseti. Ég mæli fyrir breytingartillögu við frumvarp til laga um vernd mikilvægra innviða á Reykjanesskaga ásamt félögum mínum í allsherjar- og menntamálanefnd, þeim Halldóru Mogensen frá Pírötum, Bergþóri Ólasyni frá Miðflokki, og Sigmari Guðmundssyni frá Viðreisn. Í breytingartillögunni segir að 4. gr. falli brott sem og 3. mgr. 5. gr.

Við í Flokki fólksins, sem og flutningsmaður þessarar breytingartillögu, styðjum Grindvíkinga heils hugar á þessum erfiðu tímum í lífi þeirra og sveitarfélagsins. Mikilvægt er að við öll sem samfélag og þjóð stöndum með Grindvíkingum og Reyknesingum á þeim erfiðu tímum sem nú dynja yfir í þeim náttúruhamförum sem ganga yfir á Reykjanesskaga. Þessar náttúruhamfarir snúast fyrst og fremst um fólk og íbúa svæðisins og hvernig við sem samfélag bregðumst við þeim eldsumbrotum sem væntanleg eru.

Við styðjum þetta frumvarp heils hugar en við teljum hins vegar óþarfa að setja í frumvarpið ákvæði um nýja skattlagningu vegna þeirra framkvæmda sem fyrirhugaðar eru. Af þessari ástæðu mæli ég fyrir brottfalli. 4. gr.

4. gr. frumvarpsins fjallar um upptöku svokallaðs forvarnagjalds, líkt og ákvæðið heitir í frumvarpinu. Í greinargerð frumvarpsins kemur fram að uppbygging varnargarðs í Svartsengi kosti um 2,5 milljarð kr. Samkvæmt 3. mgr. 5. gr. frumvarpsins öðlast gjaldtökuákvæðið, þ.e. 4. gr., gildi 1. janúar 2024 og fellur úr gildi 31. desember 2026. Alþingi ætlar sér að afgreiða í kvöld frumvarp til laga á einum degi. Það var mælt fyrir því eftir hádegi í dag og það fór til nefndar í vinnu í dag og svo erum við nú komin í 2. umræðu og ætlum að afgreiða þetta sem lög strax í kvöld.

Í fyrsta lagi er hér um ákvæði að ræða sem ætlað er að taki gildi 1. janúar 2024. Slíkt ákvæði um skattlagningu á ekki að keyra í gegn á Alþingi á einum degi. Gildistakan er 1. janúar næstkomandi. Það sem meira er þá er kveðið á um varasjóð í lögum um opinber fjármál. Í ákvæði 24. gr. segir, með leyfi forseta:

„Í frumvarpi til fjárlaga skal gera ráð fyrir óskiptum almennum varasjóði til að bregðast við útgjöldum sem eru tímabundin, ófyrirsjáanleg, óhjákvæmileg og ekki er unnt að bregðast við með öðrum hætti samkvæmt lögum þessum.“

Í fjárlögum þessa árs eru lagðir til 34,5 milljarðar kr. Á næsta ári er gert ráð fyrir að í varasjóði verði 45 milljarðar kr. Hér er um framkvæmd að ræða sem er á bilinu 2,5–3 milljarðar og það er fráleitt að ætla að setja skattlagningu á þjóðina og samfélagið í lögum sem eru ætluð til að bregðast við þeirri neyð sem nú er á Reykjanesi. Ég tel að þetta sé mikilvægt atriði þegar við erum að skoða útgjöldin sem hér eru að eiga sér stað. Í frumvarpi til fjárlaga á þessu ári er gert ráð fyrir útgjöldum upp á um 1.200 milljarða kr. Á næsta ári er gert ráð fyrir útgjöldum upp á um 1.400 milljarða kr. Hér er augljóslega verið að setja á skattheimtu sem er alger óþarfi og útgjöldin varðandi þessi viðbrögð, til að vernda mikilvæga innviði á Reykjanesskaga, á að taka úr varasjóði, svo einfalt er það. Einnig má benda á að í næstu viku kemur frumvarp til fjáraukalaga og við munum afgreiða 2. umræðu fjárlaga núna seinna í mánuðinum. Við eigum að nota varasjóðinn til þess að greiða þennan kostnað sem hér er verið að leggja í en ekki setja auknar álögur á borgarana.


Ræðumaður: Inga Sæland

Virðulegi forseti og allir elsku hjartans Grindvíkingar. Hverjum hefði dottið í hug fyrir viku síðan að við ættum eftir að standa í þessari stöðu hér, að horfa upp á þá óvissu sem ríkir í fallega bænum ykkar? Hvernig hefði mér dottið það í hug þegar ég var að syngja með ykkur fyrir fjórum vikum síðan að við stæðum í þessum sporum í dag? En svona er landið okkar. Við búum á eldfjallaeyju og hér erum við að ganga í gegnum óvæntar náttúruhamfarir í formi snjóflóða  og eldgosa ítrekað án þess í rauninni að vita það fyrir fram. Það er á þeim tímum sem er ómetanlegt að þingheimur skuli standa saman, að við skulum vera með hug og hjarta hjá ykkur, að við skulum öll hafa hjarta úr gulli, bæði við sem hér störfum og landsmenn allir. En við megum ekki gleyma þeim sem eru einir og hafa þurft að yfirgefa heimili sitt í Grindavík, fólk sem á í rauninni  hvergi höfði sínu að halla og er óttaslegið og einmana. Kæru landsmenn, við verðum öll að passa upp á þau líka. Öll okkar viðbragðsteymi,  öll sú óeigingjarna fórnfýsi sem allir eru að sýna er ómetanleg og sýnir úr hverju við erum gerð þegar kemur að því að standa saman.

Þess vegna kemur mér svolítið á óvart, og það er líka ágætt að vera ekki alltaf alveg jákvæður við allt og alla endalaust — ég er ósammála þeim þætti hjá ríkisstjórninni að ætla að hækka álögur á fasteignir í landinu. Ég er ósammála því þegar við eigum okkar náttúruhamfaratryggingasjóð sem telur tugi milljarða. Ég er ósammála því þegar við eigum varasjóð til hliðar við ríkissjóð sem telur yfir 30 milljarða. Ég er ósammála því að það sé réttlætanlegt, þó að það hafi lítil áhrif á vísitölu og þróun verðbólgu í landinu, að við skulum í rauninni ekki taka þetta í fangið sjálf hér á hinu háa Alþingi. Ríkisstjórninni ber skylda til þess  að sjá til þess að allir séu varðir og allir geti um frjálst höfuð strokið og  ef við náum þeim markmiðum sem við stefnum að þá eigum við ekki að nauðsynjalausu að hækka álögur á almenning í landinu. Þannig að ég segi þetta, elsku fólk. Það sem við erum að horfa upp á og takast á við núna og Grindvíkingar sérstaklega — við getum aldrei gert okkur í hugarlund hvernig þeim líður. Ég veit bara að þetta hlýtur að vera svipað  og þegar maður missir ástvin allt í einu. Maður er í sorg og maður áttar sig ekki á sorgarferlinu fyrr en löngu síðar. Maður er í afneitun og  trúir ekki því sem maður er að lenda í. Hvernig gat þetta komið fyrir mig? En svona er staðan, þannig að fólkið okkar sem hefur þurft að flýja heimili sín er varla enn þá búið að átta sig á því og er enn þá að ganga í gegnum áföll og fleiri sem eiga eftir að koma eftir á. Það er önnur áskorun hér á hinu háa Alþingi, að sjá til þess að öll teymi séu virk og það sé tekið utan um alla í þeim áföllum sem þau eiga eftir að ganga í gegnum. Áfallahjálp fyrir þetta fólk verður að vera 100% tryggð.

Þannig að eins og staðan er í dag þá segi ég: Við eigum nóg fjármagn til að styðja við og styrkja alla innviði og varnargarða og allt gera og við skulum gera það með góðum brag án þess að auka álögur á þjóðina í heild sinni og koma með aukaskattlagningu. Mér finnst hún algerlega óverjandi með öllu á meðan við verðum að standa við það sem okkur er ætlað að gera, að vernda alla landsmenn.

Elsku Grindvíkingar. Ég veit að þið eigið um sárt að binda og ég veit að við erum öll tilbúin að taka utan um ykkur af öllu hjarta. Það eru komnar hjálparstöðvar. Það er ótrúlegt og maður kemst bara við þegar maður sér  góðviljann úti í samfélaginu og hvað við erum öllsömul sem ein fjölskylda þegar við eigum um sárt að binda. Þess vegna ítreka ég að þarna eru einstaklingar sem eiga enga að, sem eru að koma frá öðrum löndum og líður mjög illa. Við verðum að passa upp á þau sérstaklega og vera alveg viss um  að enginn  — enginn — verði skilinn út undan. Þið megið vita það, elsku Grindvíkingar, að við hér á hinu háa Alþingi munum standa með ykkur og halda utan um ykkur sem einn maður á meðan þið gangið í gegnum þetta erfiðleikatímabil. Jólin eru fram undan og okkar ósk er einfaldlega sú að þessi umbrot sem  eiga sér stað núna á Reykjanesi  hætti bara við allt saman, það kulni í þessu og þetta fjari bara út. Það er í rauninni fallegasta sviðsmyndin sem við getum látið okkur dreyma um en því miður kannski ekki sú sviðsmynd sem við getum byggt á. Það breytir ekki þeirri staðreynd að saman erum við ósigrandi og saman getum við unnið hvað sem er og saman ætlum við líka að sigrast á þessu.




Ræðumaður: Tómas A. Tómasson

Virðulegi forseti. Hv. þingheimur og kæru landsmenn. Hér er ég með frumvarp til laga um breytingu á lögum um Menntasjóð námsmanna. Flutningsmenn eru Tómas A. Tómasson, sá sem hér stendur, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Inga Sæland og Jakob Frímann Magnússon.

1. gr. „Eftirfarandi breytingar verða á 2. gr. laganna:

a.   1. málsl. 2. mgr. orðast svo: Miða skal við að framfærslulán nægi hverjum námsmanni til að standa straum af almennum framfærslukostnaði á Íslandi meðan á námi stendur að teknu tilliti til fjölskyldustærðar námsmanns og búsetu en án tillits til launatekna námsmanns eða fjölskyldu hans.

b.   4. mgr. orðast svo:

Nánar skal mælt fyrir um framkvæmd þessa í úthlutunarreglum, þ.m.t. hámark skólagjaldalána og takmarkanir miðað við t.d. námsframvindu námsmanns en án tillits til sjálfsaflafjár námsmanns.“

2. gr. „26. gr. laganna fellur brott, ásamt fyrirsögn.“

3. gr.   „Lög þessi öðlast þegar gildi.“

Frumvarp þetta var áður lagt fram á 152. og 153. löggjafarþingi, 48. mál, og er nú lagt fram að nýju óbreytt. Nokkrar umsagnir bárust um málið á 153. löggjafarþingi, frá Landssamtökum íslenskra stúdenta, Sambandi íslenskra námsmanna erlendis, Stúdentaráði Háskóla Íslands, Stúdentafélagi Háskólans í Reykjavík og Hagsmunasamtökum heimilanna. Almennt voru umsagnaraðilar fylgjandi markmiðum frumvarpsins um að draga úr tekjuskerðingum framfærslulána en ekki voru allir umsagnaraðilar sammála um að afnema alfarið skerðingar vegna atvinnutekna. Allir umsagnaraðilar lýstu yfir stuðningi við 2. gr. frumvarpsins sem lýtur að afnámi sérreglna um fyrningarfrest námslána.

Mennt er máttur. Menntakerfið er ein af grunnundirstöðum samfélagsins og þar spilar námslánakerfið lykilhlutverk. Námslán hafa gert fjölda fólks kleift að öðlast menntun, sem ella hefði þurft að hverfa frá námi og halda út á vinnumarkað. Óumdeilt er að aukinn aðgangur að menntun án tillits til efnahags dregur úr stéttaskiptingu og eykur verðmætasköpun í samfélaginu, en námslánakerfið er langt frá því að vera fullkomið. Námslán eru háð ýmsum skilyrðum og lítið þarf að fara úrskeiðis til þess að námsmenn missi bróðurpart framfærslu sinnar.

Ein helsta hindrunin í vegi námsmanna sem þurfa að treysta á framfærslulán frá Menntasjóði eru reglur um skerðingar á framfærslu vegna tekna námsmanna. Hafi námsmaður tekjur umfram frítekjumörk úthlutunarreglna skerðist framfærsla frá Menntasjóði verulega. Þetta er sérstaklega íþyngjandi í ljósi þess að framfærsla Menntasjóðs dugar almennt ekki ein og sér til að greiða fyrir fæði, klæði og húsnæði. Einhleypur nemandi sem býr á stúdentagörðum getur fengið framfærslulán að fjárhæð 237.214 kr. á mánuði miðað við framfærslu í níu mánuði á ári en þarf að greiða 113.675 kr. í leigu af þessu herbergi sem hann er með á stúdentagörðunum. Mismunurinn, 123.539 kr., dugar skammt fyrir fæði, klæði og húsnæði. Frítekjumark framfærslulána Menntasjóðs er aðeins 1.622.000 kr. á ári. Ef námsmaður er í fullri vinnu í þrjá mánuði á hverju sumri með 407.000 kr. í mánaðarlaun miðað við lágmarkslaunataxta fyrir fullt starf samkvæmt gildandi kjarasamningi VR og SA þá er svigrúmið til frekari tekjuöflunar yfir námsveturinn lítið sem ekkert, eða tæpar 45.000 kr. á mánuði uns tekjur byrja að hafa áhrif á framfærslu frá Menntasjóði. Þær launatekjur sem námsmaður hefur umfram frítekjumarkið skila sáralitlu, enda skerða þær framfærslulán um 45% auk þess sem greiða þarf af þeim tekjuskatt eftir að persónuafsláttur er fullnýttur.

Það er erfitt að skilja hver rökin eru fyrir því að skerða svo verulega námslán vegna tekna námsmanna. Varla er það svo að atvinnuþátttaka námsmanna sé samfélaginu skaðleg. Þvert á móti skapa þeir verðmæti með vinnu sinni. Ef gengið er út frá því að menntun sé samfélagslega arðbær fjárfesting þá á að sjá til þess að menntun sé öllum aðgengileg án tillits til efnahags. Svo verulegar tekjuskerðingar, þegar grunnframfærslan er eins lítil og raun ber vitni, fela í sér mismunun á grundvelli efnahags. Nám á að vera öllum aðgengilegt en ekki aðeins þeim sem geta treyst á fjárhagslegan stuðning frá fjölskyldu sinni. Ef ekki er gripið í taumana er hættan sú að menntun verði brátt aðeins fyrir börn hinna efnameiri.

Þá er það mikilvægur þáttur í menntun margra að læra af vinnu. Nemendur sækja gjarnan um störf sem tengjast námi þeirra í þeim tilgangi að auka við reynslu og þekkingu á viðkomandi sviði. Samfélagið á að taka slíku frumkvæði fagnandi. Eins og kerfið er uppbyggt í dag er lítill fjárhagslegur ávinningur af starfsnámi. Afleiðingarnar eru þær að fyrirtæki og stofnanir hafa tekið upp á því að bjóða námsmönnum launalaust starfsnám. Námsmönnum er því ekki aðeins ætlað að lifa undir fátæktarmörkum heldur eiga þeir einnig að vinna samhliða námi launalaust. Þetta er hættuleg þróun. Það á að verðlauna námsmenn fyrir dugnað, í stað þess að refsa þeim fyrir. Það er nauðsynlegt að draga úr tekjuskerðingum og veita nemendum færi á að spreyta sig á vinnumarkaði og leyfa þeim að njóta góðs af.

Það mun ekki hafa neikvæð áhrif á ríkissjóð að draga úr tekjuskerðingum námsmanna. Framfærslulán til nemenda eru fjárfesting sem skilar miklu til samfélagsins. Þau eru á endanum greidd til baka og verðmætasköpun í samfélaginu verður meiri eftir því sem menntun eykst.

Frumvarp þetta hefur það að markmiði að koma í veg fyrir skerðingar á framfærslulánum námsmanna vegna launatekna. Í því skyni eru lagðar til breytingar á lögum um Menntasjóð námsmanna. Í 1. gr. frumvarpsins eru lagðar til tvær breytingar á 2. gr. laganna sem fela það í sér að framvegis megi ekki taka tillit til launatekna námsmanna eða fjölskyldu þeirra við ákvörðun á framfærslu. Verði frumvarpið samþykkt þarf að endurskoða úthlutunarreglur Menntasjóðs og fella úr gildi þær reglur sem kveða á um skerðingar á framfærslu vegna launatekna námsmanns. Þannig er hægt að tryggja að námsmenn geti stundað vinnu samhliða námi í fullri vissu um að þeir njóti góðs af framlagi sínu til vinnunnar.

Í 2. gr. frumvarpsins er lagt til að felld verði brott sú sérregla 26. gr. laga um Menntasjóð námsmanna sem kemur í veg fyrir að kröfur vegna námslána falli niður í kjölfar gjaldþrots. Sömu reglur eiga að gilda um fyrningu námslána og gilda um kröfur almennt.

Eins og kemur fram í umsögn Hagsmunasamtaka heimilanna um frumvarpið þegar það var fyrst lagt fram er undanþága námslána frá fyrningartíma í kjölfar gjaldþrotaskipta í andstöðu við meginreglu skuldaskilaréttar um jafnræði kröfuhafa. Auk þess felur hún í sér mismunun milli skuldara eftir tegund skulda og hverjum er skuldað, sem kann að brjóta í bága við jafnræðisreglu stjórnarskrárinnar. Stytting fyrningar og sérstök skilyrði fyrningarslita í kjölfar gjaldþrotaskipta sem voru lögfest með lögum nr. 142/2010 hafa reynst mikilvægt úrræði fyrir einstaklinga sem geta ekki fundið aðra leið út úr óviðráðanlegum skuldavanda. Jafnframt hefur Hæstiréttur Íslands ítrekað hafnað því að Menntasjóður námsmanna, sem áður hét Lánasjóður íslenskra námsmanna, hafi sérstaka hagsmuni umfram aðra kröfuhafa af því að kröfur sínar fyrndust ekki samkvæmt ákvæðum laga um gjaldþrotaskipti. Enn fremur hefur komið í ljós að Menntasjóður námsmanna virðist túlka ákvæðið þannig að það eigi einnig við um námslán sem voru tekin í gildistíð eldri laga þegar engin slík undanþága var til staðar, en vafi leikur á því hvort slík afturvirkni standist enda hefur hún íþyngjandi áhrif. Samkvæmt framangreindu er því lagt til að ákvæði 26. gr. laga um Menntasjóð námsmanna falli brott.

Það er mér mikið hjartans mál að námsmenn fái að vinna með sínu námi, borga skatta og auka við hæfni sína til að vinna eftir að námi lýkur.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir svarið. Það segir í 1. gr. frumvarpsins, með leyfi forseta: „Ráðherra getur, að fenginni umsókn þar um, veitt skilyrt, takmörkuð og tímabundin leyfi til prófana á nýjum vinnslu- og veiðarfærabúnaði skipa …“

Ég ætla rétt að vona að skilyrðið verði að prófað verði hversu umhverfisvæn nýju veiðarfærin eru og áliti skilað til ráðuneytisins um það á hverjum tíma, og líka að nýju veiðarfærin og vinnsluaðferðirnar sem verið er að prófa skili framleiðni. Aukin framleiðni er grundvöllur velmegunar í samfélaginu, þó svo að hún hafi staðið í stað í íslensku samfélagi í hagvextinum. Er þetta ekki ætlað fyrir alla skipaflokka og líka strandveiðarnar, þannig að þær eigi kost á því að prófa ný veiðarfæri og nýjar vinnsluaðferðir í skipum sínum? Eru þá önnur viðmið um það hvað óverulegur afli er? Miðast það við stærð skipsins? Segjum að strandveiðiskip fari að prófa veiðarfærabúnað; er hæstv. ráðherra með einhverja tölu um hvað telst óverulegur afli hjá strandveiðibát annars vegar og stærri skipum hins vegar? Það hlýtur að fara eftir stærðum og ef það sama á yfir alla að ganga þá getur það verið mikill munur.

Ég ítreka að mér finnst þetta mjög sérstakt gjald vegna ólögmæts afla. Ég hefði talið eðlilegt að andvirði aflans myndi renna í sjóð sem ýtti undir frekari rannsóknir á veiðarfærabúnaði og vinnslubúnaði skipa. Það væri þá hægt að sækja um styrk til ráðuneytisins til að stunda frekari rannsóknir, vegna þess að við þurfum alltaf að vera á fótunum til að stunda rannsóknir á þessu sviði í góðu samstarfi við atvinnugreinina.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir framsöguna með frumvarpi til laga um breytingu á lögum um veiðar í fiskveiðilandhelgi Íslands, leyfi til prófana á vinnslu- veiðarfærabúnaði.

Mig langar að spyrja hæstv. ráðherra um það sem ég les í 1. gr. frumvarpsins, sem bætist við 13. gr. laganna, þar sem segir, með leyfi forseta:

„Veiðist sjávarafli við prófanir skal hann vera óverulegur og seldur á viðurkenndum uppboðsmarkaði fyrir sjávarafla á Íslandi og skal andvirði aflans renna til sjóðs skv. 3. mgr. 1. gr. laga um sérstakt gjald vegna ólögmæts sjávarafla, nr. 37/1992.“

Nú hefði ég haldið, þegar verið er að rannsaka vinnslu- og veiðarfærabúnað skipa í fiskveiðilandhelgi Íslands, að afkastagetan væri mikilvæg og líka hversu umhverfisvæn veiðarfærin væru og hvort það væri ekki rétt að gera kröfu til þess að prófanir myndu miða að því að sýna hversu umhverfisvænn veiðarfærabúnaðurinn væri, að það kæmi alltaf fram í slíkum prófunum hversu umhverfisvænn og góður hann væri fyrir botninn og sjávarlíf hafsins, auk afkastagetu. Það er mjög mikilvægt sem kemur fram í greinargerðinni, að fjárfestingar í rannsóknum eru forsenda framfara í sjávarútvegi. Þá er að sjálfsögðu mikilvægt að hægt sé að prófa tækin og að það sé gert með þeim hætti að það skaði ekki umhverfið.

Varðandi hugtakið óverulegur, hvaða viðmið er átt við? Er verið að hugsa um kvótakerfið og að menn séu að svindla á því, fara fram fyrir afla sem er kvóti, eða vernda fiskstofna og annað slíkt, sem er bara brotabrot af heildaraflanum? Líka það að aflinn sé settur í sjóð um sérstakt gjald vegna ólögmæts sjávarafla: Er ekki rétt að hafa sérstakan sjóð, sem er þá rannsóknasjóður sjávarútvegsins en ekki sjóður sem ber þetta heiti?


Ræðumaður: Eyjólfur Ármannsson

Virðulegur forseti. Ég tel að hér sé um mjög áhugavert og mikilvægt mál að ræða. Það er rétt sem kom fram í máli hv. þm. Bryndísar Haraldsdóttur að þetta eru eins konar uppgjör við fortíðina. Við ætlum að gera upp háttsemi og misgjörðir af hálfu opinberra aðila og stofnana gagnvart einstaklingum í fortíðinni miðað við þá standarda og staðla á viðhorfum til mannréttinda og mannúðar sem við höfum í dag. Má þar nefna mál eins og Breiðavík, Laugaland, Varpholt, Kópavogshæli og Hjalteyri. Vissulega voru það brot á þeim tíma líka en samfélagið er sem betur fer orðið miklu betra og mildara.

Ég er sammála þessu frumvarpi. En það eru ákveðin atriði sem fá mig til að hugsa. Við erum með fyrirmynd í Noregi, sanngirnisbótanefnd sem er undir Stórþinginu. Við ætlum að setja á fót svipaða nefnd, sanngirnisbótanefnd, ekki undir Alþingi Íslendinga heldur sem stjórnsýslustofnun. Það er áhugavert sem kemur fram hérna á sjöttu blaðsíðu um fyrri leiðina og muninn á því þegar stofnun eða nefnd er stjórnsýslustofnun eða undir Alþingi. Maður sér það t.d. bara við veitingu ríkisborgararéttar að það eru meira huglæg sjónarmið sem ráða þegar Alþingi veitir ríkisborgararétt heldur en niðurnjörvaðir töluliðir í löggjöf. Þegar stofnun eins og sanngirnisbótanefnd er ekki undir þinginu þá eru huglægu sjónarmiðin ekki til staðar heldur er hún bundin af lagaákvæðum. Við sækjum fyrirmyndina til stofnunar sem er undir þingi en við ætlum að setja hana undir framkvæmdarvaldið. Það bindur sanngirnisbótanefnd sem stofnun, stjórnsýslustofnun, við lögin eingöngu. Það er rétt sem kemur fram í greinargerðinni að það sem mælir með því að hún færi undir undir Alþingi hefði verið tækifæri til að þróa umgjörðina og útfærsluna, jafnvel til lengri tíma, og stíga varlega til jarðar og halda væntingum borgaranna í skefjum o.s.frv. Það er líka sagt hvað mælir gegn slíkri leið. Það er að meiri líkur eru á að pólitísk sjónarmið hverju sinni ráði ferð við útfærsluna og jafnvel má spyrja hvort slík úrræði lifi af sviptingar í stjórnmálum líðandi stundar. Ég tel reyndar að ef svona nefnd væri undir Alþingi þá myndi hún ekki vera undirsett pólitískum sjónarmiðum heldur því sem væri rétt og sanngjarnt á hverjum tíma og væri ekki undir sviptingum stjórnmálanna komin. Það hefur sýnt sig í Noregi, það hefur ekki verið þannig frá 1953. Ég held að Alþingi Íslendinga hefði alveg verið treystandi til að hafa svona nefnd undir sér og þá með þeim sveigjanleika sem því fylgir og líka frumkvæði og sjálfstrausti til að taka ákvörðun sem er ekki bundin eingöngu við skýran lagatexta. Það er mikilvægt að hin nýja sanngirnisbótanefnd, þegar og ef frumvarpið verður að lögum, hafi þetta í huga og horfi þá til fyrirmyndarinnar í Noregi og hvernig framkvæmdin þar hefur verið.

Það er atriði í frumvarpinu sem mér finnst mjög áhugavert og ég er ekki alveg búinn að mynda mér skoðun á, það er í 4. mgr. 2. gr. frumvarpsins, um gildissviðið. Þar segir, með leyfi forseta:

„Einstaklingar eiga ekki rétt til sanngirnisbóta nema þeir hafi áður tæmt önnur réttarúrræði, þar á meðal fyrir dómstólum, sem skapað geti rétt til bóta vegna háttsemi opinberra aðila eða einkaaðila skv. 1. gr.“

Það getur verið ómöguleiki fyrir einstaklinginn að fara fyrir dómstóla, hann veit að krafan er fyrnd og annað slíkt, en það er spurning hvort þetta orðalag leyfi einstaklingum að fara fyrir nefndina án þess að hafa tæmt réttarúrræði vegna þess að það er einfaldlega ómögulegt og þeir þurfi kannski ekki að vera fá frávísun eða þá að dómstóll kveði úr um að krafa sér fyrnd. Það er líka mikilvægt að viðkomandi hafi góðan aðgang að nefndinni. Það er svolítið erfitt, finnst mér, að fara til nefndarinnar eftir að dómstólar hafa hafnað. Og kannski líka að það getur verið stofnun sem hefur kannski staðið sig með prýði en ákveðin háttsemi gagnvart þessum einstaklingi hafi leitt til þess að hann hafi orðið fyrir varanlegum skaða — það er erfitt að sjá þetta svona „kollektíft“. Ég hef alltaf litið á svona nefnd, eins og ég skil að þessi stofnun sé í Noregi, þannig að það sé stofnunin sjálf sem er að bregðast við heildstætt, ekki eingöngu gagnvart ákveðnum vistmanni eða einstaklingi sem var á stofnuninni. En það á sjálfsagt eftir að koma í ljós þegar framkvæmd er komin á þetta, þegar mál fara að koma fyrir nefndina, hvort hún geti tekið einstök mál hjá stofnunum sem hafa staðið sig með prýði á sínum tíma en einstaklingar hafa orðið fyrir varanlegum skaða.

Það eru heimildir í frumvarpinu sem eru fyrir hendi, eins og segir í 6. gr., um málsmeðferð og tillögugerð matsnefndar sanngirnisbóta heitir ákvæðið, þar segir í 3. mgr., með leyfi forseta:

„Matsnefnd sanngirnisbóta skal hafa frjálsan og óheftan aðgang að öllum gögnum í vörslu ríkisins, sveitarfélaga og einkaaðila sem að gagni koma við mat á því hvort og þá í hvaða mæli umsækjendur hafi sætt illri meðferð eða ofbeldi vegna háttsemi opinberra aðila og einkaaðila skv. 1. gr.“

Jú, vissulega, hún hefur aðgang að gögnunum en segjum að sveitarfélag vilji ekki afhenda þau. Þarf þá nefndin að fara fyrir dóm og fá úrskurð um það að fá afhent gögnin, bara eins og í sakamáli jafnvel? Það er spurning hvort þetta séu nægilegar rannsóknarheimildir og hvort nefndin þurfi að fara að kafa mjög djúpt ofan í rannsókn á máli hjá stofnun almennt, þ.e. í einstöku tilviki. Ég hélt sjálfur að þetta væri á grundvelli almennra rannsóknarnefnda gagnvart stofnunum eins og t.d. málið sem ég er meðflutningsmaður á varðandi Kleppjárnsreyki í Borgarfirði. Það hefur verið flutt núna tvisvar alla vega, ef ég man rétt, um að það fari fram rannsókn á starfseminni þar. Það var mjög sérstök stofnun þar sem kvenfólk í síðari heimsstyrjöldinni var sent þangað upp eftir á mjög vafasömum forsendum og meðferðin var fyrir neðan allar hellur, svo að vægt sé til orða tekið. Það sé mikilvægt að gera upp það tímabil og rannsaka það og þá gæti kvenfólk sem var þar farið til sanngirnisbótanefndar á grundvelli þeirrar rannsóknar, en matsnefnd sanngirnisbóta fari ekki núna að rannsaka ástandið á Kleppjárnsreykjum. Það er mikilvægt að það verði gert með sérstakri nefnd. Það mætti jafnvel vera ákvæði í lögunum um að matsnefnd sanngirnisbóta leggi það til jafnvel í tillögugerð sinni að ákveðnar stofnanir verði rannsakaðar heildstætt. Það mætti líka vera, ef maður hugsar út í breytingartillögur sem gætu bætt 6. gr.

Ég tel að þetta sé mikilvægt mál og það er áhugavert fyrir alla sem hafa skoðað söguna að við séum að reyna að bæta fólki sem hefur orðið fyrir varanlegum skaða hjá stofnunum ríkisins á tímabilum þegar voru allt önnur viðmið og allt annar mannúðarstandard í gangi og það er mikilvægt að úrræðin séu skjót og einföld og líka að fólki finnist að það sé verið að taka utan um það og að það fái leiðréttingu sinna mála með þeim hætti sem mögulegt er af hálfu ríkisins. Þetta er oft fólk sem er komið á háan aldur, alla vega miðað við þessi mál sem ég þekki hér og er minnst á hér, Breiðavíkurmálið og fleiri mál. Þetta eru gömul mál og Kleppjárnsreykir, það er mál sem er 75 ára gamalt. Ég held að flestar eða mikill hluti þeirra sem voru þar séu komnar jafnvel á tíræðisaldur þannig að úrlausnin þarf að vera skjót til að gera upp þessi mál.

Ég á sæti í allsherjar- og menntamálanefnd og ég vonast til að málsmeðferðin þar verði fagleg og góð og við getum vonandi skoðað ákveðna þætti varðandi þetta frumvarp sem verða kannski til bóta í nefndaráliti frá okkur og breytingartillögum. En þetta er góður grunnur og gott að horfa til Noregs hvað þetta varðar en með þeim fyrirvara að við erum að gera þetta með öðrum hætti sem gæti bundið hendur stofnunarinnar sem er með öðrum hætti í Noregi, í norska Stórþinginu. Ég tel það vera kannski of mikið að við séum að skoða nákvæmlega hvort þetta eigi að fara undir þingið eða ekki, það myndi krefjast mjög mikilla breytinga á frumvarpinu og væri raunverulega grundvallarbreyting varðandi afstöðu til sanngirnisbóta.


Ræðumaður: Eyjólfur Ármannsson

Virðulegur forseti. Ég þakka hæstv. forsætisráðherra fyrir andsvarið. Það virðist vera í þessu máli að þá geti einstaklingur, eftir að hafa leitað úrræða fyrir dómstólum og krafan er fyrnd, leitað til nefndarinnar vegna stofnunar sem er allt í lagi með, háttsemi eða starfsemi stofnunar er alveg í lagi en þessi einstaklingur hafi orðið fyrir tjóni, ekki vegna kerfisbundins vanda hjá stofnuninni heldur vegna þess að hann sem einstaklingur varð fyrir einstökum skaða vegna háttsemi stofnunar í einstöku tilviki en sú krafa er bara fyrnd. Mér finnst svolítið vanta  á rannsóknarheimild matsnefndar sanngirnisbóta, að hún geti farið dýpra ofan í málin, sé ekki eingöngu að afla gagna heldur líka að búa til gögn sem gætu orðið grundvöllur sanngirnisbóta. Ég vil líka spyrja hvort það sé rétt að nauðsynlegt sé að einstaklingur hafi áður leitað til dómstóla, hvort það sé algjört skilyrði og hvort það þurfi að vera þarna, hvort einstaklingur gæti ekki einfaldlega farið til sanngirnisbótanefndar og sagt: Ég var á þessari stofnun, þessari litlu stofnun X, og ég veit að krafan er fyrnd, það liggur fyrir, ég var þarna fyrir 40 árum, eitthvað svoleiðis, og ég tel óþarfa að fara fyrir dómstóla og vil bara fara beint til sanngirnisbótanefndar. Mér finnst þessi málsmeðferð vera svolítið íþyngjandi fyrir einstaklinginn og væri gott að heyra álit hæstv. forsætisráðherra á  þessu atriði.

Annars vil ég taka fram að þetta er mjög áhugavert frumvarp og vel samið. Ég vil líka spyrja hvort fyrirmyndin í Noregi sé ekki líka tekin algerlega hvað varðar málsmeðferðina og málsmeðferð á einstökum málum, hvort sömu sjónarmið eigi ekki að gilda á Íslandi varðandi bætur hér eins og þar.


Ræðumaður: Eyjólfur Ármannsson

Virðulegur forseti. Ég vil þakka hæstv. forsætisráðherra fyrir framsöguna. Þetta er að vissu leyti mjög áhugavert frumvarp og fyrirmyndin frá Noregi er það líka þótt við ætlum ekki að fara sömu leið þar sem sanngirnisbótanefndin þar er undir Stórþinginu en ekki stjórnsýslustofnun sem við virðumst ætla að setja á fót.

Ég er hlynntur þessu frumvarpi að mörgu leyti en mér finnst ákveðinn hluta vanta. Ég tek undir það sem kom fram í andsvari hv. þm. Gísla Rafns Ólafssonar um Kleppjárnsreykjamálið, ég er meðflutningsmaður að því máli. Það sem mér finnst vera hér undir er að það á að greiða bætur þeim sem orðið hafa fyrir varanlegum skaða vegna háttsemi opinberra aðila, stofnana. Það virðist ekki vera gerð krafa um að það sé búið að rannsaka þessa háttsemi áður, það sé komin rannsóknarskýrsla um að háttsemin á stofnun X hafi verið mjög slæm og valdið varanlegum skaða. Það er annað líka sem er hér undir og það er að einstaklingar, eins og segir í 4. mgr. 2. gr., eiga ekki rétt á sanngirnisbótum nema þeir hafi áður tæmt önnur réttarúrræði, þar á meðal fyrir dómstólum.

Mér finnst vanta það að ef einstaklingur sækir um sanngirnisbætur hjá nefnd þá liggur ekki fyrir að viðkomandi stofnun hafi hagað sér með þannig hætti að mögulega geti hún hafa valdið varanlegum skaða og síðan þarf einstaklingur líka að vera búinn að fara fyrir dómstóla og ekki hafa fengið úrlausn sinna mála. Í greinargerðinni sé ég að það er t.d. talað um fyrndar kröfur, krafa einstaklings sem varð fyrir skaða vegna slæmrar meðferðar er viðurkennd, en krafan er fyrnd. Það virðist þá vera að þessar sanngirnisbætur eigi jafnvel eingöngu við um fyrndar kröfur. Er ekki réttara að það liggi fyrir rannsókn á starfsemi stofnunarinnar, á háttsemi stofnunar, sem er ámælisverð og það sé grunnurinn fyrir því að sanngirnisbætur séu greiddar út?   En svo virðist vera að nefndin sjálf eigi að afla gagna og fara í þetta rannsóknarstarf, jafnvel eftir að dómstólar eru búnir að skoða málið.  Mér finnst það ákveðinn tvíverknaður fyrir fólkið sem er að sækja um bætur, að þurfa fyrst að fara fyrir dómstóla og svo fyrir sanngirnisbótanefnd.  Spurningin er þessi: Þarf ekki fyrst að liggja fyrir rannsóknarskýrsla til grundvallar?

Þingmenn eru minntir á að virða ræðutíma.


Ræðumaður: Eyjólfur Ármannsson

Virðulegur forseti. Ég vil þakka utanríkismálanefnd fyrir þá vinnu sem hún hefur lagt í við gerð þessarar tillögu og þeirrar sáttar sem hér hefur komið fram í ræðum. Ég tel að Alþingi Íslendinga hafi staðið undir nafni og við getum verið stolt af okkar vinnu. Þetta eru sennilega bestu vinnubrögð sem ég hef séð á Alþingi síðan ég tók sæti hér.

Varðandi texta tillögunnar er mikilvægt að vopnahléi verði tafarlaust komið á og alþjóðalögum verði fylgt og síðast en ekki síst að brýnt er að öll brot stríðandi aðila á alþjóðalögum verði rannsökuð til hlítar. Ég hefði ekki viljað skrifa þessa tillögu öðruvísi og þingflokkur minn styður hana heils hugar.


Ræðumaður: Eyjólfur Ármannsson

Virðulegur forseti. Ég styð þessa tillögu og minn flokkur. Við teljum að þetta sé mikilvægt skjal og beri vott um góð vinnubrögð í utanríkismálanefnd og ég vil þakka hv. formanni Diljá Mist Einarsdóttur fyrir vinnuna á bak við þetta skjal sem og allri utanríkismálanefnd. Það er mikilvægt að Ísland tali máli friðar og virðingar fyrir mannslífum á alþjóðavettvangi. Við erum herlaus þjóð og eigum allt undir því að alþjóðalög séu virt og að öll átök og deilur í heiminum séu leystar með friðsamlegum hætti. Í þingsályktunartillögu þessari kemur fram skýr og jákvæð samstaða Alþingis og er líklega með þeim bestu vinnubrögðum sem ég hef séð frá því ég tók sæti hér á Alþingi.

Þegar við Íslendingar horfum til þessa hildarleiks og hörmunga sem hafa átt sér stað fyrir botni Miðjarðarhafs undanfarnar vikur þá erum við algerlega orðlaus, alveg frá því að hryðjuverkasamtökin Hamas réðust inn í Ísrael 7. október síðastliðinn og drápu 1.400 manns og tóku yfir 200 gísla og fluttu til Gaza. Ég vil sérstaklega þakka hv. þm. Birgi Þórarinssyni fyrir ræðu sína hér áðan þar sem hann lýsti aðstæðum á kibbutzi og þeim upplýsingum sem hann fékk í Ísrael um þær hörmungar sem áttu sér stað 7. október, sem er mikilvægt innlegg í umræðuna. En síðan 7. október hafa yfir 10.000 íbúar Gaza, þar af 4.000 börn, látið lífið í sprengjuárásum Ísraelshers á Gaza. Yfir 40% látinna eru börn. Það er ámælisvert. Dráp á einum einstaklingi eða 1.400 einstaklingum leiðréttir ekki dráp á 10.000 einstaklingum eða 4.000 börnum. Það gerir það ekki og það er væntanlega stríðsglæpur.

Eins og hér hefur komið fram var Ísland fyrsta ríkið til að viðurkenna Ísrael við stofnun þess 1947. Ísland var einnig eitt af fyrstu ríkjunum til að viðurkenna stofnun ríkis Palestínumanna. Ísland hefur ætíð stutt svokallaða tveggja ríkja lausn í þeim áratugadeilum sem hafa átt sér stað fyrir botni Miðjarðarhafs. Þær deilur verða ekki leystar með hernaði eða stríðsátökum eða drápum á óbreyttum borgurum. Þær verða aldrei leystar þannig. Það vita allir hér inni, allir sem hafa kynnt sér þetta mál. Þetta verður einungis leyst með pólitísku samkomulagi og friðarsamningum. Það er eina lausnin. Þessi friður verður að byggjast á mannréttindum og virðingu allra einstaklinga og þjóðarbrota sem eru á svæðinu, Ísraelsmanna og Palestínumanna. Bæði ríkin og báðar þjóðirnar eiga rétt á því að lifa í sátt og samlyndi í sitthvoru ríkinu og væntanlega nánu samstarfi í framtíðinni. Það verður einungis gert með friðarsamningum og stórveldin verða að standa á bak við þá friðarsamninga sem þar verða að koma. Ég er orðinn það gamall að ég man eftir Óslóarsamkomulaginu 1993 og þeim væntingum sem það samkomulag fól í sér og allir bundu vonir um að þá kæmi tveggja ríkja lausnin sem yrði loksins að veruleika. Ég man líka eftir því þegar Yitzhak Rabin, helsti leiðtogi Ísraelsmanna, var drepinn og því sem fylgdi í kjölfarið og við vitum það, allir sem kynna sér málið, hvernig stóð á því að Óslóarsamkomulagið var ekki virt og það varð nánast ekki að neinu.

Þessi þingsályktunartillaga er mjög mikilvægt framlag til þess að Ísland tali einni röddu og Alþingi Íslendinga tali einni röddu. Ég tel að þetta sé vel unnið plagg og rétt orðað og taki til allra atriða sem skipta máli. Kjarninn í utanríkisstefnu Íslands á að vera virðing fyrir alþjóðalögum og friður, og samningaviðræður í þeim átaka- og deilumálum sem eiga sér stað í heiminum, ekki stríðsátök. Allir sem kynna sér sögu stríðs, hvort sem það er Víetnamstríðið eða stríðin í Afganistan og Írak, sjá hversu tilgangslaus stríð það eru. Ísland á að vera friðarþjóð. Landið hérna fyrir austan okkur, Noregur, lítur á sig sem friðarþjóð. Það greiddi atkvæði með tillögu Jórdaníu á meðan við sátum hjá. Ég tel að við eigum alltaf að greiða atkvæði með vopnahléum, alltaf. Við erum herlaus þjóð og við eigum alltaf að skoða það þannig að við erum herlaus þjóð sem ekki hefur verið ráðist á og við eigum að tryggja það og stuðla að því að alþjóðalög verði virt.

Mig langar aðeins að fara í nokkur atriði í þessari þingsályktunartillögu sem ég tel að skipti máli og vil vekja sérstaka athygli á. Það er að án tafar skuli komið á vopnahléi af mannúðarástæðum á Gaza-svæðinu sem tryggi öryggi almennra borgara. Hér er um gríðarlega mikilvægt atriði að ræða. Alþingi krefst þess að alþjóðalögum sé fylgt í einu og öllu í þágu mannúðar og öryggis almennra borgara og verndar borgaralegra innviða, líkt og segir í lok 1. mgr. tillögu þessarar. Alþingi fordæmir hryðjuverkaárás Hamas-liða á almenna borgara Ísraels sem hófst 7. október síðastliðinn. Alþingi fordæmir sömuleiðis allar aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum, þar með talið óheyrilega þjáningu, manntjón, mannfall almennra borgara og eyðileggingu borgaralegra innviða og ekki síst, og þetta er mikilvægt atriði: Brýnt er að öll brot stríðandi aðila á alþjóðalögum verði rannsökuð til hlítar. Íslandi ber skylda til þess að sjá til þess og stuðla að því að öll brot stríðandi aðila á alþjóðalögum verið rannsökuð til hlítar og þau verði látin bera ábyrgð sem ábyrgð eiga að bera.

Ég vonast til þess að utanríkisráðuneytið taki þetta upp á vettvangi Sameinuðu þjóðanna og hjá þeim stofnunum sem þetta mál heyrir undir.

Alþingi kallar líka eftir mannúðlegri meðferð og tafarlausri lausn gíslanna 200 sem eru á Gaza, sem er líka gríðarlega mikilvægt mál.

Ég tel að þessu máli sé ekki á nokkurn hátt lokið og ég tel að það verði eingöngu leyst með því að það fari fram rannsókn á þeim brotum sem hafa átt sér stað, bæði 7. október og líka þeim sprengjuárásum sem hafa leitt til þess að yfir 4.000 börn hafa látist. Það er mikilvægt og það eru mikilvæg skilaboð frá herlausri þjóð að tafarlaust verði komið á vopnahléi og að farið verði að alþjóðalögum, og hafi verið brotin alþjóðleg mannúðarlög, hafi verið stunduð fjöldamorð þarna og þjóðernishreinsanir, þá verði það rannsakað og tekið fyrir á alþjóðavettvangi hjá þeim stofnunum sem það á undir.


Ræðumaður: Jakob Frímann Magnússon

Heyr, heyr.Virðulegi forseti. Ég ætla ekki að hafa mörg orð um það sem hér er til umræðu. Það eru tíðindi þegar   næst samstaða með þessum hætti og ég hefði kosið að við  bærum gæfu til þess oftar að sammælast um jafn viðkvæmt og erfitt mál  og hér er á ferð. Við sammæltumst um þetta í gær. Það var gleðidagur. Ég ætla ekki að nota þennan tíma hér til þess að hafa einhver sérstök tilbrigði eða afbrigði frá eigin brjósti, ég ætla bara að lýsa ánægju minni fyrir hönd Flokks fólksins með það að við skulum hafa tekið þetta skref.


Ræðumaður: Inga Sæland

Virðulegi forseti. Ég þakka hæstv. forsætisráðherra Katrínu Jakobsdóttur hjartanlega fyrir þessi gullfögru orð því að hún var einfaldlega að segja fólkinu okkar að það eigi von á þessari desemberuppbót. Öðruvísi mér áður brá. Ég er búin að vera hér í tæp sjö ár og ég hef nú eiginlega bara einu sinni áður fengið svona skýr og góð svör og það ber sannarlega að þakka. Ég segi bara við fólkið okkar: Þið getið glaðst því að sjálfur hæstv. forsætisráðherra er búinn að segja að það er ekki bara það að fjáraukinn sé að koma inn eftir sirka tvær vikur heldur mun vera gert ráð fyrir því að styðja við ykkur sem hafið það bágast í samfélaginu.


Ræðumaður: Inga Sæland

Virðulegi forseti. Mig langar til að tala um desemberuppbót og jólabónus við hæstv. forsætisráðherra. Það er mikið ákall úti í samfélaginu og mikill sársauki hjá mörgum núna sem aldrei fyrr. Síðustu tvenn jól urðu öryrkjar þess aðnjótandi að fá svokallaðan jólabónus frá stjórnvöldum og okkur hér á hinu háa Alþingi. Ég þarf ekki að tíunda bágindin þar sem aldrei hafa fleiri um árabil sótt til hjálparstofnana og óskað eftir aðstoð og hjálp. Við vitum öll hvert stefnir, það er ekki eins og það hafi farið leynt fyrir nokkrum manni. En góðu fréttirnar eru hins vegar þær að ríkissjóður er að skila núna um 100 milljarða kr. umframgreiðslum í kassann sinn, umfram það sem ráð var fyrir gert. Þess vegna langar mig að velta því upp, þar sem við erum að fá bréf nánast daglega þar sem er ákall eftir því hvort við, löggjafinn, ætlum ekki að reyna að koma til móts við þetta fólk aftur núna fyrir jólin, hvort við erum ekki tilbúin að sýna mannúð gagnvart okkar eigin borgurum eins og við erum að sýna mannúð á hinu alþjóðlega sviði. Munum við gera okkar besta til þess að gera nákvæmlega það sama við þá sem eru jafnvel í enn bágari stöðu nú en þeir voru fyrir síðustu tvenn jól? Það má líka bæta við að inn í þennan hóp hljóta einnig að falla þeir einstaklingar, eldri borgarar, sem einungis hafa fengið og njóta  berstrípaðra greiðslna almannatrygginga. Þess vegna spyr ég hæstv. forsætisráðherra: Munt þú, hæstv. forsætisráðherra, beita þér fyrir því að þessir hópar, fátækasta fólkið okkar, fái að njóta þessarar betri afkomu ríkissjóðs heldur en nokkurn tímann við þorðum að vona, með því að koma því áleiðis að þetta fólk fái að njóta þessarar jólauppbótar núna fyrir jólin?


Ræðumaður: Eyjólfur Ármannsson

Virðulegur forseti. Ég er meðflutningsmaður á þessu frumvarpi um breytingu á lögum um þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu, nr. 160/2008. Hér er um mjög einfalt mál að ræða, að við breytum nafninu úr því sem ég las upp hér áðan í einfalt og laggott nafn sem er Sjónstöðin, að þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu fái einfaldlega nafnið Sjónstöðin.

[Hlátur í þingsal.]Sjón- og heyrnarskerðingu.Bara í nafni gagnsæis og einföldunar í stjórnsýslu þá ætti þetta að vera — ég veit að ég má ekki sletta, frú forseti, en mig langar að segja ákveðin ensk orð, að þetta væri, ég segi ekki „no-brainer“ en það er algerlega hægt að gera þetta umhugsunarlaust, bæði í nafni gagnsæis og einföldunar. Hver er einföldunin? Jú, við erum að breyta heiti stofnunar sem er í dag 13 orð, það þarf 13 orð í eitt heiti stofnunar. Það er rúmlega 90 bókstafir. Einföldunin er sú að í stað 13 orða og rúmlega 90 bókstafa tækjum við upp eitt orð með tíu bókstöfum. Þetta er einföldunin, færum 13 orð í eitt og förum úr 90 bókstöfum í tíu. Ég ætla að reyna að segja þetta núna án þess að lesa af blaði: Það er þjónustu- og þekkingarmiðstöð fyrir blinda, sjónskerta og einstaklinga með samþætta sjónskerðingu, sjón- og heyrnarskerðingu. Ég féll víst á prófinu.

Mér finnst þetta vera mikilvægt mál og ekki síst að formaður flokks míns, flokks okkar, sem er að flytja þetta mál, er lögblind og hún hefur fengið frábæra þjónustu hjá þessari merku stofnun. Mér finnst að þingheimur eigi bara að sýna formanni Flokks fólksins þá virðingu að samþykkja þetta frumvarp, samþykkja þetta einróma. Það er enginn kostnaður við þetta og stjórnin myndi því miður ekki falla við að samþykkja þetta frumvarp. Það myndi ekkert gerast, pólitísk áhætta hjá ríkisstjórnarflokkunum og stjórnarmeirihlutanum við að samþykkja þetta frumvarp er engin, sama og engin.

Nú er kominn tími til að gefa stofnuninni venjulegt heiti. Það er ekki verið að fara fram á mikið heldur að gefa stofnuninni venjulegt heiti og nafnið Sjónstöðin lýsir hlutverki stofnunarinnar, þ.e. að aðstoða þá sem eru blindir, sjónskertir og/eða með samþætta sjón- og heyrnarskerðingu eins og segir í frumvarpinu. Það kannast margir þetta heiti enda var starfrækt Sjónstöð á árunum 1987–2008 þannig að það þekkja allir heitið Sjónstöðina, a.m.k. þeir sem voru virkir þátttakendur í samfélaginu á þessum tíma, á þessu 21 árs tímabili.

Þetta er ekki stórmál en ég skora á þingheim og stjórnarmeirihlutann að taka undir þetta mál og samþykkja það þannig að við þurfum ekki að fara að flytja það eina ferðina enn. Allir starfsmenn og stjórnendur eru sammála þessu, það eru allir sammála nema stjórnarmeirihlutinn sem hefur dagskrárvald í þessu húsi.


Ræðumaður: Inga Sæland

Frú forseti. Ég mæli hér í þriðja sinn fyrir frumvarpi til laga um breytingu á lögum um þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu, nr. 160/2008 (heiti stofnunar). Með mér á frumvarpinu er gjörvallur þingflokkur Flokks fólksins. Það voru engir aðrir sem sáu ástæðu til að aðstoða okkur við að breyta þessu nafni en ég býst við því að það sé bara gáleysi af því að ég trúi því að hver einasti þingmaður sjái ástæðu til að koma til móts við þetta stórundarlega og yfirgripsmikla nafn með því að einfalda það eins og hér er farið fram á. En með mér á þessu frumvarpi eru sem sagt Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

1. gr. laganna orðist svo: „Í stað orðanna „þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu“ í 1. mgr. 1. gr. laganna kemur: Sjónstöðina.“

2. gr. „Eftirfarandi breytingar verða á 8. gr. a laganna:

a.   Í stað orðanna „Þjónustu- og þekkingarmiðstöð” í 1. mgr. kemur: Sjónstöðin.

b.   Í stað orðsins „Miðstöðin” í 2. mgr. kemur: stofnunin.

c.   3. mgr. orðast svo:         Rísi ágreiningur um ákvörðun skv. 1.–2. mgr. er heimilt að kæra ákvörðunina til ráðuneytisins.“

3. gr. „Heiti laganna verður: Lög um Sjónstöðina.“

4. gr. „Lög þessi öðlast þegar gildi.“

Nei, fyrir blinda.Í greinargerð með frumvarpinu, sem ég hef, eins og ég nefndi, lagt fram áður á 152. og 153. löggjafarþingi, 94. mál, og náði þá ekki fram að ganga — ég átta mig ekki enn þá á því út af hverju, það er einhver stórkostlegur misskilningur að það skyldi ekki bara fljúga í gegn eiginlega átölulaust því að þetta nafn er náttúrlega svo yfirgripsmikið og algerlega út úr öllu korti. Bara núna ef ég reyni ekki að lesa þetta af blaði þá get ég hreinlega ekki sagt það. Ég er bara búin að gleyma því þar sem þetta eru náttúrlega yfir 90 stafir og ég man ekki hvað mörg orð. Þannig að þetta frumvarp er nú lagt fram eina ferðina enn. Umsagnir bárust náttúrlega um frumvarpið, eins og t.d. á 152. löggjafarþingi, frá bæði starfsmönnum og stjórnendum stofnunarinnar sem um er rætt og sem ég ætla að segja nafnið á einu sinni enn, ókei — fyrirgefðu, forseti, að ég skyldi segja ókei, ég meinti allt í lagi — en hér heitir stofnunin þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu. Umsagnaraðilar fögnuðu allir því markmiði frumvarpsins að leiðrétta og laga þetta óþjála heiti og mæltu með samþykki þess algerlega af heilum hug. Í frumvarpi þessu er lagt til að heiti þessarar stofnunar, sem sinnir þjónustu við blinda, sjónskerta og einstaklinga með samþætta sjón- og heyrnarskerðingu, verði þar af leiðandi breytt. Stofnunin heitir núna — ég er náttúrlega endalaust að segja það sem ég hef áður sagt, að stofnunin heiti þessu óþjála nafni — því óþjála nafni, og ég ætla að prófa, frú forseti, hvort ég muni það  utan að, þetta er alveg ótrúlegt: Þjónustu- og þekkingarmiðstöð fyrir sjónskerta — fyrir blinda og sjónskerta og einstaklinga með samþætta sjón- og heyrnarskerðingu. Já, þarna kom það. Það er náttúrlega ekki eðlilegt að heiti nokkurrar einustu stofnunar skuli vera 13 orð og nafnið telji heila 90 bókstafi.

Lengst af hét stofnunin lögum samkvæmt Þjónustu- og endurhæfingarstöð sjónskertra en gekk undir nafninu Sjónstöðin. Við endurskoðun laga í gegnum árin hefur heitið ítrekað tekið breytingum og stafafjöldinn hefur þar af leiðandi aukist. Það koma sem sagt alltaf einhverjir nýir að borðinu og þá þarf eitthvað að munstra, setja sinn merkimiða á það. Það tíðkast almennt ekki í heiti annarra stofnana að telja upp hvert og eitt einasta viðfangsefni sem viðkomandi stofnun er að sinna og því er engin ástæða til að beita þeirri aðferð einungis gagnvart þessari stofnun. Nú er því kominn tími til að gefa stofnuninni venjulegt nafn, bara venjulegt heiti. Nafnið Sjónstöðin lýsir vel hlutverki stofnunarinnar sem er að aðstoða þá sem eru blindir, sjónskertir og með samþætta sjón- og heyrnarskerðingu, auk þess sem margir kannast við heitið enda var starfrækt Sjónstöð frá 1987–2008.

Þess ber að geta — þótt það sé ekki akkúrat frumvarpið í sjálfu sér sem er í rauninni mikilvægt fyrir Sjónstöðina að fá í gegn þannig að lögin standi skýr um það að hún þurfi ekki að heita öllu þessu 13 orða nafni með 90 stöfum — að það skiptir miklu máli að við fáum Sjónstöðina aftur eins og ég kynntist henni. Bara svona til gamans og alveg fram hjá öllu þá verð ég að viðurkenna að þegar ég kom til Reykjavíkur á sínum tíma með mína sjónskerðingu þá gjörbreytti Sjónstöðin allri minni tilveru til hins betra og gaf mér tækifæri í lífinu sem ég hafði aldrei í rauninni látið mig dreyma um. Það er einmitt fyrir Sjónstöðina sem ég stend hér í dag. Þau gáfu mér tækifæri til að ganga menntaveginn, hjálpuðu mér að stækka stafina mína. Ég veit ekki hvort þið, ágætu vinir mínir, sjáið hvernig stafirnir mínir eru en til að ég geti lesið af blaði þarf ég stóra stafi. Sjónstöðin er kraftaverkastofnun fyrir alla þá sem þurfa á hjálpinni að halda, þannig að ég segi: Það væri bragur að því að við tækjum utan um Sjónstöðina okkar. Við viljum breyta nafninu úr, og einu sinni enn ætla ég að fara með þetta nafn, þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu einfaldlega í hið fallega nafn Sjónstöðin.

Ég ætla að vona að það vefjist ekki fyrir þingheimi að hreinlega gera það því að það er ekki eins og þetta sé eitthvað sem er að fara sliga ríkissjóð eða koma efnahagskerfinu á hliðina. Þetta er einfaldlega til hagræðingar og fegrunarásýndar myndi ég segja líka, svo það sé sagt. Mér þykir náttúrlega alveg ofurvænt um Sjónstöðina okkar og veit að það á við, og hér tala ég fyrir munn þeirra hundraða einstaklinga og jafnvel þúsunda sem hafa öðlast betra líf með þjónustu þessarar frábæru yndislegu stofnunar. Þannig að: Áfram veginn. Ég mun alltaf kalla hana Sjónstöðina og vona að Alþingi Íslendinga muni samþykkja að gera það líka lagalega.


Ræðumaður: Eyjólfur Ármannsson

Virðulegi forseti. Ég er meðflutningsmaður á þessu frumvarpi til laga um breytingu á lögum um fasteignalán til neytenda og lögum um nauðungarsölu, nauðungarsala og eftirstöðvar. Hér er um mjög mikilvægt frumvarp að ræða og ekki síst nú á tímum þar sem fyrirsjáanlegt er jafnvel að húsnæðiseigendur og lántakendur munu lenda í gríðarlegum greiðsluerfiðleikum. Fasteignamarkaðurinn er nú þegar frosinn og ekki ólíklegt að eign húsnæðiseigenda og lántakenda í húsnæði sínu verði neikvæð þar sem lánin hafa vaxið gríðarlega mikið. Við erum núna með stýrivexti sem eru 9,25% og verðbólgu sem er sennilega eitthvað í kringum 8–9%. Það er ekkert ólíklegt að núna, verði frumvarpið að lögum, muni reyna á þetta, reyna á það einfaldlega að húsnæðiseigendur og lántakendur geti skilað fasteign sinni til bankanna aftur án þess að sitja eftir með skuldahala næstu ár og áratugi vegna hárra húsnæðislána.

Þegar kemur að uppboði, nauðungarsölu, eru fasteignir oft seldar á hrakvirði, á lágu verði þar sem bankinn leysir til sín eign á mjög lágu verði sem er langt undir markaðsvirði. Þetta sýnir hversu mikið það myndi bæta réttarstöðuna ef lántakendur, neytendur fasteignalána, gætu einfaldlega skilað húsnæðinu og gengið skuldlausir frá borði þegar í harðbakkann slær, eins og kemur fram í frumvarpinu.

Markmið þessa frumvarps er mjög skýrt, að stuðla að vandaðri lánastarfsemi með því að færa skuldurum að fasteignalánum í hendur þann möguleika að láta af hendi veðandlag lána sinna, þ.e. viðkomandi fasteign sem þeir hafa fengið lán fyrir til íbúðarkaupa, á þeirri íbúð. Hérna er verið að dreifa áhættunni af fasteignalánum til bankans líka. Það er ekki hægt eins og er í dag að fasteignaeigendur og lántakendur húsnæðislána beri bæði verðbólguáhættuna og áhættuna af því að markaðsvirði fasteignar sem þeir hafa keypt muni hrynja og þeir sitji bara eftir með skuldina af húsnæðiskaupum eftir uppgjörið, eftir að búið er að selja fasteignina á uppboði sýslumanns, á nauðungarsölu.

Markmiðið, eins og kemur fram í frumvarpinu er að stuðla að skilvirkri innleiðingu og framkvæmd tilskipunar Evrópuþingsins og ráðsins frá 2014 um lánasamninga fyrir neytendur í tengslum við íbúðarhúsnæði og fleira. Þá vil ég benda á að með þingsályktun frá 2019 samþykkti Alþingi að stjórnskipulegum fyrirvara af Íslands hálfu við ákvörðun sameiginlegu EES-nefndarinnar um upptöku gerðarinnar í EES-samninginn yrði aflétt. Efnisákvæði tilskipunarinnar hafa að miklu leyti verið lögfest hér á landi með lögum um fasteignalán til neytenda.

Hér er verið að tala um ákveðið úrræði sem er kallað efndaígildi, á latínu datio in solutum, í fasteignalánum, þ.e. að kröfuhafinn viðurkenni aðra greiðslu en peningagreiðslu fyrir húsnæðislánið. Hann viðurkennir að hann taki við eigninni sem lánað var fyrir. Þetta er gert í mörgum Evrópuríkjum, eins og kemur fram í greinargerðinni, einkum á Spáni og í mörgum ríkjum Bandaríkjanna. Þetta er eins konar lyklafrumvarp, eins og það er kallað. Þetta úrræði er mjög algengt í Bandaríkjunum enda er fjármálastofnun að lána í ákveðnum tilgangi, það er verið að lána fyrir húsnæðiskaupum, íbúðakaupum, og það er áhættan sem bankinn ber. Það er ekki hægt að segja að þegar íbúðaverð lækkar síðan eigi íbúðarkaupandinn og skuldari húsnæðislánsins að standa uppi með skuldirnar einn og sér til margra áratuga. Það er gríðarlegt óréttlæti í því og ósanngirni. Þetta myndi, eins og kemur fram í frumvarpinu og er augljóst mál, minnka áhættu lántakenda af húsnæðiskaupum. Þetta myndi líka færa meiri aga til bankastofnana og fjármálastofnana við lánveitingar, sem er gríðarlega mikilvægt.

Það er ekki verið að fara fram á það að fjármálastofnanir, bankar og lífeyrissjóðir, muni bera einhverja gríðarlega áhættu þar sem fasteignir eru sennilega ein tryggasta fjárfesting sem til er á Íslandi, bæði sýnir sagan það og það á líka við um ókomna framtíð. Það er ekkert sem bendir til þess að fasteignaverð á Íslandi muni fara að hrynja í verði eða lækka í verði eða neitt slíkt til lengri tíma litið.

Það er mjög nauðsynlegt að læra af reynslunni, að við innleiðum þetta úrræði til að fyrirbyggja að sagan endurtaki sig. Og hvaða saga er það? Jú, það er sagan frá hruninu, saga fjármálahrunsins og það sem gerðist í kjölfar fjármálahrunsins í október 2008. Að fenginni þeirri reynslu yrði til mikilla bóta að styrkja stöðu skuldara fasteignaveðlána með þeim hætti sem frumvarpið kveður á um og auk þess myndi það færa skuldurum í hendur nauðsynlegt úrræði til að mæta ófyrirséðum fjárhagserfiðleikum sem sú áhættudreifing felur í sér og hvetja lánastofnanir til að stunda vandaðri lánastarfsemi til húsnæðiskaupenda. Þetta er ákveðin frelsun fyrir íbúðakaupendur og lántakendur húsnæðislána ef í harðbakkann slær og ef fasteignir verða með neikvætt eigið fé, ef þeir  enda með neikvætt eigið fé., þ.e. ef skuldin verður mun hærri en eignin sem þeir fengu lánað fyrir.

Við getum tekið dæmi. Segjum að það sé lánað fyrir 50 millj. kr. íbúð og skuldin sé allt í einu komin upp í 60–70 millj. kr. Þótt markaðsvirðið sé 50 milljónir getur íbúðin verið seld á miklu lægra verði í nauðungarsölu, kannski á 40 milljónir. Þá erum við að tala um að skuldin sé komin upp í 60 milljónir og að það sé 20–30 milljóna skuld að baki sem hvílir á lántakandanum og fyrrum húsnæðiseiganda eftir nauðungarsölu. Þið getið rétt ímyndað ykkur hvernig lífshlaup þess einstaklings verður næstu árin við að greiða þann stabba niður.

Ég tel að þetta sé mikilvægt frumvarp og ekki síst nú á tímum miðað við það hvernig verðbólgan er og miðað við gríðarlega háa stýrivexti. Við bíðum nú öll eftir snjóhengjunni, þegar lánaskilmálar fastvaxtalánanna fara að breytast nú á næstu mánuðum. Þetta er bara gríðarlegt réttaröryggi. Ég vonast til að málið fái góða meðferð í nefnd og verði vonandi að lögum fyrr en síðar.


Ræðumaður: Ásthildur Lóa Þórsdóttir

Virðulegi forseti. Ég mæli fyrir frumvarpi um breytingu á lögum um fasteignalán til neytenda og lögum um nauðungarsölu. Meðflutningsmenn mínir eru hv. þingmenn Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson.

Frumvörp sem stefna að sama markmiði og frumvarp þetta hafa verið lögð fram a.m.k. tíu sinnum áður, síðast á 153. löggjafarþingi. Með frumvarpinu er gerð tillaga um hófsamlega breytingu sem getur þó haft mikla þýðingu fyrir neytendur í greiðsluerfiðleikum sem leiða til þess að þeir missa húsnæði sitt í nauðungarsölu. Þetta er í raun og veru svokallað lyklafrumvarp.

Frumvarpið er að stofni til sprottið af frumkvæði Hagsmunasamtaka heimilanna og byggist á sömu rökum og færð voru fyrir hinum fyrri frumvörpum sama efnis. Samkvæmt upplýsingum frá þeim ágætu samtökum eru mál sem varða eftirstöðvar fasteignalána í kjölfar nauðungarsölu meðal þeirra algengustu sem hafa komið inn á þeirra borð og eru jafnvel dæmi um að neytendur séu enn krafðir um meintar eftirstöðvar þótt þær hafi fengist að fullu greiddar við nauðungarsölu fyrir löngu. Jafnvel þó að það samræmist ekki lögum að krefja neytendur um eftirstöðvar sem markaðsverð fasteignar nægði fyrir að lokinni nauðungarsölu eru samt fjölmörg dæmi um slíkt. Þar standa neytendur illa að vígi, bæði vegna þess að þeir þekkja ekki rétt sinn og leita hans því augljóslega ekki, en líka vegna þess að ekki er jafnræði milli þeirra og kröfuhafa. Neytendur hafa einfaldlega ekki efni á slagnum sem myndi fylgja í kjölfarið, enda á fólk sem misst hefur húsnæði sitt almennt ekkert fé handbært og er því auðveld fórnarlömb.

Þar sem nú er gerð sú krafa, í 38. gr. laga um fasteignalán til neytenda, nr. 118/2016, að bjóða verði önnur úrræði áður en krafist er nauðungarsölu er líklegt að allt annað sé fullreynt áður en til þess kemur. Þar af leiðandi hlýtur að liggja fyrir það mat lánveitanda að neytandi hafi ekki fyrirsjáanlega greiðslugetu til að standa undir þeim skuldbindingum sem á húsnæði hans hvíla. Það ætti því að vera augljóst að neytandinn á enga möguleika á að standa undir auknum kröfum hans þegar búið er að selja heimili hans á nauðungarsölu. . Það liggur því í hlutarins eðli að skilyrði eru fyrir því að fella niður veðskuldir umfram verðmæti fasteignar en það er einmitt það sem þetta frumvarp felur í sér.



Nú væri hugsanlega hægt að halda því fram að ekki sé nauðsynlegt að setja lög af þessu tagi en reynsla þúsunda frá bankahruninu 2008 sýnir samt, svo ekki verður um villst, að full þörf er á því. Fjölmörg mál þar sem verið var að elta fólk fram í rauðan dauðann eftir að búið var að selja eign þeirra á uppboði, hafa komið inn á borð Hagsmunasamtaka heimilanna. Einnig má vitna í opinberar tölur um árangurslaus fjárnám frá hruni máli þessu til stuðnings en þau eru núna orðin 163.386 talsis. Þessum málum halda bankarnir nefnilega vakandi og þetta er fólk sem hefur svo sannarlega verið jaðarsett í íslensku samfélagi með grófum hætti. Það á engin fjárhagsleg réttindi, getur ekki fengið kreditkort, ekki skrifað undir leigusamning, ekki keypt sér þvottavél á afborgunum eða gert nokkuð af því í lífinu sem kostar einhvers konar fjárhagslega skuldbindingu.

Markmið frumvarpsins er að stuðla að vandaðri lánastarfsemi með því að færa skuldurum að fasteignalánum í hendur þann möguleika að láta af hendi veðandlag lána sinna, það er viðkomandi fasteign, og ganga skuldlausir frá borði ef í harðbakkann slær. Frumvarpið er þannig mikilvægur liður í því að dreifa áhættutöku í fasteignalánum og færa innlenda lánastarfsemi úr því horfi að áhætta sé einhliða á hendi lántaka.

Það er einnig markmið frumvarpsins að stuðla að skilvirkri innleiðingu og framkvæmd tilskipunar 2014/17/ESB, frá 4. febrúar 2014, um lánasamninga fyrir neytendur í tengslum við íbúðarhúsnæði og fleira. Efnisákvæði tilskipunarinnar hafa að mestu leyti verið lögfest hér á landi með lögum um fasteignalán til neytenda. Með hliðsjón af þeim ábendingum sem hafa borist um framkvæmd laganna er stefnt að því að skerpa enn frekar á þeim til að efla og skýra betur réttindi neytenda á þessu sviði.

Með frumvarpi þessu er lagt til að lögfest verði nokkurs konar efndaígildi, datio in solutum, í fasteignalánum. Efndaígildi lýsir sér þannig að kröfuhafi viðurkennir aðra greiðslu sem fullnægjandi þannig að kröfusambandi kröfuhafa og skuldara ljúki með öðrum hætti en upphaflega var stefnt að. Þannig gerir frumvarp þetta ráð fyrir því að kröfuhafa, samkvæmt samningi um fasteignalán, þar sem endurgreiðsla lánsins er tryggð með veði í hinni keyptu fasteign, verði gert að samþykkja að afhending umræddrar eignar í sínar hendur teljist fullnaðargreiðsla af hálfu skuldara sem jafngildi því að skuldbindingin hafi verið efnd að fullu. Gengið er út frá því að á þetta reyni ekki nema í neyð, t.d. þegar greiðslufall hefur orðið af hálfu skuldara og lögbundinn réttur kröfuhafa til að leita fullnustu á kröfum sínum er orðinn virkur.

Í skýrslu alþjóðlega ráðgjafarfyrirtækisins London Economics frá árinu 2012, um úrræði til handa neytendum í fjárhagserfiðleikum, er ítarlega fjallað um efndaígildi á borð við það sem hér um ræðir. Þar kemur fram að sambærileg úrræði hafi lengi þekkst í mörgum ríkjum Bandaríkjanna og hafi frá fjármálahruni rutt sér til rúms í Evrópu, einkum á Spáni. Jafnframt koma fram í viðmiðunarreglum Evrópska bankaeftirlitsins frá 1. júní 2015, um vanskil og nauðungarsölu, nánari leiðbeiningar um hvernig fara skuli með slík mál. Af þeim má ráða að gerðarbeiðandi eigi að gæta fyllsta meðalhófs í slíkum aðgerðum gagnvart neytanda. Sú hefur ekki verið raunin hér á landi. Fjölmörg dæmi eru um að meðalhófs hafi ekki verið gætt og farið með offorsi gegn neytendum í þágu kröfuhafa. Brýn nauðsyn þess að lögfesta úrræði á borð við það sem frumvarp þetta felur í sér kom bersýnilega í ljós í kjölfar fjármálahrunsins 2008 þegar gengi krónunnar hríðféll með þeim afleiðingum að gengistryggðir lánasamningar urðu skuldurum ofviða. Verðlagsáhrif gengisfallsins höfðu sambærilegar afleiðingar fyrir verðtryggða lánasamninga. Úrræðaleysið sem blasti við neytendum olli fordæmalausu uppþoti í samfélaginu sem dró dilk á eftir sér.

Nauðsynlegt er að læra af reynslunni og innleiða úrræði til að fyrirbyggja að sagan endurtaki sig. Að fenginni þeirri reynslu yrði til mikilla bóta að styrkja stöðu skuldara fasteignaveðlána með þeim hætti sem frumvarpið kveður á um. Auk þess að færa skuldurum í hendur nauðsynlegt úrræði til að mæta ófyrirséðum fjárhagslegum örðugleikum myndi sú áhættudreifing sem í því felst hvetja lánastofnanir til að ástunda vandaðri lánastarfsemi en ella.

Þannig er frumvarpið til þess fallið að gera að verkum að hagsmunir lánveitanda og neytanda færu saman umfram það sem nú er með því markmiði annars vegar að neytandi geti staðið undir afborgunum af fasteignaláni sínu og hins vegar að raunverulegt virði fasteignar verði ekki miklu minna en virði lánasamningsins heldur sambærilegt. Þannig yrði dregið úr líkum á myndun fasteignabólu í líkingu við þá sem myndaðist árin fyrir hrunið 2008 eða á tímabilinu 2019–2022. Til langs tíma litið myndi breytt umhverfi að þessu leyti leiða til vandaðri lánastarfsemi samfélaginu öllu til bóta.

Í svari dómsmálaráðherra við fyrirspurn um nauðungarsölu og gjaldþrotaskipti árið 2018, sem og svari félags- og jafnréttismálaráðherra við fyrirspurn um nauðungarsölu og greiðsluaðlögun sama ár, kom fram að á undanförnum tíu árum hefðu a.m.k. 9.195 fasteignir einstaklinga verið seldar nauðungarsölu eða vegna greiðsluaðlögunar. Án efa hafa fleiri fjölskyldur misst heimili sín eftir öðrum leiðum sem ekki liggja fyrir neinar opinberar tölur um. Þar sem allir gera allt sem þeir geta til að semja áður en til nauðungarsölu kemur er varlegt að áætla að þeir sem misstu heimili sín eftir öðrum leiðum, eins og t.d. eftir gjaldþrot eða nauðasamninga við bankann, hafi a.m.k. verið jafnmargir. Hagsmunasamtök heimilanna hafa rætt um 15.000 fjölskyldur sem hlýtur að teljast varlega áætlað.

Það skýtur hins vegar verulega skökku við og er hreinlega til skammar að ekki skuli vera til nákvæmari tölur yfir þessar fjölskyldur, en það er önnur saga sem ekki verður rædd hér. Litlar varnir hafa verið reistar í þágu heimilanna þrátt fyrir þessa reynslu. Til vitnis um það segir í skýrslu dómsmálaráðherra, um framkvæmd sýslumanna á lögum um aðför og lögum um nauðungarsölu frá 149. löggjafarþingi, að ekki sé gætt sérstaklega að því hvort lánveitandi hafi fullnægt skilyrðum 38. gr. laga um fasteignalán til neytenda við framkvæmd nauðungarsölu. Með frumvarpinu er ætlunin að gera úrbætur á þessu neytendum til hagsbóta.

Samkvæmt 38. gr. laga um fasteignalán til neytenda er lánveitendum skylt að gefa neytendum kost á úrræðum, svo sem endurfjármögnun eða skilmálabreytingu láns, sem gætu leyst úr greiðsluerfiðleikum neytenda áður en krafist er nauðungarsölu. En eins og kom fram í svari dómsmálaráðherra er sú ekki raunin. Þannig er sá vilji löggjafans ljós að skipa nauðungarsölu þann sess að verða úrræði til þrautavara í slíkum tilvikum þegar allar aðrar leiðir reynast ófærar, þar á meðal samningaleiðin. Þegar svo ber undir hlýtur fjárhagur neytenda jafnan að vera bágborinn með tilliti til skuldastöðu og er því málefnalegt að veita úrræði til að leysa neytanda í þeirri stöðu undan slíkum byrðum, líkt og hefur verið leitast við í seinni tíð, t.d. með lögum um greiðsluaðlögun einstaklinga, breytingu á lögum um gjaldþrotaskipti og með lögum um fjárhagsaðstoð til greiðslu tryggingar fyrir kostnaði vegna gjaldþrotaskipta. Í þeim tilvikum, þegar allt annað hefur verið fullreynt áður en krafist er nauðungarsölu, má jafnan telja óhætt að álykta að skilyrði greiðsluaðlögunar séu sjálfkrafa uppfyllt hvað varðar niðurfellingu veðskulda umfram verðmæti fasteignar. Er það því til þess fallið að auka mjög á skilvirkni úrlausnar mála í slíkum tilvikum að samkvæmt frumvarpinu verði tekin upp sú meginregla að eftirstandandi skuldir vegna fasteignalána falli niður í kjölfar nauðungarsölu á fasteign neytenda.

Við þessa útfærslu frumvarpsins hefur verið tekið mið af athugasemdum sem hafa komið fram á fyrri stigum, þar á meðal frá embætti umboðsmanns skuldara með vísan til laga um nauðungarsölu. Samkvæmt núgildandi 57. gr. laga um nauðungarsölu, nr. 90/1991, getur veðkröfuhafi sem ekki fær kröfum sínum fullnægt við nauðungarsölu ekki krafið skuldara um greiðslu eftirstöðva krafna sinna nema að því leyti sem hann getur sýnt fram á að markaðsvirði eignar á þeim tíma hefði ekki nægt til greiðslu þeirra krafna. Þetta getur aðeins átt við í þeim tilvikum þegar söluverð eignar á nauðungarsölu er undir markaðsvirði hennar.

Ef veðkröfurnar eru hærri en markaðsverð hinnar veðsettu eignar getur skuldari setið uppi með að skulda enn þann hluta þeirra sem var umfram markaðsverðið og hefur glatað veðtryggingu í eigninni vegna nauðungarsölunnar. Sú staða ætti reyndar aldrei að koma upp því kröfuhafa væri í lófa lagið að fara fram á sölu eignar á markaði til að forðast þá stöðu, auk þess sem þar væri um skrýtið fasteignalán að ræða ef það hækkar sjálfkrafa umfram verðmæti veðsins sem það var lánað út á. Séu veðkröfurnar hins vegar undir markaðsvirði eignarinnar leiðir ákvæðið til þess að skuldari verður laus allra mála. Þetta gildir óháð tegund kröfu og á jafnt við um alla skuldara, hvort sem þeir eru lögaðilar eða einstaklingar.

Hér má frummælandi málsins til með að skjóta því inn að séu kröfurnar undir markaðsvirði ætti skuldarinn að sjálfsögðu að fá mismuninn á því sem hann skuldar og virði eignarinnar í sinn vasa. En svo er ekki og því miður er ekki tekið á því í þessu frumvarpi, það bíður betri tíma. Staðfestar frásagnir af eignum sem kröfuhafinn, oftast banki, keypti á nauðungarsölu langt undir markaðsverði en seldi svo aftur skömmu síðar á markaðsverði eru fjölmargar. Til að bæta gráu ofan á svart hefur það í mörgum tilfellum ekki verið nóg fyrir bankana heldur hafa þeir líka elt upp skuldarann fyrir það sem þeir segja að vanti upp á. Sómi og heiður þeirra er því miður ekki meira en svo. Það er ekki skrýtið að bankarnir hafi hagnast mikið frá hruni.

Meginákvæði þessa frumvarps miðast við að alveg sama hvort eign skuldara stendur undir kröfunum eða ekki sé skuldari laus allra mála að uppboðið loknu. Eins og áður hefur komið fram hlýtur það að heyra til algjörra undantekninga að eign skuldara standi ekki undir kröfum kröfuhafa þannig að sé um að ræða kröfur sem upphaflega stofnuðust vegna fasteignalána til neytenda myndi meginákvæði frumvarpsins leiða til þess að skuldari yrði þá engu að síður laus allra mála. Frumvarpið nær eingöngu til krafna sem hafa stofnast á grundvelli fasteignalána til neytenda en ekki annarra tegunda krafna, enda er það ekki markmið þess.

Verði frumvarpið að lögum gengur það því framar ákvæði 57. gr. nauðungarsölulaga þegar kröfur byggðar á samningi um fasteignalán til neytenda eiga í hlut. Ákvæðið heldur hins vegar gildi sínu gagnvart öðrum kröfum, til að mynda kröfum sem byggjast á samningi um fasteignalán til lögaðila. Í 5. gr. frumvarpsins er lagt til að málsgrein bætist við 57. gr. nauðungarsölulaga þessu til skýringar. Til að stuðla að skilvirkari framkvæmd 38. gr. laga um fasteignalán til neytenda eru enn fremur lagðar til ákveðnar breytingar á lögum um nauðungarsölu til að tryggja betur að skilyrði þeirrar greinar séu uppfyllt í 2. til 6. gr. frumvarpsins.

Varnir neytenda á fjármálamarkaði eru litlar sem engar. Aðstöðumunur neytenda og banka er svo gríðarlega mikill að líkingin við Davíð og Golíat nær engan veginn að lýsa stöðunni eins og hún er. Það er staðreynd að eftirlit með bankastarfsemi er í molum og að þeir fara sínu fram hvað sem tautar og raular. Neytanda sem upplifir að brotið sé á sér stendur til boða að leita réttar síns fyrir dómstólum. Það er kallað jafnræðisgrundvöllur. — Einn launamaður, kannski á meðallaunum, við það að missa eða búinn að missa heimili sitt og með galtóma vasa, gegn fjársterkum banka. Það getur aldrei orðið jafn leikur. Þetta kallar réttarríkið Ísland samt jafnræði. Þegar svo bætist við að dómarar við íslenska dómstóla virðast líta á neytendarétt eins og eitthvað ofan á brauð, álegg sem þeir hafa hálfgert ógeð á, þá er ekki von á góðu. Neytandinn má sín lítils gegn þessu valdi. Af því hef ég persónulega og ljóta reynslu sem er því miður ekki einsdæmi. Það er því okkar, löggjafans, að sjá til þess að réttindi neytenda séu svo skýr í lögum að það sé aldrei á færi dómara að snúa út úr þeim á nokkurn hátt. Þetta frumvarp er aðeins einn liður í þeirri vegferð.

Þetta er réttlætismál. Þegar kröfuhafi hefur fengið eignina sem er að veði fyrir láninu er hann augljóslega búinn að fá það sem honum ber og hefur öll ráð í hendi sér með hvernig hann ráðstafar þeirri eign. Gerðarþolinn sem í mörgum tilfellum hefur misst heimili sitt situr hins vegar eftir í mjög slæmri stöðu. Þetta frumvarp snýst um að gefa honum tækifæri til að koma fótum undir sig á ný og það gerist ekki ef hann er með lánastofnun, sem þegar hefur svipt hann öllu, á bakinu um mörg ókomin ár. Ég treysti á stuðning ykkar allra til að svo megi verða.


Ræðumaður: Jakob Frímann Magnússon

Ég þakka hv. þingmanni fyrir sitt innlegg. Ég er á því að ef við eigum ekki til nægar vatnsbirgðir á Íslandi til að svala þorsta, eðlilegum, þá verðum við að fara að flytja inn vatn. Ef það eru ekki til læknar og hjúkrunarfólk til að sinna þeim mikilvægu störfum sem hér eru ómönnuð þá þarf að flytja það inn þangað til við þjálfum þetta fólk upp sem við vildum auðvitað helst geta gert með einum eða öðrum hætti. Það hvernig læknadeildin hefur verið að senda fólk í þriggja ára leiðangra til að komast inn í deildina, fella það á fyrsta ári og svo aftur jafnvel og aftur í þriðja skipti er náttúrlega bara til þess að draga úr mætti, krafti og fjármagni, sem mögulega gæti verið að skila okkur prýðilegu fólki. Það er allt of mörg dæmi um það að menn þurfi að fara þrisvar sinnum í fyrsta árs prófin sem innibera alls kyns svona almennan fróðleik um hitt og þetta, eins og þetta sé einhvers konar spurningakeppni, Gettu betur eða eitthvað svoleiðis. Af almennum fróðleiksskorti er mönnum meinað að halda áfram í náminu. Það er verið að sía út þegar akkúrat þyrfti að vera að hvetja fólk til að halda áfram. Hvernig komum við síðan fólki í starfsþjálfun? Það má þá skipta slíku fólki eftir atvikum inn á völlinn eða senda það í starfsþjálfun eitthvert annað í millitíðinni. Þetta er bara verkefni til að leysa. Það er ekkert í vegi fyrir því að laga þetta mál. Ef mér yrði falið þetta væri ég búinn að lækna þetta á nokkrum mánuðum, ég fullyrði það.


Ræðumaður: Jakob Frímann Magnússon

Ég get vottað það hér og staðfest að ef Flokkur fólksins tæki við heilbrigðisráðuneytinu þá yrði þessu kippt í lag á innan við einu ári. Heyr, heyr. Og ef Samfylkingin tekur við heilbrigðisráðuneytinu þá treysti ég þeim til að gera slíkt hið sama og ég veit innst inni að hæstv. heilbrigðisráðherra Willum Þór Þórsson vill koma þessu í lag. Þá vona ég að það sannist ekki enn einu sinni upp á okkur hér í þessum sal að það sé ákveðin forsenda fyrir ráðherra til að ná að klára sín mál almennilega að þeir séu í sama flokki og fjármálaráðherra hverju sinni. Það er nú dálítið löng saga slíkra samhengja að það eru þeir sem eru í sama flokki og fjármálaráðherrann sem fá sínu framgengt. Hinir eru stundum látnir dankast með vandamálin og mega ekki endilega fá að klára þau eins og þyrfti að gera. Heilbrigðismál númer eitt, menntamál númer tvö. Fólkið fyrst, svo allt hitt, segjum við.

Hvers vegna í dauðanum erum við búin að hafa hér einhverja áhrifamenn úr læknastétt að ákveða hverjir fái að komast að og klára nám hér við læknadeild Háskóla Íslands? Því er borið við að við höfum ekki nógu mörg tækifæri til starfsþjálfunar eða eitthvað slíkt. Svo er fólk að kaupa sér menntun í Ungverjalandi eða einhvers staðar annars staðar. Það er náttúrlega bara galið. Það á bara að framleiða þá og mennta þá sem vilja starfa við læknisþjónustu og hjúkrun hér á Íslandi og koma upp aðstöðu til þess að þjálfa þá og skipta þeim þá út eftir atvikum. Það er löngu úrelt að pípulagningamenn ráði hversu margir nýir pípulagningamenn fái að koma á markað eða tónlistarmenn geti ráðið því hversu margir samkeppnisaðilar koma inn á markaðinn.  Þannig að ég segi: Við skulum bara koma þessu í lag með ráðum og dáð. Látum ekki bjóða okkur þennan biðsal mikið lengur.


Ræðumaður: Jakob Frímann Magnússon

Virðulegi forseti. Ég ætla að endurtaka mig frá síðasta þingi þegar ég deildi þeirri persónulegu reynslu sem ég varð fyrir fyrir fjórum, fimm árum síðan. Þá vaknaði ég um miðja nótt með verkjum og óttasleginn og fór beint upp á bráðadeild og var þar í þrjá tíma. Það var ágætlega tekið á móti manni þar af alls kyns ung-lingum, ungkandídötum og einhverjum ungverskum ungkandídat sem tók alla mögulega púlsa og blóðprufur og allt þetta sem leiddi til þess, þremur og hálfum tíma síðar, að ég var útskrifaður með eilítið of háar magasýrur og töflur til að taka við því. Ég var á leiðinni til útlanda tveimur dögum síðar með fjölskyldunni í löngu ákveðna ferð. Hefði ég ekki haft á þeim tíma heimilislækni þá væri ég ekki hér í dag. Hann hafði samband við mig að fyrra bragði daginn eftir og vildi taka mig í hið árlega heilsutékk eins og góðir heimilislæknar gera og hafa frumkvæði að, hafandi þekkt mig til margra ára og áratuga. Ég sagði honum af næturbrölti mínu á Borgarspítalanum, Landspítala, og hann sagði samstundis: Veistu, ég treysti ekki bráðamóttökunni. Komdu eins og skot strax niður á Domus Medica, ég hef aðgang þar í gegnum gömul sambönd föður míns, ég ætla að koma þér beint í ómun. Ég hafði farið í ómun að næturlagi þarna, en ekkert fannst. En það voru varla liðnar tvær mínútur af ómun á Domus Medica þegar mér var sagt: Þú ert ekki að fara neitt til útlanda, minn kæri, það er að springa í þér gallblaðran. Hefði ég farið, þá hefði ég komið heim í líkkistu.

Þetta er bara dæmisaga um mikilvægi þess að hafa, á hvaða aldri sem maður kann að vera, heimilislækni sem þekkir mann eða gerir sér far um að kynnast manni, annast um og greina mann. Það er sama hvort það er sálfræðingur eða geðlæknir eða einhver sem er að hjálpa þér, hann þarf að öðlast kynni og innsæi og með eðlisávísun sinni og þeirri reynslu sem þessi ágæti heimilislæknir bjó að bjargaði hann lífi mínu. Síðan gerðist það að hann náði þeim bannfærða aldri sem 70 árin eru. Þó að það sé verið að reyna að laða sjötuga lækna aftur til starfa, grátbiðja þá um að koma og leysa úr þeim vanda sem blasir við öllum, þá fá þeir að vísu ekki sömu kjör og aðrir læknar. Þeir eru skertir um framlag vinnuveitandans, ríkisins, samkvæmt þeim hugmyndum sem eru á lofti.

Ég ætla bara að lýsa því hér yfir nú öðru sinni, vonandi síðasta sinni, að það er gjörsamlega óþolandi í þessu moldríka velferðarsamfélagi sem við byggjum hér að það sé ekki hægt að bjóða fólki upp á heimilislækna hér eftir sem hingað til. Ég skráði mig eins og skot hér í heilsugæslu miðborgar til að fá heimilislækni. Já, þú færð hann á næsta ári, var sagt. Svo beið ég. Svo í fyrra var sagt: Ja, þetta verður á næsta ári. Í tvígang sagt á næsta ári eða eftir tvö ár. Svo fæ ég bara að vita: Því miður, það er bara enginn heimilislæknir í boði fyrir þig, minn kæri. Og mér er ekki skemmt. Ábyrgur fjölskyldumaður, faðir og eiginmaður á mínum viðkvæma aldri þarf að fá heimilislækni fyrir framlög sín til samfélagsins í öll þau ár sem raun ber vitni. Þetta er lágmarkskrafa. Allt hitt kemur þar á eftir hvað mig varðar og ég er tilbúinn að borga fyrir það sem þarf.

En það er algerlega óásættanlegt að við venjumst þessu, að vera bara með Heilsuveru í einhverju fjarspjalli og geta ekki náð sambandi við einhvern tiltekinn. Heilsuvera segir þér bara eftir einn eða tvo daga að hafa ekki áhyggjur og fá þér bara einhverjar pillur eða eitthvað. Það eru ekkert allir sem eru með það á valdi sínu að nota einhvern fjarstaddan rafrænan lækni til að bjarga lífi sínu, að benda sér á hvað eigi að gera.

Þá komum við að þessu sem hér er verið að reyna að verja og sagt að það sé svo erfitt að ná í lækna hér sem annars staðar. Vilji er allt sem þarf. Jú, jú, peningar líka. Við verðum bara að horfast í augu við það að við erum ekki lengur að þjónusta hér 270.000 manns eins og var þegar ég fékk heimilislækni á sínum tíma. Þetta er orðið 370.000 plús þessi tvær og hálfa milljón sem verður sú þriðja eftir nokkur misseri og fjórar og fimm. Heilsugæslan hefur viðurkennt það fyrir mér að hér hefur margfaldast álagið og eftirspurnin eftir heilsugæslu og öllu sem því fylgir, hvort sem það eru þeir 80.000 sem starfa hér í þjónustugeiranum, í ferðaþjónustu, byggingargeira og hverju öðru sem er.

Þetta þarf bara að leysa. Það er hægt að leysa þetta með erlendu fólki. Ef við getum notast við erlent þjónustufólk, erlenda afgreiðslumenn í verslunum og fyrirtækjum og erlenda menn í byggingariðnaði og erlenda aðila sem eru ófáanlegir hér meðal Íslendinga í dag þá er að horfast í augu við það að heilsugæslan — að einhverju leyti er þar verið að nýta erlenda krafta og ég held að 80% þjóðarinnar myndu geta sætt sig við enskumælandi heimilislækni. Það er sérstök borg á Indlandi sem fjöldaframleiðir heilbrigðisstarfsmenn, lækna og hjúkrunarkonur og aðra. Komi þeir fagnandi. Það þarf bara einhver að hafa fyrir því að sækja þá og borga þeim og koma þeim hér fyrir því að óbreyttu munum við láta venja okkur á það að heimilislæknirinn sé liðin tíð og við verðum bara að stóla á öppin og einhverja tölvupósta um hvað við gerum hugsanlega.

Ég vona að þessi reynslusaga mín, sem er ekkert skemmtileg, sögð hér í annað skipti, opni augu og eyru einhverra fyrir því að þetta er lífsnauðsynlegt í mörgum tilfellum. Við sáum það í Kveik að það eru 90 heilablóðföll og það eru vaxandi alls kyns undarleg dauðsföll og sjúkdómar og hvað það er. Við þurfum heimilislækna, og þó fyrr hefði verið, til að lækna þessa meinsemd í samfélaginu. Það er grunnstoð velferðarsamfélags, nútímalegs velferðarsamfélags, að hafa heilsukerfið í lagi og fullmannað.

Opnum augu okkar fyrir því að við sem þjóð sem tekur á móti jafn mörgum gestum og nýjum þegnum eins og við höfum verið að gera hér á örfáum árum vorum ekki undir þetta búin. Við erum að vakna upp við að það þarf að bregðast við og sérstaklega er áskorunin stór og alvarleg á landsbyggðinni þar sem samgöngur eru auðvitað ekki ásættanlegar allan ársins hring og þarf að stórbæta og fækka einbreiðum brúm og fjölga tvíbreiðum brúm á vegum og öðru slíku og skapa samfélag sem venjulegt fólk með langa menntun og menntaskuldir á bakinu getur sætt sig við að búa í, oft og tíðum ungt fólk sem er nýbyrjað að starfa. En það að höfuðborgin Reykjavík með sína, hvað 280.000 þegna, á Stór-Reykjavíkursvæðinu, skuli vera stödd á þessum stað — það er engin afsökun þarna. Það næst ekki í þetta fólk eða það eru ekki til peningar til að borga því. Klárum þetta mál í eitt skipti fyrir öll og ekki seinna en á þessu þingi.


Ræðumaður: Inga Sæland

Frú forseti. Ég þakka hv. þm. Kristrúnu Frostadóttur fyrir svarið. Já, við skulum taka verðmiðann eftir augnablik. En burt séð frá ívilnun sem við sjáum og þekkjum kannski að komi frá öðrum löndum, og hv. þingmaður tiltekur sérstaklega Noreg í því tilviki, þá er ekkert sem kemur í veg fyrir að við eigum 65. gr. stjórnarskrárinnar sem segir alveg skýrt að það eigi allir að vera jafnir fyrir lögum. Því finnst mér sem lögfræðingi þetta svolítið áhættusamt fordæmi sem á að fara að setja þarna, vegna þess að það eru aðrir og aðrar stéttir sem telja sig eiga sama rétt og eiga að vera jafnir að lögum.

Þannig að nú kemur skemmtilega spurningin til hv. þingmanns: Eigum við ekki bara að sammælast um að fara að gera eitthvað í þessu námslánakerfi, bara almennt, fyrir alla Íslendinga sem vilja mennta sig og sækja hér nám? Og ég hlakka líka til að heyra um verðmiðann því að hann hlýtur að vera svolítið öflugur, ef hv. þingmaður er með sviðsmyndirnar svona nokkurn veginn á hreinu.


Ræðumaður: Inga Sæland

Frú forseti. Ég þakka hv. þm. Kristrúnu Frostadóttur fyrir sína framsögu í þessu ágæta máli. Það vakna náttúrlega ýmsar spurningar eins og hv. þingmaður réttilega bendir á og fyrsta spurningin — ég ætlaði eiginlega ekki að koma í andsvar en það stuðaði mig svolítið þegar verið var að tala um að fara að mismuna þegnunum því það er tryggt í 65. gr. stjórnarskrár að það eigi allir að vera jafnir fyrir lögum, óháð kynþætti, stétt eða stöðu. Í þessari þingsályktunartillögu kemur hreinlega fram að það eigi að reyna að örva læknanámið og tryggja það betur með því að fella jafnvel niður námslán að fullu ef ákveðnir heimilislæknar eru tilbúnir að vera úti á landi, í ég veit ekki hvað langan tíma. Það væri gaman að vita hvort það væri komin einhver sviðsmynd á það.

Hér er talað svolítið um að tryggja kostnað og viðbótarkostnað þannig að mig langar líka til að inna hv. þm. Kristrúnu Frostadóttur eftir því hvort það sé kominn einhver verðmiði á þessar áætlanir. Svo er líka hitt, það er eitt að fá heimilislækni. Maður þekkti það í gamla daga að það var heimilislæknir og héraðslæknir í hverju einasta krummaskuði úti um allt land og við sem bjuggum við slíkt höfðum öryggi af því. En það brá líka við að við einangruðumst vegna vályndra veðra og annað slíkt og við komumst hvorki lönd né strönd frá sveitarfélaginu okkar til að leita aðstoðar á sjúkrahúsunum ef fólk hefði þurft að fara og sækja aðgerðir og annað slíkt. Hvernig sér hv. þingmaður fyrir sér að ætla að tryggja í rauninni það að fólk komist til og frá sveitarfélaginu sínu þrátt fyrir hinn góða heimilislækni sem ætlar þá að senda viðkomandi í nauðsynlega bráðaaðgerð hér eða hvar þegar við vitum og þekkjum að innviðirnir okkar eru því miður ekki tilbúnir til að fylgja því eftir? Það er  svona þetta til að byrja með.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir svarið. Já, vissulega á ég sæti í fjárlaganefnd en ég tel að ef aukin framlög færu í þennan málaflokk, sem er mikilvægur til jöfnunar búsetu og atvinnu í landinu, þá myndi það ekki auka verðbólgu. Ég tel að þessum peningi sé vel varið til þessara dreifðu byggða og minni hæstv. ráðherra á atvinnuuppbygginguna sem hefur átt sér stað t.d. á Vestfjörðum, í laxeldi, og ég tala nú ekki um stöðu bænda í hinum dreifðu byggðum. Ég tel að hlutverk Framsóknarflokksins sé ekki síst mikilvægt til að rétta þá stöðu. Ég held því að það mætti skoða það að auka fjárframlög í þennan málaflokk. Ég þarf greinilega að finna út hvar þessi skýrsla er, hvar hana er að finna svo ég geti skoðað þetta nánar, sérstaklega hvað varðar mitt kjördæmi. En gæti hæstv. ráðherra upplýst þingheim um það í hvaða atvinnuvegi þessir styrkir fara; fara þeir mest til landbúnaðar og sjávarútvegs? Hvaða atvinnuvegir eru að njóta þessa best og framleiðendur á hvaða sviðum njóta best þessara styrkja? Eru kannski einhver tækifæri fyrir enn frekari atvinnuuppbyggingu með þessari leið, að auka svæðisbundna flutningsjöfnun þannig að það bæti lífskjör í öllu landinu?


Ræðumaður: Eyjólfur Ármannsson

Virðulegur forseti. Ég vil þakka hæstv. ráðherra fyrir framsöguna á þessu máli sem ég tel vera mikilvægt. Mig langar að spyrja hæstv. ráðherra um það sem kom fram í máli hans, ef ég skildi hann rétt, að væru þessar reglur í gildi sem núna er verið að leggja til þá myndu 48 hafa fengið fullan styrk en 19 lægri styrk. Mig langar að spyrja hæstv. ráðherra hvort það sé ekki efni til þess að auka fjármagn til þessa málaflokks, til styrkveitinganna, og líka þá kannski að einfalda umsóknarkerfið þannig að það nái betur til minni umsækjenda og það sé auðveldara fyrir þá að sækja um. Það væri líka fróðlegt að fá að vita það hvaða landsvæði eru að fá mestan styrk, hvaða svæði það séu á landinu, hvort hann sé með tölur yfir það. Eru það Vestfirðir og norðausturhornið, allra dreifbýlustu svæðin sem fá minnstan styrk? Ég fann því miður ekki skýrsluna sem hann minntist á í framsögu sinni en vil spyrja hvort þetta hafi skilað miklum ábata til þeirra svæða sem hafa fengið mesta styrki og hver þau svæði séu.


Ræðumaður: Inga Sæland

Virðulegi forseti. Tæplega 40% svarenda hjá Reykjavík síðdegis, um stöðu heimilanna í landinu og stöðu einstaklinganna í landinu, um það hvort þeir næðu endum saman, sögðu nákvæmlega: Nei. Tæplega 40% ná ekki endum saman. Það er ekki hægt að ætla að loka augunum fyrir því hversu gríðarlega mikill vöxtur er í fátækt í landinu í dag. Það hefur ekki farið fram hjá neinum, hvort sem þessi ríkisstjórn viðurkennir það eða ekki. Því til rökstuðnings má nefna að talsmaður Hjálparstofnunar kirkjunnar, framkvæmdastjórinn þar, segist aldrei hafa séð annan eins vöxt í beiðnum um hjálp og aðstoð eins og nú. Hún segir: Það sorglega er að þeir eru að koma núna og biðja um hjálp sem ekki hafa þurft að leita til Hjálparstofnunar kirkjunnar í mörg ár. Þeir gerðu það fyrir mörgum árum síðan en hafa á þessu tímabili, í einhver ár, getað komið sér þokkalega fyrir. En núna er öldin önnur. Þetta á við um okkar minnstu bræður og systur, þetta á við um fjölskyldurnar, heimilin, millistór, meðalstór fyrirtæki og jafnvel þá sem eru millitekjufólk. Það þarf ekki endilega að vera á almannatryggingagreiðslum til að geta flokkast undir það að ná ekki endum saman og virkilega hafa það erfitt í samfélaginu. Ég vil nefna það að í næsta mánuði er jólamánuðinn að renna upp. Ætlar þessi ríkisstjórn að sýna þá mannúð að koma til móts við fólkið okkar sem í þúsundatali mun ekki getað haldið gleðileg jól? Ætlar þessi ríkisstjórn að koma með jólabónus fyrir þetta fólk, eins og við höfum gert tvenn síðastliðinn jól, eða ætlar hún ekki að gera það? Ég skora hins vegar á þau að gera það. Ég er búin að fá mýmarga pósta frá fólki sem spyr: Ætlið þið, ágætu þingmenn, að hjálpa okkur nú sem aldrei fyrr svo að við getum fengið að halda gleðileg jól?


Ræðumaður: Inga Sæland

Virðulegi forseti. Ég mæli hér fyrir frumvarpi til laga um breytingu á lögum um stjórn fiskveiða, nr. 116/2006, tilhögun strandveiða. Það skal tekið fram að öllum þingheimi, kjörnum fulltrúum sem ráðherrum, var boðið að vera meðflutningsmenn okkar á þessu máli en því miður var útkoman sú að að við erum hér ein sem oft áður, þingmenn Flokks fólksins. Með mér á þessari tillögu eru því þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

1. gr. frumvarpsins orðast svo:

„Eftirfarandi breytingar verða á 6. gr. a laganna:

a.   Lokamálsliður 2. mgr. fellur brott.

b.   1. tölul. 6. mgr. fellur brott.

c.   Við 8. mgr. bætist nýr málsliður, svohljóðandi: Heimild þessi gildir þrátt fyrir að búið sé að veiða upp í það aflamark sem ráðstafað er til strandveiða innan fiskveiðiársins skv. 1. mgr. 6. gr. a.“

2. gr.: „Lög þessi öðlast þegar gildi.“

Mál þetta var áður flutt á 150., 151., 152. og 153. löggjafarþingi en náði ekki fram að ganga. Hér stend ég sem sagt og er að berjast fyrir einföldu réttlætismáli í fimmta sinn. Það hafa borist einhverjar umsagnir með málinu áður, bæði umsagnir eins og frá Strandveiðifélaginu Króki, sem lýsti yfir stuðningi við frumvarpið og kallaði eftir frekari breytingum á strandveiðikerfinu, einnig frá Samtökum fyrirtækja í sjávarútvegi, en þau lýstu hins vegar áhyggjum af efni frumvarpsins og töldu að kerfið óbreytt dygði til að tryggja skilvirkar strandveiðar. Það kemur náttúrlega engum á óvart því að við vitum að stóru sjávarútvegsfyrirtækin hafa gjarnan viljað leggja bara strandveiðarnar af og hirða til sín það litla aflamagn sem þeim er úthlutað. Á 152. löggjafarþingi barst umsögn frá Landssambandi smábátaeigenda. Í umsögninni lagði sambandið áherslu á að lögfesta þyrfti rétt til veiða í 48 daga.

Með frumvarpi þessu er lagt til að fellt verði brott ákvæði um strandveiðar í lögum um stjórn fiskveiða sem setur þau skilyrði að óheimilt sé að stunda veiðar föstudaga, laugardaga og sunnudaga og að ráðherra geti með reglugerð bannað strandveiðar á almennum frídögum. Það er nefnilega svolítið kostulegt að stjórnsýslan skuli ætla að ákveða hvenær strandveiðisjómaður telur að það sé hyggilegast og best fyrir sig að róa til fiskjar. Það er athyglisvert miðað við að við skulum búa hér á Íslandi þar sem veður eru oft válynd, að við skulum ekki einungis ætla að ákveða hvaða daga strandveiðisjómenn og smábátasjómenn eigi að róa heldur sé það þannig að ef það gefur ekki á bátinn hina dagana sem þeir mega fara út þá geti þeir ekki nýtt sér einhverja aðra daga, þá detti þeir bara brott. Þannig að þessir yfirlýstu 12 dagar sem venjan er, sem eiga að vera þeirra tækifæri til að sækja sjóinn, 12 dagar í mánuði, 48 dagar á  fiskveiðiárinu: Nei, elskulegur strandveiðisjómaður, það erum við sem vitum betur hérna. Við ætlum að ráða því. Í rauninni er það sárara en tárum taki, þetta endalausa stýrikerfi sem er í rauninni í þessu tilviki ekki til neins nema til óþurftar.

Við leggjum einnig til að strandveiðar verði áfram heimilar þrátt fyrir að búið sé að veiða upp í það aflamark sem ráðstafað er til þeirra innan fiskveiðiársins. Og af hverju gerum við það? Vegna þess að þannig verður strandveiðimönnum tryggður réttur til að veiða í 48 daga á hverju veiðitímabili. Og  finnst það einhverjum ofrausn að tryggja strandveiðisjómönnum 48 daga af 365 daga almanaksárinu? Ekki Flokki fólksins í það minnsta. Það kann vel vera að öðrum hér á hinu háa Alþingi þyki það en ekki Flokki fólksins. Við höfum barist fyrir því frá því að flokkurinn varð til, það hefur verið okkar baráttumál, meira að segja það langt gengið að við viljum frjálsar handfæraveiðar. Það er ekki flóknara en það. Við verðum að bera virðingu fyrir hinum brothættu byggðum hringinn í kringum landið. Við viðurkennum hvers lags óáran hefur átt sér stað hjá litlum sjávarplássum sem í rauninni eiga mörg hver í dag í vök að verjast, hvernig búið er að mergsjúga þessi litlu samfélög sem hafa reitt sig eingöngu á sjóinn. Það er sárara en tárum taki að þurfa að horfa upp á hvernig í raun og veru sérfræðingar að sunnan, eins og við köllum þá, vita allt betur en allir aðrir. En eitt er það sem við vitum alveg 100%, að krókaveiði, smábáta- og strandveiði, hún mun aldrei ógna lífríkinu í kringum landið. Hér er allt í lagi að koma með stækkandi vélarafl og snurvoð upp í kálgarð, skrapa hér botninn, rústa lífríkinu, eyðileggja kóralana og nefnið það bara. Það er allt í lagi að gera allt svoleiðis sem raunverulega er skaðandi fyrir lífríkið hér í kringum landið, hefur raunverulega óafturkræfar skaðlegar afleiðingar fyrir lífríkið í kringum landið. Ég get ekki skilið hvernig í ósköpunum og hverjum dettur það í hug að ráðast svona að strandveiðimönnum sem flestallir búa einmitt í þessum litlu byggðum.

Með leyfi forseta ætla ég aðeins að tala meira um það sem kemur fram í greinargerðinni, eins og t.d. að  heildarviðmið afla til strandveiða sumarið 2018, fyrir fimm árum síðan, var 10.200 tonn af óslægðum botnfiski. Þá voru um 548 bátar á strandveiðum og var heildarafli þessara báta 9.396 tonn. Þá voru 804 tonn af kvótabundnum tegundum óveidd af þeim heimildum sem voru ætlaðar til strandveiða akkúrat það sumar, fyrir fimm árum síðan. Heildarþorskaflinn á tímabilinu var sem sagt 9.075 tonn. Miðað við aflasamsetningu og meðalverð strandveiðiafla sumarið 2018 má ætla að verðmæti óveidds þorsks hafi numið um 200 millj. kr., hvorki meira né minna. Það munar um minna.

Það sama á við um strandveiðiárið 2019. Á því ári var strandveiðiflotanum, sem þá var 623 bátar, þarna voru þeir orðnir örlítið fleiri, heimilt að veiða 11.100 tonn af óslægðum botnfiski í kvótabundnum tegundum. Alls veiddust þá 9.700 tonn. Það voru sem sagt um 1.350 tonn óveidd í lok strandveiðiársins 2019.

Ef við tölum aðeins lengur um það hvernig þessi þróun hefur verið á þessum síðustu fimm árum þá voru á strandveiðiárinu 2020 668 bátar samtals sem stunduðu strandveiðar. Þeim hefur því smám saman fjölgað örlítið. Þá veiddu þeir samtals 11.840 tonn. Þar af voru 10.738 tonn af þorski. En veiðarnar voru stöðvaðar þann 19. ágúst eða tveimur vikum fyrir áætluð lok tímabilsins. Svo komum við að  strandveiðiárinu 2021, fyrir tveimur árum, en þá veiddust 12.170 tonn og þar af 11.159 tonn af þorski og þá eru veiðarnar stöðvaðar 18. ágúst það ár, einnig tveimur vikum fyrir áætluð lok tímabilsins. Svo aftur á móti síðastliðið ár, árið 2022, veiddust 12.557 tonn yfir strandveiðitímabilið, þar af 10.981 tonn af þorski. Veiðar voru stöðvaðar 21. júlí eða hvorki meira né minna en réttum sex vikum fyrir lok tímabilsins. Árið 2023, sumarið sem var að líða, þá veiddust 11.352 tonn yfir strandveiðitímabilið. Þar af voru 9.952 tonn af þorski. Veiðar voru stöðvaðar hvorki meira né minna en 12. júlí eða réttum sjö vikum fyrir lok strandveiðitímabilsins.

Það er umhugsunarefni að árin 2018 og 2019 hafi ekki tekist að nýta aflaheimildir sem úthlutað er til strandveiða. Ástæðurnar geta verið af ýmsum toga en náttúrulegar sveiflur vega þar þyngst. Þar ber þá helst að nefna fiskgengd og gæftaleysi. Í gildandi lögum um stjórn fiskveiða eru líka lagðar verulegar takmarkanir á veiðigetu strandveiðiflotans. Þar má nefna að einungis má veiða ákveðna daga í viku hverri í maí, júní, júlí og ágúst. Veiðidagar á hvern bát eru að hámarki 12 í hverjum mánuði. Aðeins má nota handfærarúllur og ekki fleiri en fjórar í hverjum bát. Tímatakmarkanir eru á hverri veiðiferð og hámarksafli í veiðiferð er 650 kg þorskígildi af kvótabundnum tegundum. Eins og við sjáum þá eru alls staðar girðingar. Það er verið að girða allt af, það er verið að passa allt annað en að allur afli fái að komast að landi. Það er verið að stöðva menn og konur og alla í að sækja sjóinn og stunda strandveiðar eins og kostur er. Þessi tilhneiging sem við erum að horfa upp á, þessi þróun frá því að við gátum nýtt atvinnufrelsisákvæði stjórnarskrár og unnið við það sem okkur lysti hverju sinni, að það skuli vera svo gjörsamlega búið að sópa því út af borðinu með þessu ofbeldi gagnvart strandveiðum er með hreinum ólíkindum.

Þess vegna eru ákveðnir þættir sem ætti nú kannski að fara að velta upp, eins og t.d. byggðakvóta sem Byggðastofnun úthlutar. Hvað er hún að gera með að valsa um með 3.200 tonn og koma því hingað og þangað? Við getum sagt, innan gæsalappa,  að markmiðið með byggðakvótanum frá Byggðastofnun sé einmitt að styðja við brothættar byggðir en það hefur sannarlega verið annað uppi á teningnum oft og tíðum, því miður. Við höfum mýmörg dæmi um það að nákvæmlega þessi byggðakvóti, sem á að styðja við brothættar byggðir, sjávarbyggðir, hann hafi nú ratað í fangið á mjög svo valdamiklum stórútgerðum sem hafa ekki landað einum einasta sporði í litla byggðarlaginu sem tonnunum var ætlað að vera landað á og áttu að nýtast til að byggja upp og styðja við atvinnu og grósku í því bæjarfélagi. Þannig að það er kannski kominn tími til að velta því upp hvort hreinlega eigi ekki að taka þessi tonn og koma þeim inn í strandveiðipottinn.

Við í Flokki fólksins segjum að það eigi ekki að stöðva veiðar þó að búið sé að veiða 10.000 tonn eða 11.000 tonn. Það á ekki að stöðva veiðar fyrr en eftir 48 daga veiðitímabil. Það á líka að gefa strandveiðisjómönnum val um það hvaða 12 daga mánaðar eða þrjá daga í viku þeir kjósa að sækja sjóinn. Það á ekki að vera einhver sérfræðingur að sunnan eða ráðherra, trónandi í sínum ráðherraturni, sem á að taka ákvörðun um það. Það er ósanngjarnt, það er óréttlátt, það er óskilvirkt og það er eiginlega til háborinnar skammar hvernig er verið að níðast á þessari atvinnugrein. Það getur vart talist þjóðhagslega hagkvæmt að á hverju einasta sumri skuli í rauninni vera slengt svona gjörsamlega í lás eins og nú hefur sést, bæði í sumar og í fyrrasumar. Við í Flokki fólksins viljum náttúrlega, eins og ég hef áður sagt, virðulegi forseti, það fer ekkert á milli mála, við viljum berjast fyrir frjálsum handfæraveiðum. Við viljum absalút berjast fyrir frjálsum handfæraveiðum.

Þetta frumvarp, sem ég er að mæla hér fyrir í fimmta sinn án þess að nokkur einasti þingmaður hafi minnsta áhuga á því að styðja við það þrátt fyrir að sumir séu gasprandi um það að auðvitað vilji þeir standa með strandveiðisjómönnum — auðvitað vilja þeir þetta og auðvitað vilja þeir hitt til hátíðarbrigða, svona korter í kosningar. En  staðreyndin er allt önnur þegar kemur að því að standa við stóru orðin. Þegar kemur að því að gera hlutina og framkvæma hlutina og láta þá ganga upp, þá hafa allir lagt á flótta, pakkað saman og flúið nema Flokkur fólksins. Við erum tilbúin að standa fyrir okkar málum. Við erum tilbúin í það réttlæti og þá sanngirni sem við teljum að litlu sjávarplássin okkar og strandveiðisjómennirnir okkar eigi rétt á. Og við munum halda áfram hér eftir sem hingað til að berjast fyrir þessu máli.

Við skulum t.d. tala aðeins um 48 daga. Það  er lágmarkið sem við gætum gert hér, löggjafinn, að tryggja þeim þessa 48 daga til strandveiða. Það er algjört lágmark líka að við látum þá sjálfa velja sína daga og komum um leið í veg fyrir það að menn séu að róa til fiskjar í jafnvel mjög vondum veðrum og ofsaveðri, bara til þess að missa nú ekki þennan dag. Það kostar mikið fjármagn að halda úti smábátaútgerð. Það kostar ekki síður mikið fjármagn fyrir þessa aðila, sem standa í sinni litlu útgerð, en fyrir alla aðra. Það kostar að vera til og róa til fiskjar á sínum strandveiðibát. Það er því orðið frekar dapurt ef við gerum allt sem í okkar valdi stendur, eins og löggjafinn gerir hér, til að reyna að láta þetta útgerðarform brenna út, eins og t.d. það að skikka þá til að drífa sig í land þegar þeir eru komnir með 650 kíló. Maður veltir óneitanlega fyrir sér: Hvað fer mikið magn af fiski aftur í sjóinn? Hversu öflugt er brottkastið hjá stórútgerðinni, sem er náttúrlega mörgum sinnum meira? Og hversu mikið brottkast er þegar þú ert einungis að veiða 650 kíló og þú færð hæsta verðið fyrir stórfiskinn? Hvað gerirðu við litla fiskinn sem slæðist með? Kemur einhver með hann að landi? Að sjálfsögðu ekki. Þér er refsað fyrir að koma með hann að landi. Það eru tugir prósenta sem fara steindauðir í sjóinn aftur af veiddum afla, sem verður eðlilega þess valdandi að Hafró veit ekkert hvort hún er að koma eða fara þegar hún er að gefa út sínar tölur og sínar veiðiheimildir með tilliti til þess hvað hefur verið veitt á árinu. Og ég ætla ekki að fara í þetta blessaða togararall þeirra sem er nú orðið frekar úreltur söngur að mínu mati. En hvað um það, við getum gert betur og okkur er í lófa lagið, löggjafanum, þó það væri ekki nema að tryggja þessa 48 daga.

Ég ítreka: Þetta er einfalt. Þetta er sanngirnismál. Þetta er réttlætismál. Þetta styður við brothættar sjávarbyggðir í landinu. Það eru mjög mörg afleidd störf sem eru einmitt í kringum þetta útgerðarform ekki síður en annað. Og þrátt fyrir að þetta séu um 10.000–12.000 þorskígildistonn sem hugsanlega myndu koma að landi þykja mér smábátasjómenn, strandveiðisjómenn ekki síður vel að því komnir en hinir sem eru að mergsjúga hér allt, hundruð þúsunda tonna, sem er stórútgerðin. Stórútgerðin ætti í rauninni að taka saman höndum við smábátasjómenn og bera virðingu fyrir því formi sem þeir eru að setja sér til sinna veiða. Það er eiginlega fáránlegt hvernig maður hefur orðið vitni að því ítrekað hvað þeir reyna að leggja stein í götu smábátasjómanna.

Eins og ég segi þá erum við hér, þingmenn Flokks fólksins, á þessu máli og við höldum áfram. Strandveiðar eru óumdeilt ómetanleg lyftistöng fyrir sjávarbyggðirnar allt í kringum landið, eins og ég hef sagt, sjávarbyggðir sem margar hverjar eiga í vök að verjast og hafa verið skildar eftir í sárum eftir að núgildandi framsalsheimildir og kvótakerfi hafa gert það að verkum að allar aflaheimildir til stærri útgerðar hafa verið seldar eða hrifsaðar þaðan á brott. Við erum að horfa upp á það hvernig þessar litlu sjávarbyggðir hafa verið skildar eftir í sárum. Þá er nú nærtækast að nefna þetta snilldarframtak sem við fengum að sjá, Verbúðina, frábæru framhaldsþættina sem við fengum að sjá í sjónvarpinu, og ég býst við að það sé verið að slá í aðra svoleiðis þáttaröð ef ég þekki það rétt. Þessi þróun virðist halda áfram, að kvótasetja tegundirnar okkar, koma þeim á fárra auðmanna hendur og hrifsa til sín það sem á að vera okkar, sameign allrar þjóðarinnar. En við segjum í Flokki fólksins: Áfram veginn. Við vildum sjá frjálsar handfæraveiðar. Það myndi skipta gríðarlega miklu máli og það myndi gjörbreyta starfsumhverfi og lífinu í þessum litlu sjávarplássum sem eiga í vök að verjast. Þetta frumvarp er hins vegar lítill liður, smáskref í áttina að réttlátara og sanngjarnara strandveiðikerfi þar sem við komum til móts við strandveiðisjómenn, sem hafa ekki beðið um mikið, þeir hafa verið mjög hógværir í sínum kröfum, að tryggja þeim 48 daga af 365 dögum á ári. Það myndi fæstum þykja ofrausn, a.m.k. ekki okkur í Flokki fólksins. Þannig að: Áfram veginn.


Ræðumaður: Jakob Frímann Magnússon

Virðulegi forseti. Ég ætla að viðurkenna að mér leist ekkert á þær hugmyndir að fara að sameina Menntaskólann á Akureyri Verkmenntaskólanum á Akureyri. Með fullri virðingu fyrir báðum stofnunum þá sá ég ekki að það væri gerlegt. Ég náði Ásmundi Einari Daðasyni ráðherra á eintal um málið. Hann hlustaði og ég ætla bara að þakka honum fyrir að hafa ákveðið að gera þetta ekki. Það er nefnilega allt í lagi að skipta um skoðun og breyta út af því sem fyrirhugað var. Það sem ég ræddi við hæstv. ráðherra í sama samtali var að það var nú að undirlagi mennta- og menningarmálaráðherra sem ákveðið var að fækka menntaskólaárunum úr fjórum í þrjú, sem ég var á sínum tíma sammála en hef síðan leyft mér að skipta um skoðun. Ég held að sá sparnaður eða sú stytting á námi hefði betur verið gerð á skólastiginu á undan því að ég held að þessi fjögur menntaskólaár séu einhver þau dýrmætustu, alla vega þau sem ég hef upplifað og svo fjölmargir aðrir. Kannski teljum við við aðrar aðstæður í framtíðinni að það megi stytta annað skólastig en þennan framhaldsskóla þar sem þú býrð til félaga til lífstíðar.

En hins vegar kom sá sami ágæti ráðherra, hæstv. mennta- og menningarmálaráðherra Illugi Gunnarsson, á fót menntaskólastigi í tónlist. Menntaskóli í tónlist er staðreynd í dag en sá ágæti skóli er á hrakhólum og ég hef nefnt við hæstv. Ásmund að við þurfum að finna þeim ágæta skóla stað. Ég er ekki á því að við eigum að sameina hann öðrum menntaskóla eins og hefur verið rætt. Við skulum byggja þeim ágæta skóla húsnæði á verðugum stað. Ég er nokkuð sannfærður um það, líkt og hæstv. ráðherra ákvað að breyta fyrirætlunum sínum á Akureyri, að það verður hægt að finna Menntaskóla í tónlist verðugan stað í Reykjavík áður en langt um líður.

Ég bið hv. þingmenn að gæta að ræðutímanum.


Ræðumaður: Inga Sæland

Virðulegi forseti. Ég þakka hv. þm. Bjarkeyju Olsen Gunnarsdóttur hjartanlega fyrir að koma með þessa gegnu og góðu sérstöku umræðu hér til okkar og hæstv. ráðherra Ásmundi Einari Daðasyni fyrir að taka þátt í þessari umræðu með okkur. Það sem ég hnaut um og gleðst einstaklega yfir eru þau svör sem hæstv. ráðherra gaf hér og nú, ég gat ekki skilið það öðruvísi en svo að  öll áform, þessi stórfurðulegu sameiningaráform, væru komin út af borðinu. Það er einstaklega ánægjulegt, því að eins og hv. þm. Bjarkey Olsen Gunnarsdóttir fór mjög vel yfir í sinni framsögu hér áðan og gerði glögga grein fyrir þá var þetta einfaldlega ekki að ganga upp og það hefur legið á borðinu allan tímann. Þessi sameining var sameiningarinnar vegna. Hún var ekki af hugsjón fyrir þá nemendur sem eru að sækja þessa skóla. Það er t.d.  einkennilegt að tala um hvað sé mikil þörf fyrir frekara rými og hvað sé mikil fjölgun á nemum sem þurfa að leita sér menntunar í framhaldsskólunum á sama tíma og það átti að slengja þessu saman, tveimur skólum í einn. Ég veit ekki hvað það hefði kostað að stækka, eða átti kannski þá bara að fækka nemendum í þessum eina sameinaða skóla um helming? Og eins og hv. þm. Bjarkey Olsen Gunnarsdóttir benti réttilega á er það  svolítið athyglivert að vera ekki einu sinni búinn að útfæra þá hugsun hvernig eigi að takast á við annars vegar bekkjakerfi og hins vegar áfangakerfi. Á hverjum bitnar það nema sjálfsvaldi nemandans um það hvaða menntaveg  hann vill ganga; vill hann áfangakerfi eða vill hann bekkjakerfi? Þannig að ég segi bara enn og aftur: Ég hrópa ferfalt húrra fyrir hæstv. ráðherra þegar hann hefur látið af þessari ófremdarframgöngu sinni í áttina að sameiningu skólanna og  gleðst hjartanlega yfir því. Áfram veginn, hæstv. ráðherra.


Ræðumaður: Jakob Frímann Magnússon

Virðulegi forseti. Þarna er fugl á flugi, sagði gamall vinnufélagi minn jafnan við mig þegar talið vék að einhverju sem honum fannst óþægilegt að tala um. Þetta rifjast upp hér í þinginu þegar umræðan hverfist heilu og hálfu dagana um nánast allt annað en það sem brýnast væri að ræða og sammælast um hér. Þarna er fugl á flugi.

Gerum ekki lítið úr jarðhræringunum og jarðvarmanum öllum á Reykjanesi, þeim hinum sama og knýr sjálfa hitaveitu Suðurnesja og Bláa lónið. Nú er sami jarðvarminn að ógna verulega þessum mikilvægu og arðbæru fyrirtækjum, að ekki sé minnst á mannfólkið sem þarna býr, heimilin og atvinnurekstur annan. Fréttatímar útvarps- og sjónvarpsstöðvanna gerðu þessu prýðileg skil, m.a. í gær, og sjálfur Víðir hjá almannavörnum er mættur til að sefa okkur í beinni. Megi allt fara á besta veg á þessum dýrmætu slóðum.

Sjálft vistkerfi Íslands er að stóru leyti háð þeim andstæðum sem eldurinn og ísinn eru. Mikið værum við betur stödd ef við hefðum náð betri skilningi og stjórn á þessum andhverfum sem einkenna okkar góða land. Nú er hitinn í efnahagskerfinu okkar og þenslan af hans völdum með þeim hætti að það styttist í að ísinn bráðni og þá losni um skelfilegar snjóhengjur í lífi og raunveruleika þeirra sem háðir eru síhækkandi afborgunum af íbúðunum sínum. Að óbreyttu munu á næstunni tvö- og þrefaldast afborganir af húsnæðislánum þeirra þúsunda Íslendinga sem hafa mátt horfa upp á 14 vaxtahækkanir í röð í því undarlega hagkerfi viðvarandi stórviðra sem við höfum mátt umbera áratugum saman.

Hér er engum einum um að kenna en er ekki orðið tímabært, virðulegi forseti, að við viðurkennum að við þetta verður ekki unað til áframhaldandi framtíðar? Ólgusjó íslenska efnahagskerfisins mætti líkja við áfengissjúkling sem ekki mun ná bata fyrr en hann viðurkennir vanmátt sinn gagnvart sjúkdómnum og leitar sér aðstoðar. Það er löngu tímabært að við viðurkennum þann viðvarandi sjúkdóm íslenska þjóðarlíkamans sem þarf að meðtaka lækningu.


Ræðumaður: Inga Sæland

Herra forseti. Hver hefur ekki heyrt talað um snjóhengjuna yfirvofandi sem reyndar hefur orðið að snjóflóði fyrir allnokkuð marga nú þegar?

Mig langar að tala um 57 millj. kr. að fasteignalán þar sem einstaklingur hefur fengið snjóflóðið yfir sig  og hefur verið að borga á mánuði núna ríflega 500.000 kr. Af þessum 500.000 kr. fara ríflega 10.000 kr. inn á höfuðstól lánsins. Restina, 489.555 í vexti, hirða bankarnir. Í umboði hverra, leyfist mér að spyrja? Höfum við orðið vitni að annarri eins vanhæfni og vanrækslu nokkurrar ríkisstjórnar gagnvart samfélaginu í heild sinni? Ég held ekki. Þessi ríkisstjórn hefur vogað sér að fleygja inn handklæðinu. Hún er ekki að taka neina ábyrgð á þeim hörmungum sem eru að ganga hér yfir samfélagið. Hún hallar sér aftur og horfir á skútuna sökkva. Það er ekki flóknara en það. Við eigum að fara að horfa upp á stórkostlega fólksflutninga frá landinu hjá þessum einstaklingum; ungt fólk í blóma lífsins ætlar ekki að margborga sömu fasteignina hér, eins vaxtaokurkúgað og það er. Það er kominn tími til að þessi ríkisstjórn axli ábyrgð og taki til hendinni og geri það sem hún var kjörin til að gera. Ef ekki þá er kannski kominn tími til að láta reyna á þá löggjöf sem við eigum þó enn til þótt þau séu að reyna að losa okkur við hana, sem á í rauninni að taka á vanrækslu og vanhæfni ráðherra sem í rauninni veldur samfélaginu stórkostlegu tjóni og ómældum skaða. Þannig að, ágæta ríkisstjórn, ef þið farið ekki að gyrða ykkur í brók þá eigið þið eftir að heyra meira frá mér hvað það varðar.


Ræðumaður: Ásthildur Lóa Þórsdóttir

Virðulegi forseti. Hæstv. ráðherra sagði að 70% hjá matvælafyrirtækjum væru vegna launakostnaðar. Förum aðeins nánar yfir áhrif launa á þennan mikla hagnað íslenskra fyrirtækja. Ef tekið er tillit til þess að laun og starfsmannakostnaður Festis fyrstu níu mánuði ársins voru 11,3% af veltu Festis voru áhrif kjarasamninga um 1,23% á heildarveltu. Kjarasamningar ollu 10,9% hækkun launa og starfsmannakostnaðar hjá Festi fyrstu níu mánuði ársins miðað við sama tímabil í fyrra og sú hækkun nam 1,25% heildarkostnaðar. Ég vil því spyrja ráðherra: Hvernig skýrir 1,25% hækkun á heildarkostnaði 9,1% hækkun verðs á matar- og drykkjarvörum frá undirritun kjarasamninga í byrjun desember 2022 til loka þriðja ársfjórðungs 2023? Getur verið að þetta sé ekki því að kenna að fólk á nánast lægstu launatöxtum samfélagsins fékk launahækkun, heldur sé frekar um hagnaðardrifna verðbólgu að ræða? Spjótum er alltaf beint að launþegum þó að það sé talað um að það séu margar ástæður. Gögnin sýna þó að þetta er ekki út af launþegum.


Ræðumaður: Ásthildur Lóa Þórsdóttir

Virðulegi forseti. Aðspurð í Silfrinu þann 23. október hvers vegna við næðum ekki tökum á verðbólgunni og hvað væri að í hagstjórninni svaraði fjármálaráðherra: Verðbólgan er há, m.a. vegna þess að við höfum einfaldlega hækkað laun umfram það sem er til skiptanna.

Hæstv. ráðherra fannst ekki ástæða til að ræða um nokkur mistök í hagstjórninni heldur beindi spjótum sínum strax að launafólki og verkalýðshreyfingunni. Nú er það staðreynd að bankarnir hafa hagnast um 60 milljarða það sem af er þessu ári og hagnaður þeirra stefnir í 80 milljarða á árinu, sem gerir um 219 milljónir á hverjum einasta degi allt árið um kring. Þetta fé kemur frá fólki sem í mjög mörgum tilfellum stendur ekki undir þessum auknu álögum en má samt ekki hækka tekjur sínar því að verðbólgan er því að kenna ef marka má orð hæstv. ráðherra.

Á sama tíma hafa útlán bankanna aukist um 114 milljarða á milli ára hjá tveimur af þremur bönkum. Engar hömlur hafa verið settar á útlán bankanna, en svona prenta þeir peninga og setja út í hagkerfið. Fátt er jafn þenslu- og verðbólguhvetjandi og peningaprentun í þessum mæli.

Hvert fyrirtækið á fætur öðru, auk bankanna, hefur skilað methagnaði á árinu. Tekjur Haga jukust t.d. 19% í fyrra með afkomuspá upp á 11 milljarða í hagnað og Festi, móðurfélag Krónunnar, Elko og N1, gaf fyrir skömmu út afkomutilkynningu og uppgjör fyrir þriðja ársfjórðung 2023. Hagnaður á ársfjórðungnum var 1,8 milljarðar kr. og samkvæmt tilkynningu hefur afkoma samstæðunnar aukist um 16,2% frá sama tímabili á fyrra ári.

Ég vil því spyrja ráðherrann hvort henni þyki þessar upplýsingar benda til að launahækkanir séu vandamálið, hvaðan hún hafi þær upplýsingar að launahækkanir séu vandamálið og hvaða gögn og rannsóknir liggi því að baki því, því að allt þetta sýnir með skýrum hætti fram á að við glímum við hagnaðardrifna verðbólgu. Og þar sem það er staðreynd að kostnaður fyrirtækja vegna hærri vaxta hefur aukist um a.m.k. 105 milljarða á sama tíma og kjarasamningar á almennum vinnumarkaði hafa ekki kostað nema um 74 milljarða, hvert heldur fjármálaráðherra þá að fyrirtækin velti auknum kostnaði vegna vaxtahækkana og ættu háir og verðbólguhvetjandi vextir ekki að valda henni meiri áhyggjum en launahækkanir til þeirra sem þurfa þrátt fyrir allt að eiga í sig og á?


Ræðumaður: Inga Sæland

Frú forseti. Ég vil byrja á því að þakka hæstv. ráðherra Guðmundi Inga Guðbrandssyni og öllum þingmönnum sem hér hafa talað fyrir þessa góðu umræðu og þátttökuna. Ég saknaði þess nú samt sem áður að sjá engan fulltrúa Miðflokksins í þessari umræðu. Það er greinilega ekkert sem þeim liggur á hjarta hvað það varðar.

En mig langaði að nefna nokkrar staðreyndir í sambandi við stöðu eldra fólks. Burt séð frá því hvað það eru margir aldraðir sem hafa það gott, þá er staðreyndin sú að 11.000 eldri borgarar búa hér við fátækt, þar af 6.000 í neðstu tekjutíundinni, sem setur þá í sárafátækt. Staðreyndin er líka sú að það eru hátt í 100 eldri borgarar sem eru fastir inni á Landspítala af því að það er ekkert sem grípur þau þrátt fyrir að þau séu tilbúin til útskriftar. Þetta er dýrasta legurýmaúrræði sem til er í landinu og þannig hefur þessi ríkisstjórn kosið það að spara aurinn og fleygja krónunni. Það er líka staðreynd svo ekki verður um villst að þrátt fyrir góðar yfirlýsingar um hitt og þetta þá er staðan bág hjá þúsundum eldri borgara. Staðreyndin er sú að áður en þúsundir þeirra hafa fengið að njóta þess að átta sig á því sem hæstv. ráðherra hefur verið að boða hér, að hér sé gott að eldast, þá verða þau gengin til feðra sinna. Það þolir enga bið að taka á málaflokki þar sem þúsundum er ekki bara haldið í fátækt heldur í félagslegri einangrun og vanlíðan. Það er löngu tímabært að tekið sé utan um vilja löggjafans, Alþingis Íslendinga, ásamt atkvæði hæstv. ráðherra sjálfs þann 13. júní 2021, þar sem við samþykktum hér einróma, löggjafinn sjálfur, að setja á fót embætti hagsmunafulltrúa eldra fólks. Að lokum vil ég bara minnast þess að þegar ég var fyrir austan um daginn þá kemur það í ljós að þeir eldri borgarar sem eiga stórar eignir og vilja selja þær og fara í minna hafa þurft að flytja frá heimili sínu, frá sveitarfélaginu sínu í annað sveitarfélag, því að þeim mæta engin búsetuúrræði.


Ræðumaður: Inga Sæland

Herra forseti. Hér mætir Inga Sæland með sitt nef. Hæstv. ráðherra sagði það að ég væri í rauninni bara hér með mitt nef  varðandi það sem lyti að hagsmunafulltrúa eldra fólks. Staðreyndin er sú að það var þingheimur allur sem samþykkti embætti hagsmunafulltrúa aldraðra þann 13. júní 2021, fyrir ríflega tveimur árum síðan. Það var hæstv. ráðherra sem ákvað  að láta einhvern stýrihóp eða starfshóp taka fram fyrir skýran vilja löggjafans. Það er staðreyndin í málinu. Þannig að það er dapurt að hugsa til þess hvernig er verið að reyna að réttlæta hversu slæmt ástandið er hjá þúsundum aldraðra með því að sveifla hér einhverju skjali um að það sé gott að eldast. Það er gott að það er gott að eldast fyrir efnameiri eldri borgara. Það er frábært. En það er vont að eldast fyrir þá sem er haldið hér í sárri neyð. Og hvað skyldi nú hæstv. ráðherra ætla að gera í þeirri stöðu sem ég nefndi hér áðan, að það eru 25 eldri borgarar sem deyja aleinir heima hjá sér og mislengi sem þeir liggja þar áður en nokkur veit af því? Hvað á að gera fyrir þetta fólk sem er að einangrast hér og hefur í rauninni lítið sem ekkert bakland? Hvað eru stjórnvöld að gera til að hjálpa þessu fólki? Það er sárara en tárum taki hvernig er alltaf verið að slá um sig hér með stýrihópum og skýrslugerðum. Ég vil bara nefna það í þessu ástandi að hæstv. ráðherra talaði um að hann hefði líka boðið fulltrúum eldri borgara, eldra fólks, að koma að málum þegar verið var að ræða um hagsmunafulltrúann. Og hvað skyldu nú þessir fulltrúar eldri borgara hafa sagt mér þegar ég hringdi í þau, því að auðvitað talaði ég við þau líka? Þau stóðu í þeirri trú að það sem hæstv. ráðherra var að bera á borð fyrir þau þar væri viðbót við hagsmunafulltrúa eldra fólks og þau voru bara þakklát fyrir þá viðbót, þessa tvo símsvara á island.is sem eiga að koma í staðinn fyrir hagsmunafulltrúa eldra fólks.


Ræðumaður: Inga Sæland

Virðulegi forseti. Ég vil byrja á því að þakka hæstv. ráðherra Guðmundi Inga Guðbrandssyni fyrir að vera með okkur hér í dag í þessari mikilvægu sérstöku umræðu um málefni eldra fólks. Hver er raunveruleg staða eldra fólks á Íslandi í dag? 11.000 eldri borgarar skrapa botninn, eru í neðstu þremur tekjutíundunum, þar af 6.000 í sárri fátækt — 6.000. Hvað hefur verið gert til að taka utan um þennan þjóðfélagshóp? Ekki neitt, nánast ekki neitt. Fullorðið fólk dagar uppi á Landspítala löngu eftir að það er tilbúið til útskriftar því að það er ekkert sem grípur. Það hefur í engin hús að venda. Kjaragliðnun á launakjör allra almannatrygginga heldur áfram, kjaragliðnun sem telur nú í krónum 71.000 kr. á mánuði frá því rétt í kringum hrun. Við höldum áfram að halda þeim í skerðingu og halda þeim í fátækt vísvitandi. Við skulum ekki gleyma því að allt það sem á sér stað er að ráði sitjandi ríkisstjórnar og Alþingis Íslendinga. Allt sem við erum að ganga í gegnum sem er neikvætt í þessu samfélagi er mannanna verk.

Við skulum tala um 25.000 kr. skerðingarmörkin sem eru við lífeyrissjóðsgreiðslur eldri borgara. Það hefur ekki verið hreyft í rúm tíu ár. Í rúman áratug hefur þetta ekki hreyfst, hvort sem hefur verið um að ræða óðaverðbólgu eða brjálæðisvexti sem við erum að takast á við í dag. Það er engu líkara en að eldra fólk sé bara þegar komið sex fetunum neðar í augum þessarar ríkisstjórnar.

Ég velti því fyrir mér þegar verið er að tala um hvað það er mikið gert — 18 aðgerðir sagði hæstv. ráðherra þegar hann var hér á risafundi Landssambands eldri borgara á Hilton Reykjavík Nordica hér á dögunum. Ég spurði eldra fólkið sem troðfyllti salinn hvort þau hefðu tekið eftir einhverju jákvæðu sem hefði komið út úr öllum þessum aðgerðaáætlunum en þau höfðu ekki gert það. Þannig að mikil er sú mýflugumynd ef það er ekki einu sinni eftir því tekið hvað er verið að gera. Þó er inni í þessum aðgerðaáætlunum t.d. að hækka frítekjumark vegna lífeyrissjóðsgreiðslna, en það bólar ekkert á því. Það er eitt af því marga sem ekkert bólar á. Og hvar skyldi hún vera stödd, þessi gæðaeftirlitsstofnun velferðarmála? Og hvar eru þessir tveir símsvarar á island.is sem eiga að koma í staðinn fyrir hagsmunafulltrúa eldra fólks sem allt Alþingi samþykkti einróma í júní 2021, þar á meðal hæstv. ráðherra Guðmundur Ingi Guðbrandsson? En þessi hagsmunafulltrúi aldraðra, sem myndi kortleggja einangrun og stöðu og bágindi þeirra sem þyrftu á að halda, er ekki sýnilegur. Honum hefur þegar verið fleygt í ruslið. Ég hef ekki heyrt um það eitt einasta orð að það standi til að standa við sviknu loforðin sem voru gefin hér á Alþingi í júní 2021.

Það er sárara en tárum taki að þurfa að standa hér og segja að við séum líka að skrapa botninn meðal allra OECD-landanna hvað lýtur að fjármagni sem veitt er í málaflokkinn. Það er líka sárara en tárum taki að tala um það endalaust að  eldra fólk eigi nú aldeilis að lifa góðu lífi í ellinni. Það er rangt. Það er kvíðið, það er einmana og í hverjum einasta mánuði finnast tveir dánir eldri borgarar heima hjá sér sem enginn hefur vitað um að væru dánir. Það eru um 25 eldri borgarar sem deyja einir heima á hverju einasta ári. Hvar eru nú gæðin sem á að veita þessu fólki og hver er það sem ber ábyrgð á því? Efri árin eiga að vera gæðaár. Efri árin eiga ekki að vera kvíði, einangrun, einmanaleiki og ótti við lífið, vanlíðan og fátækt. Það er skömm að stjórnvöldum sem koma svona fram við okkar elsta aldurshóp sem er að ganga sitt síðasta æviskeið. Það er skömm að því að stjórnvöld skuli ekki taka utan um þegnana og gefa okkur öllum kost á því að lifa í okkar fallega landi með reisn.

Þess vegna vildi ég gjarnan fá að vita: Hvernig ætlar hæstv. ráðherra að afsaka þá ömurlega nöturlegu stöðu sem þúsundir aldraðra búa við í dag á meðan er verið að skipa í nefndir og ráð og stýrihópa og koma með einhverjar fallegar skriflegar klausur á pappír? Hvernig hjálpar það gömlu fólki í dag?


Ræðumaður: Eyjólfur Ármannsson

Virðulegur forseti. Ég skora á hæstv. fjármálaráðherra að mæta til starfa nú þegar við 2. umræðu fjárlaga, ekki að þurfa að bíða í heilt ár til að fá fjárlagafrumvarp sem tekur á vanda húsnæðislántakenda í landinu, kjaragliðnun öryrkja og aldraðra og bænda í samfélaginu.

Ef við skoðum stöðu öryrkja og aldraða þá hafa þeir þurft að bíða áfram eftir því að fá bót sinna mála. Persónuafsláttur og skattþrepamörk munu hækka um næstu áramót um 8,5%. Þessi hækkun skilar sér alla leið upp tekjustigann. Hlutfallið er áhugavert en samkvæmt greinargerð fjárlagafrumvarpsins þurfa skattþrepamörk að hækka um 8,5% til að verja kaupmátt. Á sama tíma á aðeins að leiðrétta lífeyri almannatrygginga og atvinnuleysistryggingar um 4,9%. Ef við þurfum að hækka hátekjuskattsþrepið um 8,5% til að vernda kaupmátt, af hverju hækkum við ekki lífeyri almannatrygginga um sömu prósentu? Og ef verðbólga verður meira en 4,9% á næsta ári, verður það þá ekki örugglega leiðrétt frá 1. janúar? Mun fjármálaráðherra leiðrétta það þegar verðbólgan verður meira en 4,9%, sem er hækkunin? Og af hverju eru öryrkjar og aldraðir að fá miklu lægri lækkun en varðar persónuafslátt og skattþrepin?


Ræðumaður: Eyjólfur Ármannsson

Virðulegi forseti. Mig langar að spyrja hæstv. fjármálaráðherra um það hvort breytinga sé að vænta við 2. umræðu fjárlagafrumvarpsins, hvort hæstv. fjármálaráðherra muni leggja hönd sína á frumvarpið með því að koma með breytingartillögur við 2. umræðu.

Hæstv. fjármálaráðherra talaði um útgjaldavanda. Hvernig ætlar hún að taka á þessum útgjaldavanda sem hún talaði um? Við í fjárlaganefnd fengum að heyra að það væri lífsstílsverðbólga þegar við fengum inn einn aðila frá hægri kantinum í íslensku samfélagi. Við skulum fara aðeins yfir þessa lífsstílsverðbólgu. Hvernig ætlar fjármálaráðherra að berjast gegn verðbólgunni? Hvernig ætlar hún að beita ríkisfjármálunum í baráttunni gegn verðbólgu? Í dag eru stýrivextir 9,25%. Í landi fyrir austan okkur hefur tekist að ná tökum á verðbólgunni með 4,25% stýrivöxtum. Í hvaða aðgerð ætlar hæstv. fjármálaráðherra að fara til að bæta kjör húsnæðislántakenda sem eru að sligast undan þessum stýrivöxtum, undan vaxtastiginu í landinu? Og hvernig ætlar hæstv. fjármálaráðherra að bæta kjör aldraðra og öryrkja sem hafa orðið fyrir gríðarlegri kjaragliðnun á undanförnum árum og er einungis boðið upp á 4,9% hækkun á bótum almannatrygginga á næsta ári? Og síðast en ekki síst: Hvernig ætlar hæstv. fjármálaráðherra að bregðast við þeim vanda sem íslenskir bændur eru í? Ætlar hæstv. fjármálaráðherra að verja fjölskyldubúið sem framleiðslueiningu í hefðbundnum landbúnaði; í sauðfjárrækt og hjá mjólkurbúum landsins? Það var talað hér áðan um gríðarleg sóknarfæri en staðreyndin er sú að það blasir við fjöldagjaldþrot hjá bændum ef ekkert verður að gert.

Það verður að koma með raunhæfar tillögur í 2. umræðu fjárlaga fyrir bændur, fyrir aldraða og öryrkja og fyrir húsnæðislántakendur í þessu landi sem eru gjörsamlega að sligast undan fáránlega háu vaxtastigi í landinu.


Ræðumaður: Eyjólfur Ármannsson

Virðulegur forseti. Ég er meðflutningsmaður á þessu frumvarpi sem ég tel vera mikilvægt, frumvarp til laga um breytingu á lögum um grunnskóla, um kristinfræðikennslu. Áherslan á kristna trú umfram önnur trúarbrögð helgast af menningu okkar og tengslum við sögu kristinnar trúar í landinu. Við höfum verið kristin síðan árið 1000, í rúmlega 1000 ár, og sennilega var lögtaka kristni ein merkilegasta löggjöf sem samþykkt hefur verið á Alþingi Íslendinga, árið 1000, og gríðarlega mikilvæg. Svo var líka gríðarlega mikilvægt þegar við skiptum um sið og létum af kaþólskum sið og tókum upp hina evangelísku lútersku kirkju, mótmælendatrú.

Ég tel það sjálfsagt mál að hlutfall kennslu í kristinfræði verði 50% á móti 50% í trúarbragðafræðum. Eins og hér hefur komið ítrekað fram þá er nú bara grundvöllurinn að því að geta skilið eigið samfélag og skilið vestræna menningu að hafa  grunnþekkingu á kristinfræði og skiptir þá ekki máli hvort það séu bókmenntir eða önnur menning. Við þurfum einnig að skilja það að íslenskt samfélag hefur mótast af lúterskri trú, mótmælendatrú okkar. Ég er nú svo heppinn að ég lærði í Kaþólska háskólanum Leuven, í kaþólska samfélaginu, og maður sá strax muninn. Ég hef líka búið í Bandaríkjunum og í Skandinavíu og þar sér maður strax að það eru ákveðnir eiginleikar sameiginlegir með menningu Bandaríkjanna og Skandinavíu því að þetta eru allt mótmælendatrúarríki. Það er mjög mikilvægt að þekkja þá sögu líka, sögu Marteins Lúthers og siðbreytingarinnar sem varð með kenningum hans og túlkun Biblíunnar. Það má eiginlega segja að það hafi verið upphaf nútímans. Við siðbreytinguna um árið 1550 þá jókst menntun gríðarlega. Af hverju? Jú, allir áttu að geta lesið hina heilögu ritningu, Biblíuna, menntunarstig tók stórkipp og það fylgdi náttúrlega líka í tengslum við prenttæknina sem Gutenberg innleiddi. Þetta minnir mig á þekktan sagnfræðing í heiminum, Niall Ferguson, sem spurði: Á hvaða tímum lifum við? Er það 1930? Er þetta 1950? Nei. Hann sagði að við lifðum á sömu tímum, svipuðum tímum og þegar Marteinn Lúther var uppi og þegar Gutenberg kom með prenttæknina. Hið opinbera rými er að aukast stórkostlega núna með internetinu og allir geta tjáð sig og það var það sama sem átti sér stað þegar prenttæknin kom, allir gátu prentað eða flestir gátu prentað, ekki allir náttúrlega en fólk gat komið máli sínu á prent og þannig dreifðist þekkingin. Það  var ekki allt til góðs. Það voru líka galdraofsóknir sem hófust vegna bóka sem voru gefnar út og það er sama með ofsóknir á netinu. Þetta er mjög áhugaverður samanburður hjá honum.

Ég tel að hér sé um mjög þarft mál að ræða og ég tel að við höfum sennilega farið af leið þegar hætt var að kenna kristinfræði sem sérstakt fag árið 2008, því örlagaári í íslenskri sögu. Ég tel rétt að leiðrétta þann kúrs og við erum með þessu frumvarpi að gera það, þ.e. tryggja að 50% af kennslu í trúarbragðafræðum verði um kristinfræði. Hér er að sjálfsögðu ekki um trúboð að ræða heldur að fara yfir siðfræðihlutann og sagnfræðihlutann eins og framsögumaður fór yfir í ræðu sinni. Siðfræðihlutinn er gríðarlega mikilvægur og má þar vísa til þess m.a. að starfshættir grunnskóla skuli mótast af kristinni arfleifð íslenskrar menningar sem er náttúrlega siðferðislegur grundvöllur, hin kristna arfleifð. Svo er það að sjálfsögðu sagnfræðihlutinn sem er saga kristninnar og af Jesú Kristi sem var svona eins konar kántrírabbíi, sveitarabbíi í Galíleu, öll hans lífsferð.

Ég fagna því líka að það er ekki verið að vísa til 62. gr. stjórnarskrárinnar um að ríkisvaldið skuli styðja og vernda hina íslensku þjóðkirkju heldur er hér einungis um trúarbragðafræðslu að ræða sem er þá að auka hlut kristinnar trúar. Það sem mér finnst áhugavert í þessu líka er að við virðumst hafa farið af leið miðað við önnur Norðurlönd eins og kemur fram þegar maður les frumvarpið og greinargerð þess. Í grunnskólum í Danmörku byggist trúarbragðakennsla á kenningum dönsku þjóðkirkjunnar, siðfræði og biblíusögum og sögu kristninnar. Í Noregi segir að skólinn skuli byggjast á grunngildum hins kristna arfs og svo í Svíþjóð er lögð mest áhersla á kristna trú í trúarbragðafræðslu grunnskólanna. Hér virðist þetta vera í höndum kennaranna eða eins og segir í greinargerð: „Er það á valdi hvers skóla eða kennara að skipta þeim tíma sem gefinn er á milli þessara greina.“ Það er þá átt við samfélagsgreinar og  trúarbragðafræðsla er bara ein af níu greinum samfélagsgreina. Ég tel að raunverulega ættu allir sem fara í gegnum grunnskóla að hafa það veganesti að hafa kynnt sér ítarlega kristinfræði sem sérfag.

Það sem mér finnst líka mikilvægt, og ég kom inn á þetta í andsvörum við framsögumann þessa frumvarps, hv. þm. Birgi Þórarinsson, eru tengsl við önnur abrahamísk trúarbrögð. Við þurfum að átta okkur á því að kristin trú er eitt af þremur trúarbrögðum, eða fjórum ef við tökum bahaitrúna með, sem eru rakin til ættföðurins Abrahams, stundum talað um að það sé guð Abrahams sem við dýrkum, þ.e. gyðingtrú, kristni, íslam og bahaitrú. Tengsl kristinnar trúar við þessi trúarbrögð eru mjög mikilvæg og ekki síst svo að við skiljum gyðingdóminn og íslam líka. Þannig að ég held að það sé mjög mikilvægt að skoða þessi tengsl saman svo við skiljum heiminn og nánasta umhverfi Evrópu sem er Miðausturlönd og Norður-Afríka. Það er gríðarlegur fjöldi fólks sem kemur frá þessum ríkjum og mjög mikilvægt að við skiljum tengsl milli kristinnar trúar og íslam og ég tala nú ekki um gyðingdóminn. Í frumvarpinu kemur fram, með leyfi forseta:

„Árið 2002 gaf Evrópuráðið út tilmæli um að aðildarríkin geri sér grein fyrir því að trúarbrögð séu mikilvægur þáttur í evrópsku samfélagi og að menntun sé lykillinn að baráttunni gegn fáfræði, staðalímyndum og misskilningi varðandi trúarbrögð og leiðtoga þeirra. Evrópunefnd gegn kynþáttafordómum og umburðarleysi telur að menntun gegni mikilvægu hlutverki í baráttunni gegn skorti á umburðarlyndi og kynþáttafordómum, þar sem nemendur séu fræddir um fjölbreytileika mannlífsins og mismunandi trúarbrögð.“

Fræðsla í kristnum fræðum, siðfræði og trúarbragðafræði miðlar nemendum þekkingu á eigin rótum. Það er svo sannarlega gert með því að tryggja það að kristinfræði verði helmingur af trúarbragðakennslu á Íslandi. Íslenskt samfélag er svo sannarlega mótað af kristinni trú og við gerum okkur oft ekki grein fyrir því og þar liggja okkar rætur menningarlega að mörgu leyti. Við erum samnorræn þjóð, kristinnar trúar, mótmælendatrúar og það er það sem þarf að kynna börn fyrir í grunnskólum. Ég er ekki að segja að það sé eitthvert trúarboð í því eins og framsögumaður fór rækilega yfir, það er ekkert trúboð í því. Þetta er líka mikilvægt fyrir börn sem eru af erlendu bergi brotin, sem koma úr öðrum menningarheimum, til að skilja það samfélag sem þau eru að flytja inn í. Það er grundvallaratriði að þú skiljir það samfélag sem þú býrð í, á hvaða rótum það byggir og þetta hefur aldrei verið mikilvægara en akkúrat núna þegar það virðist vera, og það kom nú fram á nefndarfundi í morgun í fjárlaganefnd, að okkur fjölgar um 1.000 manns á mánuði. Það er fólk sem er innflutt vinnuafl sem kemur hérna og svo líka flóttamenn. Það eru gríðarleg fjölgun, 12.000 manns á ári. Það hefur aldrei verið mikilvægara en núna að hafa festu í lögum um grunnskóla og í kennslu í grunnskólum og að börn sem koma hingað og eru af erlendu bergi brotin skilji íslenska menningu, skilji rætur hennar og á hverju hún byggir. Í því felst alls ekki að það sé verið að innleiða eða boða kristna trú heldur er þetta bara hluti af menntun barnanna og mikilvæg menntun. Þá skilur fólk jafnvel eigin trú, það speglar sig í því samfélagi sem það býr í og þeim trúarbrögðum sem eru ríkjandi þar. Maður skilur betur sjálfan sig og eigið samfélag eftir að hafa verið erlendis og kemur til baka.

Trúarbragðafræði felst líka í því að nemendur þekki muninn á kristni og öðrum trúarbrögðum og kunni skil á grundvallarmun á trúarbrögðum, hugmyndum og sameiginlegum þáttum. Þetta er líka mjög mikilvægt. Nemendur þekki og geti greint það strax hvað eru kristin gildi og hvað ekki. Saga og menning þjóðar verður ekki skilin án þekkingar á kristinni trú, siðgæði og sögu kirkjunnar. Svo einfalt er það. Það er mjög erfitt að þekkja menningu og sögu Íslands, íslensku þjóðarinnar og íslensks samfélags nema þekkja kristna trú.

Ég tel því að þetta sé mikilvægt frumvarp og ég vona að það fái góða umfjöllun í nefnd og ég vænti þess að það fari að sjálfsögðu í allsherjar- og menntamálanefnd þar sem ég á sæti.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir svarið. Ég tók eftir einu í framsögu hans og líka í greinargerðinni, að það er ekki minnst einu orði á 62. gr. stjórnarskrárinnar þar sem segir, með leyfi forseta: „Hin evangeliska lúterska kirkja skal vera þjóðkirkja á Íslandi, og skal ríkisvaldið að því leyti styðja hana og vernda.“ Og þetta með boðun, nú tók ég eftir á samfélagsmiðlum að það var verið að býsnast yfir þessu frumvarpi og að það væri einhvers konar trúboð í frumvarpinu, sem ég sé nú ekki, en hvort hv. þingmaður viti rætur þessa, skilji ræturnar, og hvort þetta sé ekki allt á misskilningi byggt á samfélagsmiðlum þar sem við erum fyrst og fremst að byggja hérna á menntun þjóðarinnar.

Það er annað sem mig langar að spyrja um. Hann segir, með leyfi forseta, og það stendur í greinargerð: „Á Norðurlöndum er kristinfræðikennsla yfirleitt skilgreind sem hluti af almennri menntun.“ Það er vísað í grunnskóla í Danmörku, í Noregi og svo er síðar minnst á Svíþjóð þar sem enn er lögð mest áhersla á kristna trú í trúarbragðafræðslu. Höfum við farið þá leið miðað við hin Norðurlöndin? Nú veit ég t.d. að í Danmörku, og bara í Skandinavíu, er litið á kenningar prestsins Grundtvig sem hluta af eða jafnvel grundvöllinn fyrir skandinavísku sósíaldemókratíunni. Erum við með minni kristinfræðikennslu en önnur ríki?

Annað sem mig langar að spyrja um og sem er mér svolítið hugðarefni núna upp á að skilja heiminn, og mér fannst svolítið vanta í framsögu hv. þingmanns um það, er að tala um hin abrahamísku trúarbrögð, þ.e. þau trúarbrögð sem rakin eru til ættföðurins Abrahams og lýst er í Torah, Biblíunni og Kóraninum, eða gyðingatrú, íslam og kristinfræði. Þarf ekki að leggja áherslu á skyldleika þessarar trúarbragða sem eingyðistrúar og líka bara upp á að skilja ástandið í heiminum? Ekki síst vegna þess að nú eru múslímar  mjög stór hluti fólks í Evrópu og við þurfum að skilja líka gyðingatrúna og íslam miðað við hvernig ástandið er t.d. fyrir botni Miðjarðarhafs  og hennar mikilvæga heimshluta sem er okkur svolítið nærri, mun nærri en t.d. búddatrú eða hindúismi eða konfúsíusarhyggja sem eru náttúrlega lífskenningar.  Þarf ekki að leggja sérstaka áherslu á hin abrahamísku trúarbrögð í samhengi og tengsl kristinnar trúar við þessi tvenn mikilvægu trúarbrögð?

Ég minni hv. þingmann á ræðutímann.


Ræðumaður: Eyjólfur Ármannsson

Virðulegi forseti. Ég vil þakka hv. þm. Birgi Þórarinssyni fyrir mjög greinargóða framsögu varðandi þetta mikilvæga mál. Nú segir m.a. í 2. gr. laga um grunnskóla, um markmið, með leyfi forseta:

,,Starfshættir grunnskóla skulu mótast af umburðarlyndi og kærleika, kristinni arfleifð íslenskrar menningar, jafnrétti, lýðræðislegu samstarfi, ábyrgð, umhyggju, sáttfýsi og virðingu fyrir manngildi.“

Hv. þingmaður skoðaði þetta við undirbúning frumvarpsins og það sem mig langar að spyrja hann er: Er það einhvers staðar, fyrir utan það sem kom fram í andsvörum áðan, að starfshættir grunnskóla mótist af kristinni arfleifð íslenskrar menningar?

Annað sem mig langar að vekja athygli á, eins og kom fram í framsöguræðu hv. þingmanns, er að í aðalnámskrá 1989 er fjallað um kristindóminn og kristinfræðikennslu. Þá þótti eðlilegt að byggja kennsluna á túlkun evangelísku-lútersku kirkjunnar. Er það ekki rétt skilið að það verði gert samkvæmt þessu frumvarpi, þá 50% til móts við trúarbragðafræði, sem er 50% líka?

Ég lærði við Kaþólska háskólann í Leuven í Belgíu, bjó þá í kaþólsku samfélagi. Ég varð strax var við það að ég bjó ekki í lútersku eða mótmælendatrúarsamfélagi. Ég hef búið í Skandinavíu, öllum skandinavísku ríkjunum þremur, og hef búið í Bandaríkjunum. Ég gerði mér strax grein fyrir því að þau samfélög mótast af mótmælendatrú. Er ekki mikilvægt, eins og kom fram í framsögu hv. þingmanns, að fólk skynji það þótt þú sért annarrar trúar að þú skiljir þá kristinfræðina og það sem býr þar að baki? Það er samfélagið sem skiptir máli, skilningur á bókmenntum, menningu og öðru slíku og það sem mótar samfélagið í grunninn er oft kristnifræði. Er það ekki það sem verið er að leggja áherslu á í þessari kennslu? Eins og kom fram líka í ræðu hv. þingmanns þá er þetta ekki trúboð. Þetta er fræðilegt, sögulegt og siðfræðilegt.


Ræðumaður: Eyjólfur Ármannsson

Virðulegi forseti. Ég er meðflutningsmaður á þessu frumvarpi ásamt þingflokki Flokks fólksins og Þorgerði Katrínu Gunnarsdóttur, formanni Viðreisnar, og Gísla Rafni Ólafssyni, þingmanni Pírata, um að samningur Sameinuðu þjóðanna um réttindi fatlaðs fólks hafi lagagildi á Íslandi og hann yrði birtur sem fylgiskjal með lögunum.

Fatlað fólk hefur ávallt þurft að berjast fyrir sjálfsögðum mannréttindum. Það er ekki aðeins barátta gegn fordómum heldur einnig barátta gegn ofbeldi og barátta fyrir jafnrétti og sanngjörnum lífsgæðum. Þó að mikið hafi áunnist í þeirri baráttu á undanförnum áratugum þá er enn langt í land og ég verð að segja eins og er að ég myndi gjarnan vilja sjá meiri umfjöllun í fjölmiðlum um réttindi og mannréttindi fatlaðs fólks og þá til jafns við aðra hópa í samfélaginu. Það er mikilvægt að við sem samfélag tökum utan um þennan hóp og göngum nú kröftuglega til verks og sjáum til þess að mannréttindi fatlaðs fólks fái notið sín, að það geti tekið virkan þátt í samfélaginu.

Með það að leiðarljósi er mjög mikilvægt að samningur Sameinuðu þjóðanna um réttindi fatlaðs fólks verði löggiltur. Í íslenskum rétti er byggt á svokallaðri tvíeðliskenningu en í henni felst að alþjóðasamningur sem Ísland er aðili að hefur ekki bein réttaráhrif á Íslandi, þ.e. einstaklingar og lögaðilar á Íslandi geta ekki vísað í samning Sameinuðu þjóðanna um réttindi fatlaðs fólks sem íslensk lög heldur sem alþjóðasamning sem er notaður til túlkunar á íslenskum lögum. Um leið og samningurinn væri kominn inn í íslensk lög þá gætu einstaklingar notað ákvæði samningsins til að ná fram rétti sínum. Til þess að hann hafi bein réttaráhrif þarf að lögfesta hann. Lögfesting samningsins yrði því mikil réttarbót og tryggði með lögum þau réttindi sem samningurinn kveður á um. Það eina sem stendur eftir er að ganga formlega frá lögfestingunni.

Mig langar aðeins að fjalla um ákveðin ákvæði samningsins. Eins og segir í formálsorðum eru ríki samningsins að árétta það að öll mannréttindi og grundvallarfrelsi séu algild og óumdeilanleg, innbyrðis háð og samtvinnuð, og áréttuð nauðsyn þess að tryggja að fatlað fólk njóti þeirra að fullu án mismununar. Í samningnum segir einnig að ríki viðurkenni að hugtakið fötlun sé í þróun og að fötlun sé afsprengi samspils milli fólks með skerðingar annars vegar og umhverfis og viðhorfa hins vegar sem hindra fulla og árangursríka samfélagsþátttöku til jafns við aðra.

Með því að lögfesta væri líka sett í lög enn frekari viðurkenning á margbreytileika fatlaðs fólks, eins og segir í formálsorðunum. Við værum einnig að viðurkenna í lögum nauðsyn þess að efla og vernda mannréttindi alls fatlaðs fólks, þar með talið þess sem þarf mikinn stuðning. Við værum einnig að viðurkenna hið mikilvæga framlag sem fatlað fólk innir af hendi eða gæti innt af hendi til almennrar velsældar og margbreytni innan samfélagsins og að efling mannréttinda og grundvallarfrelsis auk fullrar þátttöku fatlaðs fólks í samfélaginu muni leiða til aukinnar tilfinningar þess fyrir því að tilheyra samfélaginu og til verulegra framfara í mannlegri, félagslegri og efnahagslegri þróun samfélagsins og til útrýmingar fátæktar.

Við værum að festa í lög viðurkenningu á mikilvægi sjálfræðis og sjálfstæðis fatlaðs fólks, þar með talið frelsis til að taka eigin ákvarðanir. Við værum einnig að festa í lög áhyggjur af erfiðum aðstæðum fatlaðs fólks sem sætir fjölþættri eða aukinni mismunun á grundvelli kynþáttar, litarháttar, kynferðis, tungumáls, trúarbragða, stjórnmálaskoðana og annarra skoðana.

Við værum einnig að viðurkenna að fatlaðar konur og stúlkur eru oft í meiri hættu, innan heimilis sem utan, á að verða fyrir ofbeldi, skaða eða misþyrmingum, vanrækslu eða hirðuleysi, illri meðferð eða misnotkun í gróðaskyni. Við værum einnig að viðurkenna og setja í lög viðurkenningu þess efnis að fötluð börn eigi að njóta til fulls allra mannréttinda og grundvallarfrelsis til jafns við önnur börn og minnast skyldna til þess sem aðildarríki samningsins um réttindi barnsins hafa undirgengist. Við værum jafnframt að leggja áherslu á nauðsyn þess að innleiða kynjasjónarmið í allar aðgerðir sem ætlað er að ná fullum mannréttindum og grundvallarfrelsi fatlaðs fólks.

Með því að lögfesta samninginn værum við einnig að draga fram þá staðreynd að meiri hluti fatlaðs fólks býr við fátækt og viðurkenna í því sambandi að knýjandi þörf er á að vinna gegn neikvæðum áhrifum fátæktar á fatlað fólk.

Hér er um gríðarlega mikilvæg markmið að ræða sem við sem samfélag ættum tvímælalaust að setja sem fyrst í lög og vinna að sameiginlega. Til þess þarf að hafa ákveðnar aðgerðaáætlanir sem mikilvægt er að tryggi þessi réttindi, efli og verji og tryggi að allt fatlað fólk njóti til fulls og til jafns við aðra allra mannréttinda og grundvallarfrelsis auk þess að efla virðingu fyrir eðlislægri reisn fatlaðs fólks.

Hér virðist vera að ég sé að lesa bara mjög sjálfsagða hluti en þetta er ekki komið í lög á Íslandi. Mig langar að minna líka á að í skilgreiningum samnings fatlaðs fólks eru mjög áhugaverðar skilgreiningar, sem eru t.d., með leyfi forseta:

„„Mismunun á grundvelli fötlunar“ merkir hvers konar greinarmun, útilokun eða takmörkun á grundvelli fötlunar sem hefur þann tilgang eða þau áhrif að torvelda eða koma í veg fyrir að öll mannréttindi og grundvallarfrelsi séu viðurkennd, þeirra sé notið eða þau séu nýtt, á jafnréttisgrundvelli, á sviði stjórnmála, efnahagsmála, félagsmála og menningarmála, sem borgari eða á öðrum sviðum. Hugtakið tekur til mismununar í hvaða mynd sem er, þ.m.t. þegar fötluðu fólki er neitað um viðeigandi aðlögun.“

Hér er komið hugtak sem er gríðarlega mikilvægt fyrir fatlað fólk, þ.e. hvenær á mismunun sér stað, hvenær er verið að mismuna fólki á grundvelli fötlunar? Þessi skilgreining væri þá með lögfestingu komin inn í lög og fatlað fólk gæti leitað réttar síns þegar verið væri að mismuna því á grundvelli þeirrar skilgreiningar sem ég las upp. Einnig er hugtakið viðeigandi aðlögun skilgreint sem „nauðsynlegar og viðeigandi breytingar og lagfæringar, sem eru ekki umfram það sem eðlilegt má teljast eða of íþyngjandi, þar sem þeirra er þörf í sérstöku tilviki, til þess að tryggt sé að fatlað fólk fái notið eða geti nýtt sér, til jafns við aðra, öll mannréttindi og grundvallarfrelsi“.

Hér er líka verið að skilgreina það hvernig við eigum að ná viðeigandi aðlögun. Það er einnig skilgreining á algildri hönnun sem er hönnun á framleiðsluvöru og öðru slíku sem fólk getur nýtt sér að því marki án þess að það þurfi að koma til umbreytinga og algild hönnun á ekki að útiloka hjálpartæki fyrir tiltekna hópa fatlaðs fólks. Hér eru mikilvæg hugtök sem fatlað fólk gæti notað í réttindabaráttunni fyrir dómstólum og stofnunum ríkisins.

Önnur atriði sem vert er að skoða í samningnum sem er mjög mikilvægt að verði lögfest, það er t.d. ákvæði um jafnrétti og bann við mismunun. Það er ákvæði um fatlaðar konur, fötluð börn, vitundarvakningu, aðgengi, réttinn til lífs, aðstæður sem skapa hættu og neyðarástand sem kallar á mannúðaraðstoð, jafna viðurkenningu fyrir lögum, aðgang að réttinum, og frelsi og öryggi einstaklingsins, svona mætti áfram telja, einnig um vernd friðhelgi einstaklingsins þar sem segir, með leyfi forseta:

„Allt fatlað fólk á rétt á virðingu fyrir líkamlegri og andlegri friðhelgi til jafns við aðra.“

Einnig er ákvæði um ferðafrelsi og ríkisfang, frelsi frá pyndingum, grimmilegri, ómannlegri eða vanvirðandi meðferð eða refsingu.

Það er rétt sem kom fram hjá framsögumanni að það liggur frumvarp fyrir Alþingi sem er búið að mæla fyrir, um Mannréttindastofnun Íslands, sem er nauðsynlegur hluti þess að fullgildingin nái fram að ganga og að við getum sinnt þessum málaflokki á fullnægjandi hátt og að fatlað fólk fái þau réttindi sem eru talin upp í samningnum. Hér er um mjög mikilvægt frumvarp að ræða sem verður að horfa á með hliðsjón af þessu frumvarpi hér um löggildingu samningsins, því það er ekki nóg að löggilda hann, efnisákvæðin þurfa að vera virk og það þarf að fara eftir þeim. Ég tel að hér sé um mjög mikilvægt mannréttindamál að ræða sem hefur tafist allt of lengi. Ég vænti þess að það fái góða meðferð í nefnd og að við getum gengið frá lögfestingu á þessum mjög mikilvæga samningi um réttindi fatlaðs fólks nú á þessu þingi. Þetta er eitt af forgangsmálum Flokks fólksins og annað forgangsmál er barátta gegn fátækt. Eins og kom fram í máli mínu hér áðan er líka verið að taka á því og minnast þess að fatlað fólk býr við þá staðreynd að meiri hluti þess býr við fátækt. Það er mjög mikilvægt að viðurkenna í því sambandi knýjandi þörf á að vinna gegn neikvæðum áhrifum fátæktar á fatlað fólk.

Ég á ekki von á mikilli andstöðu við þetta frumvarp og líka að frumvarpið um Mannréttindastofnun Íslands nái fram að ganga svo að við getum verið þjóð meðal þjóða hvað þetta varðar og í þessum mikilvæga málaflokki. Við erum ekki að tala um lítinn hóp fólks heldur eru tugir þúsunda sem búa við fötlun á Íslandi í einni eða annarri mynd og þetta frumvarp og þessi samningur tekur — eins og kom fram áðan er fötlun margvísleg og samningurinn tekur til þess. Það kom fram áðan hjá mér að það stendur í samningnum að með löggjöf væri fest í lög viðurkenning á margbreytileika fatlaðs fólks. Ég vænti þess að þetta fái góða meðferð í nefnd og verði að lögum, vonandi fyrir áramót eða þá fyrir vorið.


Ræðumaður: Guðmundur Ingi Kristinsson

Virðulegur forseti. Við erum hér að ræða um lögfestingu samnings Sameinuðu þjóðanna um réttindi fatlaðs fólks, frumvarp Flokks fólksins, eiginlega lífsnauðsynlegt frumvarp fyrir fatlaða einstaklinga. Ég var hér í þingsal á sínum tíma og var bjartsýnn fyrir hönd fatlaðs fólks þegar við samþykktum 2019 að fela ríkisstjórninni að lögfesta þennan samning í síðasta lagi 13. desember 2020. Eftir nokkrar vikur verða liðin þrjú ár frá þeim degi þegar átti að vera búið að lögfesta þennan samning — þrjú ár. Því miður hefur ríkisstjórnin dregið lappirnar við að lögfesta samninginn og með sama hraða sé ég ekki fram á að henni dugi næsti áratugur. Hún þarf sennilega lengri tíma til að ganga frá þessu máli því að hún er að draga lappirnar. Það segir okkur nokkuð um forgangsröðunina. Það hefur sýnt sig á Alþingi að ef á þarf að halda að koma einhverjum hlutum í gegn þá er það bara gert einn, tveir og þrír, ekkert mál. En ekki er hægt að gera það í málefnum fatlaðs fólks, þá eru dregnar lappirnar sem lengst. Þegar það varðar verst setta hópinn okkar og lappirnar eru dregnar og það tekur allt of langan tíma á allan hátt þá er eins og áhuginn hverfi og málið er enn þá meira dregið á langinn. Þetta gildir líka um lögfestingu valfrjálsu bókunarinnar um málefni fatlaðs fólks, þar sem kæruleiðir og annað eru inni til að tryggja réttindi fólks, sem ég hef ítrekað mælt fyrir einnig en ekkert skeður.

Við búum nú þegar í þjóðfélagi þar sem mannréttindi fatlaðs fólks eru langt á eftir. Þess vegna er nauðsynlegt að drífa þetta mál í gegn og klára það. Þetta á að vera hægt og það eina sem þarf er vilji, bara vilji ríkisstjórnarinnar. Ég er að vona að ríkisstjórnin sýni hann núna í eitt skipti og spýti í lófana og klári þetta mál í eitt skipti fyrir öll. Hvers vegna er ríkisstjórnin ekki nú þegar búin að lögfesta samning Sameinuðu þjóðanna um réttindi fatlaðs fólks eins og samþykkt var á Alþingi fyrir þremur árum síðan? Það er ofbeldi gagnvart fötluðu fólki að draga lappirnar endalaust í þessu lífsnauðsynlega réttindamáli fatlaðra. En stóra málið er lögfestingin. Það er mál málanna. Klárum lögfestinguna þannig að hægt sé að beita þeim lögum, bæði gagnvart stjórnsýslunni og ekki síst fyrir dómstólum, til að verja mannréttindi fatlaðs fólks.

Það var að falla núna dómur í Hæstarétti um fatlað fólk, dómur um krónu á móti krónu skerðinguna, dómur um það þegar króna á móti krónu skerðingin var tekin af öldruðum en því ótrúlega fjárhagslega ofbeldi haldið áfram gagnvart fötluðu fólki 2017, 2018 og síðan 2019 var þetta lækkað í 65 aura á móti krónu. Og hvað gerði Hæstiréttur? Auðvitað vísaði hann málinu frá dómi, sagðist ekki taka ábyrgð, þetta væri bara stjórnvaldsákvörðun, þeim kæmi þetta ekkert við. Málið fer sennilega til Mannréttindadómstóls. Ég yrði ekki hissa á því. Þetta sýnir nákvæmlega það sem við erum að tala um hér,  hversu lífsnauðsynlegt það er að lögfesta samninginn en þetta segir okkur líka hvers vegna ríkisstjórnin vill það ekki.

Það er enginn á móti þessum samningi nema ríkisstjórnin. Það er einhver innbyggð tregða hjá ríkisstjórninni að klára málið. Hvers vegna? Stígum skrefið til fulls og þá getum við verið stolt af því að Alþingi hefur lokið með glæsibrag að lögfesta samninginn sem við vorum búin að samþykkja 2019. Ríkisstjórnin hefur nægan tíma til að klára málið. Allt sem þarf er pólitískur vilji. Menn hafa dregið lappirnar vegna þess að það þarf að þýða samninginn en því er nú löngu lokið.

Við höfum orðið vitni að hreppaflutningum fatlaðs fólks, einstaklinga, á hjúkrunarheimili fyrir aldraða og það ber auðvitað að stöðva. En til þess þarf samninginn. Svoleiðis ofbeldismál væri ekki hægt að framkvæma ef það væri búið að lögfesta samning Sameinuðu þjóðanna gagnvart fötluðu fólki. Þá væri heldur ekki hægt að troða ofan í kok á fötluðum einstaklingum og öryrkjum starfsgetumati sem þeim er ekki þóknanlegt. Það verður að sjá til þess að húsnæðismál fatlaðra einstaklinga verði mannsæmandi. Það er hægt að gera kröfu um það þegar búið verður að lögfesta samning Sameinuðu þjóðanna um málefni fatlaðs fólks.

Í samningnum er ákvæði sem myndi líka þýða að jafnt gildi um fatlað fólk og að mismunun yrði bönnuð. Sérstaklega þurfum við, eins og ég hef áður sagt og ítrekað, að taka utan um fötluð börn. Við þurfum að hugsa vel um öll börn en fötluð börn eru í sérstakri áhættu.

Þá er komið aðgengismálum. Aðgengismál fatlaðra eru í ólestri. Það er verið að berjast og það er verið að fara í rétta átt. Því miður virðist vera ákveðin tregða, og þá helst hjá opinberum aðilum, ríki og sveitarfélögum, og það er sorglegt. Að það skuli þurfa t.d. að setja í samning Sameinuðu þjóðanna um réttindi fatlaðs fólks, í 15. gr., frelsi frá pyndingum og annarri grimmilegri, ómannlegri eða vanvirðandi meðferð eða refsingu, það er óásættanlegt. Í 16. gr. er ákvæði um frelsi frá misnotkun í gróðaskyni, ofbeldi og misþyrmingum. Það segir okkur hversu lífsnauðsynlegt það er að samþykkja þennan samning.

Að lifa sjálfstæðu lífi án aðgreiningar í samfélaginu, á það ekki að vera sjálfsagður hlutur? Virðing fyrir heimili og fjölskyldu, menntun, tjáningar- og skoðanafrelsi, aðgangur að upplýsingum, heilbrigði, hæfing og endurhæfing, vinna og störf, þetta segir okkur svart á hvítu að við þurfum að taka á þessum málum og við þurfum að gera það núna strax, á stundinni. Fatlaðir einstaklingar geta ekki beðið lengur. Þess vegna fagna ég þessu frumvarpi heitt og innilega og vona heitt og innilega að ríkisstjórnin fari nú að taka sig taki, hysja upp um sig brókina og lögfesta samninginn. Þetta er lítil krafa en risastórt skref fyrir þau sem þurfa að reiða sig á að samningurinn verði lögfestur þannig að þau geti fengið að verja sig og geti þar af leiðandi gert kröfu um að fá að lifa mannsæmandi lífi eins og við öll hin.

Virðulegur forseti. Ég tek heils hugar undir þetta frumvarp. Ég verð að segja eins og er: Að við skulum vera hér í dag, þremur árum eftir að á að vera búið að samþykkja þetta, að reyna að fá þetta samþykkt — ég hvet ráðherra til að bretta upp ermarnar og kalla inn fólk núna. Það er nóg til af hæfu fólki sem vantar til að vinna í því í eitt skipti fyrir öll að samningur Sameinuðu þjóðanna verði lögfestur og viðaukinn einnig. Klárum þetta. Við verðum að hætta því sem hefur viðgengist, að það sé verið að brjóta ítrekað gegn fötluðu fólki, t.d. í nýbyggingum, í umferðarmálum. Það er t.d. verið að þrengja göngustíga. Það er ýmislegt í gangi í kerfinu þar sem er verið að brjóta reglulega gegn fötluðu fólki þegar kemur að aðgengismálum og réttindum. Til að stöðva það þurfum við þennan samning. Ef við værum búin að lögfesta samninginn væri ekki hægt að haga sér svona. Þess vegna eigum við að drífa í því.

Virðulegur forseti. Það er mikilvægt að við skulum vera að mæla fyrir þessu frumvarpi fyrir alla þá sem eiga við fötlun að stríða á sama tíma og það eru gríðarleg vonbrigði að ekki skuli vera fyrir löngu búið að lögfesta þennan samning. Við vitum að ofbeldi gegn fötluðu fólki er ljótur blettur á íslensku samfélagi. Lögfesting samnings Sameinuðu þjóðanna um réttindi fatlaðs fólks mun hindra ofbeldið og þá sérstaklega það ofbeldi sem fatlaðar konur og jafnvel börn hafa orðið fyrir. Alþjóðlegar rannsóknir sýna að fatlaðar konur eru mun líklegri en aðrar konur til að vera beittar ofbeldi. Þrátt fyrir að um sé að ræða alvarleg mannréttindabrot er ofbeldi gagnvart fötluðum konum enn falið og ósýnilegt og sjaldan brugðist við því af hálfu yfirvalda. Með lögfestingu samnings Sameinuðu þjóðanna um málefni fatlaðs fólks yrði að bregðast við þessu. Hér á landi hafa stjórnvöld brugðist við þessu með því að nýta tæknina og þróun á vefgátt. Við verðum að hindra ofbeldi og sjá til þess að það verði gert með lögum. Íslenskar sem erlendar rannsóknir leiða í ljós að fatlað fólk er í sérstökum áhættuhópi sem þolendur ofbeldis.

Í því samhengi verðum við að átta okkur á því að fátækt meðal þessara hópa er viðvarandi. Það sama gildir um fátækar konur í þessum hópi og fátækt fólk almennt og sennilega er það verra að því leyti til, eins og rannsóknir hafa sýnt, að það fólk sem lifir við ævarandi fátækt lifir skemur, týnir með því einum tug ára og oft vegna þess að það fær ekki þá einföldu þjónustu sem það á rétt á.

Kannanir sýna einnig að meiri líkur eru á að fatlað fólk verði fyrir ofbeldi en þeir sem teljast ófatlaðir. Einkum eru ungar konur sem glíma við fötlun líklegar til að verða fyrir kynferðisofbeldi. Erlendar rannsóknir sýna að börn sem glíma við þroskahömlun eru 4,6 sinnum líklegri en ófötluð börn til að verða fyrir kynferðislegu ofbeldi. Ef við samþykkjum samning Sameinuðu þjóðanna þá batnar vonandi réttarstaða þeirra. Hvað segir þetta okkur? Ein birtingarmynd ofbeldis gagnvart fötluðum er sú að Alþingi hefur ekki lögfest samning Sameinuðu þjóðanna um málefni fatlaðs fólks. Það er bara staðreynd. Það eru þrjú ár síðan þetta átti að vera búið og það er ákveðið ofbeldi að gera ekki það sem hér í þingsal var samþykkt einróma að gera fyrir þremur árum síðan.

Fötlun er í eðli sínu hluti mannlegs lífs og enginn veit hver verður næstur fyrir tímabundinni eða varanlegri fötlun á lífsleiðinni. Fatlað fólk á Íslandi á rétt á því að samningur Sameinuðu þjóðanna um réttindi fatlaðs fólks verði lögfestur og það strax og einnig viðauki hans. Þetta ber að gera.

Í því samhengi verðum við að átta okkur á því að ef þetta verður ekki gert og ef ríkisstjórnin ætlar ekki að spýta í lófana og sjá til þess í eitt skipti fyrir öll að samningur Sameinuðu þjóðanna um málefni fatlaðs fólks verði lögfestur, og viðaukinn, þá eru þeir að bjóða því heim að það verði áfram brotin bæði lög og mannréttindi á fötluðu fólki. Það er alveg ótrúlegt að við skulum láta það viðgangast, eins og ég hef margoft bent á, að við skulum vera með t.d. á annað hundrað einstaklinga fasta inni á hjúkrunarheimilum, að við skulum vera í hreppaflutningum með fólk, að við skulum ítrekað heyra um þær hindranir sem fólk með fötluð börn verður fyrir í kerfinu. Að við skulum láta þetta viðgangast aftur og aftur, það er eiginlega sorglegt vegna þess að við erum búin að samþykkja þetta og búin að klára þetta fyrir þremur árum síðan. Hvernig í ósköpunum getur ríkisstjórnin látið þetta viðgangast? Og hvers vegna í ósköpunum gerir hún ekkert í þessu máli? Á meðan svo er þá er hún að samþykkja og bera ábyrgð á þeirri meðferð og þeim lögbrotum og mannréttindabrotum sem fatlað fólk verður fyrir. Ef hún virkilega vill taka á þessu máli þá lögfestir hún samninginn strax. Það yrði ekkert vandamál að fá þingið til að lögfesta þennan samning strax á morgun og ganga frá honum ef vilji væri fyrir því. Þá væri svo sannarlega hægt sjá til þess í eitt skipti fyrir öll að það væri alla vega hægt að berjast gegn öllum þeim mannréttindabrotum og mismunun og ójafnrétti sem fatlað fólk verður fyrir í íslensku samfélagi.


Ræðumaður: Inga Sæland

Frú forseti. Ég mæli hér fyrir frumvarpi til laga um samning Sameinuðu þjóðanna um réttindi fatlaðs fólks. Ásamt mér á frumvarpinu eru Ásthildur Lóa Þórsdóttir, Eyjólfur Ármannsson, Gísli Rafn Ólafsson, Guðmundur Ingi Kristinsson, Jakob Frímann Magnússon, Tómas A. Tómasson og Þorgerður Katrín Gunnarsdóttir. Ég vil þakka þeim þingmönnum utan þingflokks Flokks fólksins sem komu og sýndu þessu máli þá virðingu og þann sóma að vera meðflutningsmenn með okkur á því. Það skal tekið fram að öllum þingmönnum var boðið að vera með okkur á málinu um löggildingu samnings Sameinuðu þjóðanna um réttindi fatlaðs fólks.

Í 1. mgr. 1. gr. segir svo:

„Samningur Sameinuðu þjóðanna um réttindi fatlaðs fólks hefur lagagildi á Íslandi. Samningurinn um réttindi fatlaðs fólks er birtur sem fylgiskjal með lögum þessum.“

2. gr.:

„Lög þessi öðlast þegar gildi.“

Í greinargerð með frumvarpinu segir, með leyfi forseta:

„Frumvarp þetta var lagt fram á 152. og 153. löggjafarþingi (61. mál) en náði ekki fram að ganga og er nú lagt fram að nýju efnislega óbreytt. Fyrirsögn frumvarpsins hefur verið breytt til að gæta lagasamræmis.

Fatlað fólk hefur ávallt þurft að berjast fyrir sjálfsögðum mannréttindum. Það er ekki aðeins barátta gegn fordómum heldur einnig barátta gegn ofbeldi og barátta fyrir jafnrétti og sanngjörnum lífsgæðum. Mikið hefur áunnist í þeirri baráttu á undanförnum áratugum, bæði á Íslandi og á alþjóðavettvangi. Baráttunni er þó ekki lokið. Enn er langt í land og nú er kominn tími til að stíga næsta skref í átt að réttlæti og jafnrétti.

Einn mikilvægasti áfanginn í þeirri réttindabaráttu er samningur Sameinuðu þjóðanna um réttindi fatlaðs fólks. Samningurinn hefur það að markmiði að tryggja réttindi fatlaðs fólks til jafns við aðra.“ — Þá erum við líka að segja að það er verið að reyna að tryggja að fatlað fólk geti náð fram eins og kostur er þeim lífsgæðum sem fötlun þeirra segir til um. Við eigum í rauninni að gera allt sem í okkar valdi stendur til að gera líf fatlaðra eins gott og kostur er. Til þess verðum við að koma til móts við þau í alla staði. — „Í samningnum er fjallað um þau réttindi sem aðildarríkjum ber að tryggja fötluðu fólki og með hvaða hætti þau skuli tryggð.

Ísland undirritaði samninginn strax á upphafsdegi hans, 30. mars 2007.“ — Hugsið ykkur, við undirrituðum þetta 30. mars 2007. Nú í dag er árið 2023 og við höfum enn ekki, 16 árum síðar, löggilt samning Sameinuðu þjóðanna um réttindi fatlaðs fólks. Það sjá það allir sem sjá vilja hvaða virðingu við berum fyrir okkar minnstu bræðrum og systrum. — „Undirritun alþjóðasamninga er almennt aðeins viljayfirlýsing en fullgilding felur í sér þjóðréttarlega skuldbindingu til að uppfylla þær skyldur og tryggja þau réttindi sem alþjóðasamningar kveða á um. Árið 2016 samþykkti Alþingi loks að heimila ríkisstjórninni að fullgilda samninginn. Hann var í kjölfarið fullgiltur 6. desember 2016 og birtur í C-deild Stjórnartíðinda 29. júní 2017.

Almennt er viðurkennt að íslenskur réttur byggist á tvíeðliskenningunni. Í henni felst að alþjóðasamningar sem Ísland er aðili að hafa ekki bein réttaráhrif.“ — Þrátt fyrir að samningur Sameinuðu þjóðanna um réttindi fatlaðs fólks sé sannarlega til og flest ríki, siðmenntuð samfélög og réttarríki, hafi löngu löggilt hann, þá gildir hann því miður ekki á Íslandi nema við löggildum hann líka. Það er það sem tvíeðliskenningin felur í sér. Til þess að alþjóðasamningar hafi þessi beinu réttaráhrif þurfum við sem sagt að lögfesta hann. — „Lögfesting samnings Sameinuðu þjóðanna um réttindi fatlaðs fólks yrði mikil réttarbót og tryggði með lögum þau réttindi sem samningurinn kveður á um. Þess vegna hefur ítrekað verið kallað eftir því af hálfu Öryrkjabandalags Íslands, Landssamtakanna Þroskahjálpar, Mannréttindaskrifstofu Íslands og almennings að Alþingi lögfesti samninginn.

Árið 2019 samþykkti Alþingi tillögu um að fela ríkisstjórninni að undirbúa lögfestingu samningsins,“ — sem sagt fyrir fjórum árum samþykkti Alþingi tillögu um að fela ríkisstjórninni að undirbúa lögfestingu samningsins — „og leggja fram frumvarp þar um eigi síðar en 13. desember 2020.“ — Sem sagt eigi síðar en fyrir réttum tæplega þremur árum síðan. Í kjölfarið var hins vegar ákveðið að þýða samninginn upp á nýtt. Ný þýðing var lögð fram í mars 2021  og hún var samþykkt á Alþingi í maí sama ár fyrir ríflega tveimur árum síðan. Nú stendur aðeins eftir að ganga formlega frá lögfestingunni. Ekki er seinna vænna enda sá frestur sem mælt var fyrir um í ályktun Alþingis löngu liðinn. — „Í frumvarpi þessu er því lagt til að veita samningnum lagagildi á grundvelli þeirrar þýðingar sem samþykkt var á Alþingi hinn 11. maí 2021.

Nokkur fjöldi umsagna barst um frumvarp þetta á 152. og 153. löggjafarþingi. Öryrkjabandalag Íslands, Landssamtökin Þroskahjálp, Íslandsdeild Amnesty International, NPA-miðstöðin, Mannréttindaskrifstofa Íslands, Félag Sameinuðu þjóðanna á Íslandi og réttindagæslumaður fatlaðra í Reykjavík og á Seltjarnarnesi lýstu yfir stuðningi við frumvarpið. Í umsögn Sambands íslenskra sveitarfélaga kom fram að mikilvægt væri að kostnaðarmeta áhrif lögfestingar samningsins vegna þess að hún kynni að hafa fjárhagsleg áhrif á sveitarfélög.“ — Það skyldi þó aldrei vera að þarna liggi hundurinn grafinn. Það nefnilega kostar svo mikið að hjálpa fötluðu fólki. Excel-skjalið er þeim afskaplega óhagkvæmt. Þau eru nefnilega bara kostnaður í excel-skjalinu. Þau eru ekki að skila nógu í kassann. Þess vegna hafa þau verið látin bíða árum saman eftir þessum grundvallarmannréttindum sínum, að fá löggildingu samnings Sameinuðu þjóðanna um réttindi fatlaðs fólks.

Ég held áfram að vísa hér í greinargerðina þar sem segir, með leyfi forseta:

„Nokkrir umsagnaraðilar gerðu athugasemd við að frumvarpið hefði farið til velferðarnefndar og töldu að það ætti frekar heima hjá allsherjar- og menntamálanefnd. Eldri þingmál sem vörðuðu samninginn hafi verið til umfjöllunar þar og þá sé lögfesting samningsins fyrst og fremst mannréttindamál frekar en velferðarmál. Vert er að minnast sérstaklega á umsögn Ágústs Fannars Leifssonar. Hann nefnir mál sitt sem dæmi, sem hefur verið til meðferðar hjá stjórnvöldum og hefði mögulega farið á annan veg ef búið hefði verið að lögfesta samninginn. Um mikilvægi þess að lögfesta samninginn segir Ágúst: „[Samningurinn] segir að ég sé jafn mikils virði og aðrir þótt ég sé fatlaður. Hann segir að ófatlað fólk hafi búið til samfélag fyrir sig og gleymt fólki eins og mér þegar það bjó til lög og reglur og tók ákvarðanir fyrir samfélagið. Og hann segir að samfélagið eigi að aðlaga sig að mér og öðru fötluðu fólki.“

Alþingi samþykkti einróma þingsályktunartillögur um fullgildingu samningsins, um lögfestingu samningsins og um nýja þýðingu á samningnum. Nú er kominn tími til að lögfesta samninginn og tryggja þá réttarvernd sem fatlað fólk á skilið.“

Virðulegi forseti. Ég hef ekki betur heyrt en að ríkisstjórnin hafi tekið það fram, jafnvel í stjórnarsáttmála, að hún stefndi að því að lögfesta samning Sameinuðu þjóðanna um réttindi fatlaðs fólks. Hún stefnir nú að ýmsu, það verður að segjast eins og er, það er ansi margt sem er stefnt að hér. En það er ekki nóg að stefna að hlutunum, það þarf að framkvæma hlutina, það þarf að koma hlutunum í verk og það að löggilda samning Sameinuðu þjóðanna um réttindi fatlaðs fólks er ekki bara skylduverkefni fyrir okkur hér heldur mannréttindaverkefni, mannúðarverkefni og viðurkenning á því að okkar minnstu bræður og systur eigi það skilið að fá samning Sameinuðu þjóðanna um réttindi sín lögfestan til þess að geta lifað hér í samfélaginu okkar eins og kostur er miðað við fötlun sína.


Ræðumaður: Eyjólfur Ármannsson

Virðulegi forseti. Ég verð bara að segja eins og er að ég tel mig vera mikinn stuðningsmann íslensks landbúnaðar, mikinn stuðningsmann hefðbundins íslensks landbúnaðar, sauðfjárræktar og kúabúa í landinu og nautgriparæktar. Ég tel líka að það sé mikilvægt út frá byggðasjónarmiðum  að allt landið sé í byggð, hinar dreifðu byggðir landsins, svo því sé haldið til haga. Ég ætla rétt að vona að ríkisstjórnin fari nú að hlaupa  til og bjarga þessari atvinnugrein svo það verði nú matvælaframleiðsla í landinu. Það virðist ekki vera að það liggi mikið á  ef maður horfir á ríkisstjórnarflokkana hvað það varðar. En það breytir því ekki  varðandi blóðmerahald að þar er ekki um hefðbundinn landbúnað að ræða. Það er bara ekki þannig. Þetta eru oft bara girðingar þar sem Ísteka  hefur aðgang að hestum til  að taka blóð. Og það breytir því ekki heldur að að sjálfsögðu þarf þessi atvinnugrein að vera með ákveðna standarda þegar kemur að dýravelferð í landinu. Við teljum í Flokki fólksins að blóðmerahald standist ekki þær kröfur sem á að gera til dýrahalds í landinu. Svo einfalt er það. En það breytir því ekki  að samkvæmt reglugerð um vernd dýra sem notuð eru í atvinnuskyni þá mun þessi atvinnugrein líklega þurfa að hætta. Hvernig getur hv. þingmaður séð það fyrir sér    að blóðmerahald samræmist reglugerðinni um vernd dýra   sem notuð eru í vísindaskyni?

Forseti minnir á takmarkaðan ræðutíma í andsvörum.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir áhugaverða ræðu. Hann sagði: Við getum öll haft skoðanir á blóðmerahaldi, og bendir jafnframt á að atvinnulífið eigi að vera traust og gott. Skoðanir Flokks fólksins eru þær að við teljum að það eigi að banna blóðmerahald vegna þess að þetta er slæm meðferð á fylfullum merum. Þetta er líka slæm meðferð á hinum ófæddu folöldum og slæm meðferð á svínum. Og að vera að tala um að það sé verið að saka einstaka bændur hér um dýraníð og vera með persónulegar árásir er  bara einfaldlega rangt. Við erum að fjalla hér um atvinnugrein sem við teljum að eigi ekki  að  vera stunduð á Íslandi vegna þess að í henni felst slæm meðferð á dýrum, dýraníð, eins og ég fór yfir í ræðu minni.

Talandi um bændur í samfélaginu þá er nú bara vert að minna á það hverjir hafa verið við völd undanfarin ár og áratugi. Það eru Sjálfstæðisflokkurinn og Framsóknarflokkurinn. Hver er staðan hjá bændum í dag? Á hverra vakt horfir fram á fjöldagjaldþrot í stéttinni, fátækt sauðfjárbænda, fátækt  kúabænda o.s.frv.? Jú, það er á vakt Sjálfstæðisflokksins. Þetta er algerlega á ábyrgð ykkar. Og hvernig stendur á því að bændur eru svona  illa staddir? Jú, það er af því að Sjálfstæðisflokkurinn, Framsóknarflokkurinn og núna VG hafa ekki verið að sinna  þessari atvinnugrein og ekki stutt  nægilega við bakið á bændum.

Annað sem er vert að benda  á er að Evrópuþingið hefur skorað á framkvæmdastjórn ESB og aðildarríki þess að hætta innflutningi og framleiðslu á PMSG. Af hverju? Jú, af því að þau líta á það sem dýraníð,  svo einfalt er það. Svo er verið að býsnast yfir því að við séum að tala um þetta mál hér  með þessum hætti. Það er eina leiðin. Grundvöllur þess að við teljum að það eigi að banna þetta er að þetta er dýraníð. Hvernig hv. þingmaður telur það ekki vera dýraníð þegar það er verið að taka vaxtarhormón úr fylfullri meri — mér þætti  bara mjög gott að fá að heyra hvernig það getur staðist. Ég tala nú ekki um hið ófædda folald, hvernig það á að geta vaxið inni í kviði hinnar  fylfullu merar þegar það er búið að taka vaxtarhormónið frá hinu ófædda folaldi og svo er því dælt inn í svínin. Hvernig er  hægt að líta á það öðruvísi en sem dýraníð?


Ræðumaður: Inga Sæland

Frú forseti. Ég þakka hv. þm. Ásmundi Friðrikssyni síðara andsvar. Þvílíkir og aðrir eins útúrsnúningar. Ég veit ekki hvort hv. þingmaður gerir það vísvitandi eða óvart. Í fyrsta lagi: Hann vísar hér í yfirdýralækni sem var staddur hjá atvinnuveganefnd og fullyrti að hér væri ekki um neitt dýraníð að ræða. Ef yfirdýralæknir hefur látið þau orð falla þá ætti hann að byrja á því að pakka saman og segja starfinu lausu. Þá er hann vanhæfur sem dýralæknir. Og í öðru lagi þá hefur það aldrei verið meiningin hér, með því að leggja niður þetta blóðmeradýraníðshald, að skemma fyrir bændum eða að þeir setjist í helgan stein og ríkið þurfi að borga, heldur að aðstoða þá að fara í einhverja aðra búgrein. Ég hélt að það hefði alveg komið skýrt fram í minni ræðu hér og hv. þingmaður er vel meðvitaður um það. Ég segi bara þetta: Hér er mál sem skiptir okkur öll máli og ásýnd lands og þjóðar út á við, burt séð frá því hversu vel og mikið við elskum íslenska bændur.


Ræðumaður: Inga Sæland

Frú forseti. Ég þakka hv. þm. Ásmundi Friðrikssyni fyrir hans innlegg í umræðuna. En ég frábið mér alfarið að hv. þingmaður sé að biðjast afsökunar á orðum mínum hér í þessum hv. ræðustóli landsins. Ég get séð um það sjálf og ég sé ekki eftir einu einasta orði sem ég hef hér látið falla, ekki einu. Það að brjóta dýravelferðarlöggjöfina er ekkert annað í mínum huga en hreint og klárt dýraníð. Það mun ég segja hvar og hvenær sem er.

Ég vil spyrja hv. þingmann: Hvernig stendur á því að við erum eina landið í Evrópu sem stundar þessa iðju? Gefur hv. þingmaður lítið fyrir það sem við höfum fengið frá eftirlitsstofnuninni, ESA? Ég vil spyrja hv. þingmann að því hvort honum finnist eðlilegt að stunda blóðmerahald í ljósi þessarar ásýndar þegar í rauninni er hægt að fá sambærileg lyf án þess að níðast á fylfullum hryssum. Það er ónauðsynlegt. Um leið vil ég spyrja hv. þingmann að því hvort honum finnist ekki eðlilegt og sjálfsagt að ríkisvaldið komi hér inn í og styðji við þá bændur sem þurfa að auka afkomu sína með því að stunda þessa iðju.

Svo væri kannski ekki úr vegi, fyrst hann hrópar svona mikið í hagsmunagæslu fyrir okkar góðu bændur, að hv. þingmaður átti sig á því að hann er í Sjálfstæðisflokknum, stærsta hagsmunagæsluflokki sjálfsagt í heiminum, sem er í lófa lagið að koma til móts við bændur og styðja við þá og styrkja þá og gera okkur að ærlegri stétt sem getur séð um sig sjálf hvað lýtur að matvælaframleiðslu.


Ræðumaður: Eyjólfur Ármannsson

Virðulegi forseti. Ég er meðflutningsmaður á þessu frumvarpi um breytingu á lögum um velferð dýra líkt og allur þingflokkur Flokks fólksins og hv. þm. Andrés Ingi Jónsson frá Pírötum — mikilvægt að minnast hans — þar sem lagt er til að bannað verði að taka blóð úr fylfullum merum í þeim tilgangi að selja það eða vinna úr því hormónið PMSG (Pregnant Mare Serum Gonadotropin) eða nokkra aðra vöru til sölu.

Hér er um mikilvægt dýravelferðarmál að ræða. Þessi starfsemi hefur verið stunduð hér undanfarinn áratug eða meira og er hormónið aðallega notað til að framleiða frjósemislyf fyrir svínarækt. Blóðmerarnar eru látnar ganga með folöld eins oft og mögulegt er til að hámarka afköst hverrar merar þar til hormónið finnst ekki lengur í blóði hennar. Þegar svo er komið er merunum slátrað. Folöldunum er að jafnaði slátrað og þetta eru oft mjög lítil folöld. Umfang blóðtökunnar fer fram úr því lágmarki sem t.d. er minnst á í greinargerð, en í ritrýndri fræðigrein er lagt til að það eigi aldrei að taka meira en 7,5% af heildarblóðrúmmáli. Gildandi reglugerð heimilar umtalsvert meiri blóðtöku, eða allt að 18,5% af heildarblóðrúmmáli vikulega, átta vikur í röð.

Augljóst er að hér er um dýraníð að ræða sem varðar lög um velferð dýra. Hvernig má það vera að verið sé að taka vaxtarhormón úr fylfullri meri einmitt á þeim tíma sem hún þarfnast þess mest þegar hún er fylfull? Merin bregst oft þannig við að hún fyllist angist, missir stjórn og verður dauðhrædd. Hið ófædda folald vex heldur ekki eins og það myndi gera án þessarar blóðtöku. Hvað er svo gert við þetta vaxtarhormón? Jú, því er sprautað í svín. Það má eiginlega segja að hér sé um dýraníð að ræða á þremur stigum; gagnvart fylfullri meri, ófæddu folaldi og svíninu. Í fyrra, sumarið 2022, var tilkynnt um að átta fylfullar merar hefðu drepist í tengslum við blóðtöku og grunur leikur á að það hafi verið vegna starfa dýralækna sem ekki voru nógu þjálfaðir.

Blóðmerahald jókst til muna undangenginn áratug en í kjölfar aukinnar umfjöllunar um blóðmerahald hefur umfang þess farið minnkandi. Árið 2021 voru 119 starfsstöðvar með 5.383 blóðmerar en í fyrra, árið 2022, voru starfsstöðvar orðnar 90 talsins og heildarfjöldi blóðmera 4.779.

Eftirlitsstofnun EFTA, ESA, sendi íslenskum stjórnvöldum bréf í maí í ár þar sem færð eru rök fyrir því að blóðmerahald brjóti í bága við tilskipun Evrópuþingsins og ráðsins frá september 2010 um vernd dýra sem notuð eru í vísindaskyni. Samkvæmt ESA heyrir starfsemin undir tilskipunina, þar sem hún telst sem notkun dýra í öðrum vísindalegum tilgangi og kann að valda dýrum sársauka, þjáningu eða varanlegum skaða umfram þann þröskuld sem tilskipunin kveður á um. ESA telur jafnframt að hvorki lög um velferð dýra né sú reglugerð sem ráðherra setti um blóðtöku úr fylfullum hryssum frá 2022 uppfylli þær kröfur sem tilskipunin gerir og miði að því að vernda dýr sem nota á í vísindaskyni. Það er skilyrði samkvæmt tilskipuninni að stjórnvöld meti hvort notkun dýra á þennan hátt sé nauðsynleg til að ná fram þeim markmiðum sem að er stefnt eða hvort hægt sé að ná fram sömu markmiðum án notkunar dýra. Stjórnvöld hafa ekki lagt mat á það hvort það sé hægt að ná markmiðum með öðrum hætti en með blóðtöku úr fylfullum merum. Er vert að benda á að í kvörtuninni sem barst til ESA vegna blóðmerahalds á Íslandi kom fram að nú þegar væru framleiddar staðkvæmdarvörur sem hefðu sömu notkunareiginleika og þau lyf sem framleidd eru úr hormóni fylfullra mera. Það er hægt að nota önnur staðkvæmdarlyf en þetta hormón sem tekið er úr fylfullum merum.

Evrópuþingið hefur skorað á bæði framkvæmdastjórn Evrópusambandsins og aðildarríki þess að hætta innflutningi og framleiðslu á PMSG, þessu vaxtarhormóni. Ég veit að þetta hefur verið til umræðu í danska þinginu, hollenska þinginu og í Sviss. Ég veit að Danir eru að skoða þetta mál hjá sér en það breytir því ekki að við erum eini framleiðandinn á PMSG í Evrópu. Þrátt fyrir að hrossabúskapur sé stundaður í öllum löndum álfunnar eru það bara við á Íslandi sem framleiðum þetta. Hver eru hin ríkin? Jú, það eru fátæk þriðja heims ríki; fátæk ríki í Suður-Ameríku, Úrúgvæ og Argentína og svo Mongólía og Kína. Við erum á sama bás í dýravelferð hvað þetta varðar.

Ég vil líka minnast á ímynd Íslands. Nú hefur Íslandsstofa verið í sérstöku markaðsátaki til að kynna íslenska hestinn á erlendri grund undir nafninu Horses of Iceland. Við verjum miklum fjármunum í að byggja upp þessa ímynd og höfum náð gríðarlegum árangri. Staða íslenska hestsins úti í heimi er alveg einstök, hvort sem er í Skandinavíu, Bandaríkjunum, Þýskalandi eða annars staðar — það er haldin heimsmeistarakeppni íslenska hestsins — svo ég tali nú ekki um þá ímynd og þann stall sem íslenski hesturinn er á í íslensku samfélagi og hefur verið á í árhundruð sem þarfasti þjónninn. Síðan erum við farin að nota þessa merkilegu skepnu til blóðmerahalds til að vinna vaxtarhormón úr skepnunum, sem er klárt dýraníð eins og hér hefur komið fram. Þetta skaðar stórlega þá ímynd sem bæði við sem samfélag höfum af íslenska hestinum og úti í heimi.

Eins og kom fram hjá framsögumanni er ljóst að þessi iðnaður, ef við getum kallað hann svo, er undir reglugerð um vernd dýra sem eru notuð í vísindaskyni. Tilgangur reglugerðarinnar er að stuðla að takmörkun á notkun dýra í vísinda- og menntunarskyni, stuðla að velferð og virðingu fyrir dýr sem notuð eru í slíkum tilgangi, og að tryggja að dýr sem notuð eru í slíkum tilgangi séu ekki látin sæta óþarfa álagi. Þetta er tilgangurinn sem maður les úr 1. gr. reglugerðarinnar og það er alveg augljóst mál að blóðmerahald gengur gegn tilgangi þessarar reglugerðar um vernd dýra sem eru notuð í vísindaskyni. Það má nánast fullyrða að um leið og búið er að færa blóðmerahald undir þessa reglugerð sé blóðmerahaldi sjálfhætt, nema við ætlum að fara í einhverja stórkostlega lögfræðilega fimleika til að fella blóðmerahald í atvinnuskyni hér undir, með þeim hætti og því magni sem það er stundað hér á Íslandi. Blóðmerar voru tæplega 5.000 á síðasta ári og tekin voru vikulega, átta vikur í röð 18,5% af heildarblóðrúmmáli. Það mun ekki standast reglugerðina á nokkurn einasta hátt nema við ætlum að túlka hana þannig að hún verði algjörlega marklaus.

Ef við skoðum þessa reglugerð er t.d. fjallað um það í 8. gr. að notast skuli við vísindalega aðferð eða prófunaráætlun sem ekki felur í sér notkun á lifandi dýrum. Einnig skal við tilraunir ekki nota fleiri dýr en nauðsynlegt er, án þess að markmiði tilraunar sé stefnt í hættu. Það er augljóst mál að ef við ætlum að gera vísindatilraunir og framleiða hormón til sölu í því magni sem við gerðum í fyrra úr tæplega 5.000 skepnum, þá brjótum við strax við bága við ákvæði 8. gr. um það að við tilraunir skuli ekki notast við fleiri dýr en nauðsynlegt er. Það er alveg klárt mál að við þurfum ekki að notast við tæplega 5.000 skepnur til að gera þá vísindatilraun, eða 4.779 blóðmerar.

Einnig kemur fram í reglugerðinni um val á aðferðum að tilraun skuli ekki gerð ef önnur aðferð eða prófunaráætlun, til að ná fram þeim niðurstöðum sem sóst er eftir, sem felur ekki í sér notkun á lifandi dýri, er viðurkennd. Það eru þessar staðkvæmdarvörur; önnur aðferð er til. Við val um aðferðir við tilraunir og prófunaráætlanir skal velja þær sem fela í sér notkun á sem fæstum dýrum, það er a-liðurinn; notkun dýra sem upplifa sem minnstan sársauka, þjáningu, hræðslu eða verða fyrir sem minnstum varanlegum skaða, og er augljóst mál að það á ekki við um fylfullar blóðmerar; aðferðir sem valda dýrunum — þetta er endurtekið í 10. gr. — sem minnstum sársauka, þjáningu, hræðslu eða varanlegum skaða.

Það er alveg klárt mál að blóðmerahald stenst engan veginn þessa reglugerð eins og við höfum stundað það, það er ekki í vísindaskyni og stenst ekki dýravernd. Við skulum vona að framkvæmd þessarar reglugerðar verði með þeim hætti að hún verði samkvæmt orðanna hljóðan. Þá væri þessu sjálfhætt. Flokkur fólksins hefur lagt til að nái þetta frumvarp fram að ganga verði blóðmerabændum bættur sá skaði og við höfum lagt fram tillögur í fjáraukalögum hvað það varðar.

Það er mjög mikilvægt að við séum á undan bylgjunni, ef svo má segja, og tökum ekki á þessu eftir á. Að stunda blóðmerahald á grundvelli reglugerðar sem síðan stenst hana ekki á nokkurn hátt fyrir lögum mun líklega kalla á dómsmál. Það má ljóst vera að blóðmerahald brýtur gegn markmiðum og tilgangi þessarar reglugerðar og brýtur líka gegn lögum um velferð dýra. Stjórnvöld hafa ekki tryggt vernd fylfullra mera gegn því ofbeldi og þeirri illu meðferð sem felst í blóðmerahaldi. Löggjafinn verður því að grípa til aðgerða strax og banna blóðmerahald með öllu. Út á það gengur þetta frumvarp. Ég vænti þess að það fái góða umfjöllun í atvinnuveganefnd og komi til 2. umræðu í þingsal.


Ræðumaður: Guðmundur Ingi Kristinsson

Virðulegur forseti. Við erum hér að ræða frumvarp Flokks fólksins um breytingu á lögum um velferð dýra, bann við blóðmerahaldi. Ég er stoltur af þessu frumvarpi. Á Íslandi er virkur iðnaður sem felst í blóðtöku úr lifandi hrossum í því skyni að vinna úr blóðinu hormón sem selt er líftæknifyrirtæki til að framleiða megi frjósemislyf og hvata til að auka frjósemi í svínaeldi til manneldis. Líftæknifyrirtækið borgar hátt verð fyrir hormónið og því hefur blóðmerahald aukist til muna á Íslandi á síðustu árum. Á nokkrum stöðum er þetta orðið stórbúskapur með allt að 200 hryssur í blóðmeraframleiðslu. Miklir fjárhagslegir hvatar eru til staðar til að hámarka afköstin og því eru blóðmerar látnar ganga með folöld eins oft og mögulegt er eða þar til hormónið fyrirfinnst ekki lengur í blóði þeirra. Þá er þeim slátrað og folöldin fara jafnan beint í sláturhús. Á meðan hormónið finnst í blóði meranna er framkvæmd blóðtaka á viku fresti, 5 lítrar í hvert skipti 7–8 sinnum yfir sumarið.

Íslenski hesturinn en minni en hefðbundið hestakyn og því er blóðmagn í íslenskum hryssum aðeins 35–37 lítrar. Að níðast á einu dýri til þess að níðast á öðru dýri hlýtur að vera það ömurlegasta sem til er. Ef við förum að hugsa út í hvers vegna verið er að níðast á einu dýri til að níðast á öðru dýri og í hvaða aðstæðum það er gert hlýtur okkur að blöskra og við eigum að gera kröfu um að þessu verði hætt strax.

Blóðmerasögur. Já, 5 lítrar af blóði allt að 8 sinnum úr fylfullri meri með folald er ekkert annað en mjög slæmt og hryllilegt dýraníð. Gleymum því ekki að þetta er meri með folald. Hún er með líf inni í sér. Eini tilgangurinn með því að ná þessu hormóni úr blóði merarinnar er síðan að níðast á öðru dýri, gyltu, til að gera hana tilbúna til að eignast grísi löngu áður en hún á að vera tilbúin til þess. Það er svo ótrúlegt að þetta skuli viðgangast.

Það sem hefur kannski slegið mig mest er að þegar maður ræðir þetta við fólk úti í bæ þá hristir það hausinn og segir að þetta geti ekki átt sér stað, að við getum ekki verið svona ill   að hafa búið til svona iðnað. Það er ekkert fallegt við þetta. Það er ekki hægt að gera þetta fallega. Dýrin eru skelfingu lostin. Það er útilokað að beita þeirri aðferð að  binda upp höfuð dýra til að þvinga nál í hálsinn á þeim til að ná út blóði  í þeim eina tilgangi að níðast svo á öðru, til þess að auka hvað? Framleiðslu á kjöti. Og þeir berjast með kjafti og klóm til að fá að halda þessu áfram,  blóðmerabændur. En við eigum að hjálpa bændum sem hafa einhvern veginn villst af vegi og telja sig nauðsynlega þurfa að fara út í þennan iðnað, hjálpa þeim að komast í annað. Ég trúi ekki öðru en að ef  þessir bændur gætu farið í annað og fengið sömu tekjur fyrir það myndu þeir gera það á stundinni.

Okkur ber skylda til að stöðva þetta. Okkur ber skylda til að vernda dýrin. Það gerir okkur ekki betri að aðrir séu verri og það er engin afsökun þó að einhverjir reyni og ætli sér virkilega og vilji gera þetta vel. Það er ekki hægt. Þetta verður alltaf maðurinn að níðast á dýrinu til að ná blóði til að framleiða blóðpeninga og við skulum stoppa það. Sagt er að dýralæknar taki blóð undir opinberu eftirliti. Mér líður ekkert betur með það vegna þess að ég geri mér grein fyrir því að það er misbrestur á þeirri framkvæmd og það hefur komið í ljós.

Annað sem ég átta mig eiginlega ekki á og kom fram og átti að vera til  góðs, held ég, er að merarnar séu staðdeyfðar. Ég sé ekkert gott við það.   Þær eru auðvitað  staðdeyfðar vegna þess að þær finna til. Mannskepnan tekur ákvörðun; við förum í Blóðbankann ef við erum að gefa blóð en það er níðst á dýrunum án þess að hika.

KjarnannÉg las grein á sínum tíma þegar við vorum að ræða þetta. Höfundur hennar heitir Árni Stefán Árnason og er lögfræðingur, sérhæfir sig í lögum um dýravernd. Hann skrifaði grein í 14. janúar 2020 og með leyfi forseta ætla ég að vitna í grein hans. Þar segir undir fyrirsögninni „Alheimsvirðing íslenskrar hrossaræktar á undir   högg að sækja“:

„Íslenska hrossið nýtur mikillar virðingar á heimsvísu. Þegar best lætur á  Íslandi er aðbúnaður og framkoma mannsins við hrossið til mikillar fyrirmyndar,  langt umfram það, sem lög krefjast og gott siðferði gerir tilkall til. Þá ímynd verðum við að vernda og hrossinu ber að sýna þakklæti og virðingu. — En svo er því miður ekki alls staðar á Íslandi.“

Og áfram segir í fyrirsögn „Blóðmerin er tilraunadýr til að auka kjötframleiðslu“:

„Blóðmerahald er iðnaður, skilgreindur sem tilraunadýrastarfsemi af Matvælastofnun (MAST) og hefur þann eina tilgang, að framleiða hormónið PMSG, hvata til að auka frjósemi í svínaeldi til manneldis.“

Síðar í greininni segir orðrétt undir fyrirsögninni „Blóðmerar þolendur hins harða heims útigangs“:

„Blóðmerar eru útigangshryssur. Úti allt árið við afar misjafnar aðstæður. Við þessar aðstæður er skylda skv. lögum að veita þeim gott skjól, gegn veðrum, fóður og vatn. Það heyrði til undantekninga að samstarfsaðilar mínir sæju kröfuna um skjól uppfyllta en þeir höfðu viðkomu á um 40 stöðum blóðmerastóða hvar haldin voru hundruð mera ásamt folöldum. Það kom og á daginn í nýlegu óveðri að hross gátu ekki veitt sér skjól og drápust hægum kvalafullum dauðdaga, þvert á ákvæði dýraverndarlaga. Margoft hefur verið gagnrýnt af ýmsum aðilum hvernig mörg útigangshross eru auk þess vanrækt að vetri til varðandi vatns- og heygjöf.“

Undir fyrirsögninni „Iðnaðarþrælarnir blóðmerar og folöld þeirra“, segir orðrétt, með leyfi forseta:

„Blóðmerar eru gerðar fylfullar með reglulegu millibili til þess að líkami þeirra geti hafið framleiðslu blóðs, sem inniheldur PMSG, „gull­mola“ líftæknifyrirtækja, sem veitir þeim milljarðahagnað á ári hverju með fjöldaframleiðslu þess. Blóð er tekið úr merum í tuglítratali yfir sumarmánuðina.“

Í frumvarpinu kemur fram að það hefur ekki verið hrakið hér á nokkurn hátt að blóð sé tekið úr merunum 7–8 sinnum yfir sumarið. Íslenski hesturinn er minni en erlend hestakyn og því er blóðmagn íslenskra mera aðeins 35–37 lítrar, eins og áður kom fram. Hér er því verið að taka um 14% af blóðmagni þeirra í viku hverri í tvo mánuði.

Mér er gjörsamlega fyrirmunað að skilja í fyrsta lagi að hægt sé að réttlæta þetta. Í öðru lagi að það sé líka, eins og hefur komið fram í málaskrá — það er eiginlega stórfurðulegt að við skulum vera í dag í þessari stöðu að þurfa að berjast fyrir því að það sé ekki framið svona óhugnanlegt dýraníð hér. Okkur ber eiginlega skylda til að leggja þetta af. Við eigum að vera nógu siðuð og við eigum að vera orðin nógu þróuð til að bera meiri virðingu fyrir dýrunum okkar en þetta. Ég segi fyrir mitt leyti að ég ber virðingu fyrir bændum og ég hef ekkert nema gott að segja af þeim bændum þar sem ég þekki til, en ég trúi því ekki að  raunverulegir bændur vilji hafa þennan búskap. Hagnaðurinn hlýtur að liggja í því að taka blóð og búa til efnið sem svínabændur framleiða kjöt með. Ég segi: Eigum við að sammælast um það að frumvarpið sem við erum hér að mæla fyrir nái fram að ganga og að það sé kominn tími til að við sýnum hestum þá virðingu, sérstaklega merunum sem eru með folöld, að við séum ekki að dæla fleiri lítrum af blóði úr þeim 7–8 sinnum á sumri? Getum við verið í  fáránlegri stöðu en þetta? Er hægt að leggjast lægra? Ég sé engan tilgang með þessu. Ég spyr: Er ekki löngu kominn tími til að við högum okkur eins og aðrar siðaðar þjóðir og hugsum um velferð dýra og hættum að níðast á þessum dýrum og það strax?


Ræðumaður: Inga Sæland

Frú forseti. Ég mæli hér fyrir frumvarpi til laga um breytingu á lögum um velferð dýra, nr. 55/2013, bann við blóðmerahaldi. Með mér á frumvarpinu er gjörvallur þingflokkur Flokks fólksins, það eru þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Einnig áskotnaðist  okkur liðsauki frá Pírötum, hv. þm. Andrés Ingi Jónsson er einnig með okkur á þessu frumvarpi. Það skal tekið fram að öllum þingmönnum, kjörnum fulltrúum, hvort sem þeir eru ráðherrar eða þingmenn, var boðið að vera með okkur á þessu máli og ég þakka hv. þm. Andrési Inga Jónssyni  fyrir að sýna því umhyggju.

Lagt er til að 1. gr. hljóði svo:

Á eftir 2. mgr. 20. gr. laganna kemur ný málsgrein, svohljóðandi:

Bannað er að taka blóð úr fylfullum merum í þeim tilgangi að selja það eða vinna úr því hormónið PMSG (Pregnant Mare Serum Gonadotropin) eða nokkra aðra vöru til sölu.

2. gr.

Eftirfarandi breytingar verða á 45. gr. laganna:

a.   Á eftir c-lið 1. mgr. kemur nýr stafliður, svohljóðandi: hann brýtur gegn bannákvæðum skv. 20. gr.

b.   6. mgr. fellur brott.

3. gr. hljóðar svo: Lög þessi öðlast þegar gildi.

Í greinargerð með frumvarpinu segir, með leyfi forseta:

Frumvarp þetta var lagt fram á 151., 152. og 153. löggjafarþingi (53. mál) en náði ekki fram að ganga og er nú lagt fram að nýju óbreytt. Sem sagt, við erum að koma fram með málið eina ferðina enn. Alls bárust 24 umsagnir um málið á 153. löggjafarþingi. Jafnframt barst fordæmalaus fjöldi umsagna um málið á 152. löggjafarþingi, alls 137 og skal þess getið að þá voru líka send einhver hundruð umsagna til Umhverfisstofnunar. Einnig barst Alþingi undirskriftalisti þar sem 6.380 manns kölluðu eftir því að blóðmerahald yrði bannað. Meðal umsagnaraðila voru dýraverndunarsamtök, bæði innlend og alþjóðleg, dýralæknar, stjórnvöld, blóðmerabændur, almennir borgarar og fyrirtækið Ísteka. Ekki er hægt að fara í saumana á öllum þeim umsögnum sem bárust en rauði þráðurinn í afstöðu aðila er sá að þeir aðilar sem höfðu hagsmuna að gæta af blóðmerahaldi lögðust gegn frumvarpinu en almennir borgarar og dýraverndunarsinnar studdu almennt markmið frumvarpsins. Þá bárust einnig á annað hundrað umsagnir til Matvælastofnunar vegna útgáfu starfsleyfis Ísteka, sem framleiðir PMSG úr merablóði, en þorri umsagnaraðila lagðist gegn endurnýjun starfsleyfisins og mótmælti blóðtöku úr fylfullum merum.   Á Íslandi er stunduð blóðtaka úr fylfullum merum í því skyni að vinna úr blóðinu hormónið Pregnant Mare Serum Gonadotropin (PMSG), sem selt er til líftæknifyrirtækja svo að framleiða megi frjósemislyf, aðallega fyrir svínarækt.

Blóðmerar eru látnar ganga með folöld eins oft og mögulegt er til að hámarka afköst hverrar merar, þar til hormónið finnst ekki lengur í blóði hennar. Þegar svo er komið er merunum slátrað. Folöldunum er að jafnaði slátrað. Umfang blóðtökunnar fer fram úr ráðlögðu hámarki, langt fram úr ráðlögðu hámarki, en samkvæmt ritrýndri fræðigrein Vilanova o.fl. er lagt til að við endurteknar blóðtökur skuli ekki taka meira blóð en sem nemur 7,5% af heildarblóðrúmmáli. Gildandi reglugerð heimilar umtalsvert meiri blóðtöku, allt að 18,5% af heildarblóðrúmmáli vikulega, átta vikur í röð. Þannig að við erum að segja: Hér er heimilað að taka nánast fimmtunginn — fimmtunginn af blóði úr fylfullri meri einu sinni í viku, átta vikur í röð — fimmtung, takk fyrir.

Ísland — land 5.000 blóðmeraFylfullar merar sæta mismiklu og misgrófu ofbeldi við blóðtöku þegar verið er að ná úr þeim hormóninu PMSG. Það má glögglega sjá í heimildarmyndinni sem var frumsýnd 22. nóvember 2021 og vakti sterk viðbrögð og mikla reiði um heim allan. Í myndinni er fjallað um blóðmerahald á Íslandi þar sem greinilega kemur í ljós sú illa meðferð, misþyrming og dýraníð sem hryssurnar þurfa að sæta við blóðtökuna. Í myndinni eru færð rök fyrir því að ætla megi að slíkt harðræði tíðkist almennt við blóðtökuna hér á landi. Ég vil benda á að ég hef verið í sambandi við mjög marga bændur, hrossabændur sem aðra bændur, og þeim ber öllum saman um eitt — það skal tekið fram að það er verið að taka blóð úr fylfullum hryssum sem eru ótemjur — það bar öllum saman um það að þú tekur ekki ótemju og brosir fallega framan í hana og biður hana um að labba  inn í bás þar sem á að taka úr henni blóð. Það þarf  oftar en ekki að beita miklum átökum til að koma hryssunni á þann stað sem ætlað er að setja hana. Sumarið 2022 var tilkynnt um átta fylfullar merar sem drápust í tengslum við blóðtöku og grunur er um að þar hafi verið að störfum dýralæknar sem voru ekki nógu þjálfaðir. Þá vil ég benda á að ég hef heimildir fyrir því að þessar hryssur hafi verið mun fleiri. Í einu málinu sem kom inn á borð hjá Matvælastofnun,  MAST, hafði verið gengið það harkalega fram í blóðtöku að barkinn var sundur tekinn í merinni, hún var dregin út úr básnum þar sem hún var látin liggja og drepast á næstu 10–15 mínútum og blæða út. Hún fékk ekki einu sinni að njóta vafans og fá kúlu í hausinn. Nei, hún var látin liggja þarna og deyja eins og hvert annað rusl.

Blóðmerahald jókst til muna undangenginn áratug en í kjölfar aukinnar umfjöllunar um blóðmerahald hefur umfang þess frekar dregist saman. Árið 2021 voru 119 starfsstöðvar með 5.383 blóðmerar, en árið 2022 hafði starfsstöðum fækkað í 90  og heildarfjöldi blóðmera var 4.779.

Ég ætla í því sambandi að nefna hér að hv. þm. Ásmundur Friðriksson kom hér upp í störf þingsins þar sem hann benti á nauðsyn þess að við styðjum við búskap bænda og  í rauninni held ég að það sé varla til sá alþingismaður eða þá sá flokkur hér á þingi sem ekki vill styðja við búskap bænda. Hv. þingmaður  bendir hér á fundinn Laun fyrir lífi þar sem bændur eru í rauninni að hrópa á  aðstoð. Hann talar þar um blóðmerahald, hversu mikilvægt það sé fyrir þessa bændur og hann talar um að það séu nú um 2.000 hryssur sem verið sé að dæla blóði úr. Ef má deila eins mikið í það sem hv. þingmaður sagði þá vil ég leiðrétta hann hér með og benda á það að þær voru 4.779, hryssurnar,  en ekki 2.000, svo það sé sagt.

Eftirlitsstofnun EFTA, ESA, sendi bréf til íslenskra stjórnvalda 10. maí 2023 þar sem færð voru rök fyrir því að blóðmerahald bryti í bága við tilskipun Evrópuþingsins og ráðsins 2010/63/ESB frá 22. september 2010 um vernd dýra sem notuð eru í vísindaskyni. Samkvæmt ESA heyrir starfsemin undir tilskipunina, þar sem hún telst sem notkun dýra í öðrum vísindalegum tilgangi og kann að valda dýrum sársauka, þjáningu eða varanlegum skaða umfram þann þröskuld sem tilskipunin kveður á um. ESA telur jafnframt að hvorki lög um velferð dýra né sú reglugerð sem ráðherra setti um blóðtöku úr fylfullum hryssum, nr. 900/2022, uppfylli þær kröfur sem tilskipunin gerir og miði að því að vernda dýr sem nota á í vísindaskyni. Það er skilyrði samkvæmt tilskipuninni að stjórnvöld meti hvort notkun dýra á þennan hátt sé nauðsynleg til að ná fram þeim markmiðum sem að er stefnt eða hvort hægt sé að ná fram sömu markmiðum án notkunar dýra. Íslensk stjórnvöld hafa ekki framkvæmt slíkt mat. Í kvörtuninni sem barst til ESA vegna blóðmerahalds á Íslandi kom fram að nú þegar væru framleiddar staðkvæmdarvörur sem hefðu sömu notkunareiginleika og þau lyf sem framleidd eru úr hormóni fylfullra mera. Þess skal getið að ég veit eiginlega ekki hvað mörg lyf er þegar búið að framleiða, hversu margar tegundir. Ég  vissi alla vega um níu tegundir sem fást nú bara í apótekum  í Þýskalandi, en svo komu fram heimildir um að þessar staðkvæmdarvörur væru í rauninni mun fleiri — mun fleiri.

Evrópuþingið hefur skorað á bæði framkvæmdastjórn Evrópusambandsins og aðildarríki þess að hætta innflutningi og framleiðslu á PMSG. Áskorun þingsins til aðildarríkja ESB er í raun einnig beint til Íslands sem aðildarríkis að EES-samningnum. Ef framkvæmdastjórnin grípur til aðgerða til að framfylgja ályktun Evrópuþingsins, sem felur í sér bann við blóðmerahaldi í Evrópu, liggur ljóst fyrir að slíkt bann mun ná til Íslands á grundvelli EES-samningsins.   Ísland er líklega eini framleiðandi PMSG í Evrópu — við vitum einungis um þrjú lönd í heiminum sem ganga svona harkalega fram gegn fylfullum hryssum — þrátt fyrir að hrossabúskapur sé stundaður í öllum löndum álfunnar. Það vekur furðu að starfsemi sem þessi sé jafn umfangsmikil hér á landi og raun ber vitni.

Íslandsstofa hefur á undanförnum átta árum verið í sérstöku markaðsátaki til að kynna íslenska hestinn á erlendri grundu. Átakið felst í því að íslenski hesturinn verði þekktur á heimsvísu sem reiðhesturinn með góða geðslagið, sá sem færir fólk nær náttúrunni. Markmiðið með átakinu er að auka verðmætasköpun sem byggist á íslenska hestinum, sem er þvert á það dýraníð sem er verið að framkvæma hér á íslenskum fylfullum hryssum. Það er verið að styrkja ímynd hans í vitund fólks um heim allan og verið að markaðssetja vörumerkið Horses of Iceland.

Ísland ver á ári hverju miklum fjármunum í að draga fram jákvæða ímynd landsins á erlendri grund. Blóðmerahald stórskaðar þessa ímynd og hefur verið fordæmt um heim allan. Ef ekki verður gripið til aðgerða gegn blóðmerahaldi tafarlaust verður orðspor og ímynd Íslands fyrir óafturkræfu tjóni.   Lög um velferð dýra hafa það að markmiði að stuðla að velferð dýra, raunverulega. Til þess eru lög um velferð dýra. Í þeim lögum er talið upp að dýrin séu laus við vanlíðan, hungur og þorsta, ótta og þjáningu, sársauka, meiðsli og sjúkdóma.   Hvað af þessari talningu sem ég var með hér skyldi nú eiga við um villtar fylfullar hryssur sem er verið að troða inn í blóðmerabásinn? Eru þær hræddar? Skyldu þær vera óttaslegnar,  með vanlíðan? Eru þær þjáðar? Eru þær með sársauka? Meiða þær sig? Fimm atriði af þessari upptalningu eiga beint við um dýraníðið blóðmerahald — beint við. Það er þverbrot á lögum um velferð dýra. Það liggur á borðinu og það þarf í rauninni að hafa lítið  fleiri orð um það.

Það er enn fremur markmið laganna að dýr geti sýnt sitt eðlilega atferli eins og frekast er unnt. Það má vera ljóst að blóðmerahald brýtur gegn framangreindum markmiðum laganna. Stjórnvöld hafa ekki tryggt vernd fylfullra mera gegn því ofbeldi og þeirri illu meðferð sem felst í blóðmerahaldi. Löggjafinn verður að grípa til aðgerða strax og banna með öllu blóðmerahald. Lagt er til að brot gegn því banni varði refsingu skv. 1. mgr. 45. gr. laga um velferð dýra. Þá er einnig lagt til að 6. mgr. 45. gr., sem kveður á um að brot gegn velferð dýra skuli aðeins sæta rannsókn lögreglu að undangenginni kæru Matvælastofnunar, verði felld brott, því að að sjálfsögðu á þorri almennings og við,  raunverulegir dýravinir, þeir sem raunverulega hugsa um velferð dýra, að geta bent á það ef  um illa meðferð dýra er að ræða.

Það skal einnig tekið fram að við komum með breytingartillögu við frumvarp til fjáraukalaga til að tryggja það að ríkið myndi stíga inn og styrkja þá bændur sem yrðu fyrir búsifjum ef þetta frumvarp næði fram að ganga. Við höfum ítrekað bent á ýmsar leiðir til að aðstoða bændur við að komast í aðra tegund búskapar. Við höfum viljað niðurgreiða raforku, við höfum viljað efla garðyrkju. Við höfum  viljað hjálpa þeim þannig að þau verði sjálfbær í allri ræktun á ávöxtum og grænmeti og allri ylrækt. Þetta hefur náttúrlega ekki fengið góðan hljómgrunn.

Það er vert að geta þess að það kom  tilkynning frá matvælaráðuneyti   15. september síðastliðinn í kjölfar samskipta milli Eftirlitsstofnunar EFTA og matvælaráðuneytisins:

„Í kjölfar samskipta milli Eftirlitsstofnunar EFTA (ESA) og matvælaráðuneytisins mun reglugerð sem gilt hefur síðan 2022 um blóðmerahald verða felld úr gildi og starfsemin felld undir reglugerð nr. 460/2017 um vernd dýra sem notuð eru í vísindaskyni sem innleiðir tilskipun 2010/63/EB sem felld var inn í EES-samninginn árið 2014.

Í formlegu áminningarbréfi“ — áminningarbréfi, tek ég fram aftur, frú forseti —  „ESA frá 10. maí sl. kemur fram afstaða stofnunarinnar um að Ísland hafi brotið gegn ákvæðum framangreindrar tilskipunar og ákvæðum EES-samningsins með setningu sérreglna um málefnið. Málið snýr að túlkun á gildissviði regluverksins sem um ræðir og hafa íslensk stjórnvöld“ —  takið eftir — „fallist á að blóðtaka úr fylfullum merum fyrir framleiðslu á PMSG/eCG hormóni falli innan gildissviðs regluverksins. Reglugerð um blóðtöku úr fylfullum hryssum nr. 900/2022 verður felld úr gildi frá 1. nóvember nk. Lögð er áhersla á að gæta meðalhófs og að hagaðilum sé gefið tækifæri til að aðlaga sig að nýrri lagaumgjörð.“

— Það skal tekið fram að nú er þessari blóðmeravertíð ársins 2023 að ljúka, er nýlokið, en hún mun hefjast aftur næsta sumar þannig að aðlögunin er alveg nóg í mínum huga. — „Eftir 1. nóvember mun reglugerð nr. 460/2017 um vernd dýra sem eru notuð í vísindaskyni gilda um starfsemina. Að fella starfsemi blóðmerahalds undir umrædda reglugerð felur í sér að formkröfur til ákveðinna þátta starfseminnar munu breytast, t.d. varðandi starfsleyfi sem Matvælastofnun annast samkvæmt reglugerðinni.“

Það hefur einnig komið fram að það er talið  að með þessari reglugerð sem við erum að innleiða nú sé nánast sjálfhætt, enda  liggur það líka á borðinu. Það er ekkert við blóðtöku úr fylfullum hryssum, ekki neitt, sem kalla má í vísindaskyni. Það eru akkúrat engin vísindi, eftir áratuga dýraníð á fylfullum hryssum eru akkúrat engin vísindi sem liggja þar að baki. Og markmiðið, sem áður segir, sem að var stefnt með því að vinna hormónið PMSG úr blóði fylfullra hryssna, er eingöngu og einungis að auka svínakjötsframleiðslu fyrst og síðast. Í sárafáum tilvikum er þetta  hormón notað í eitthvað annað. Þannig að þegar upp er staðið snýst þetta dýraníð um það að við getum borðað meira beikon og að verksmiðjubúskapurinn geti blómstrað sem aldrei fyrr með einu dýraníðinu ofan á annað. Þannig að ég vona bara   innilega eftir allt sem á undan er gengið að löggjafinn fari að gyrða sig í brók og banna það sem hefur verið okkur til háborinnar skammar. Ég veit ekki eins og hvað við lítum út fyrir að vera á erlendri grund. Við eigum að koma til móts við bændurna okkar, byggja upp sjálfstraust þeirra gagnvart því að vera með búskap sem ekki er þannig úr garði gerður að það orki tvímælis og jafnvel særi siðferðis- og blygðunarkennd fólks.

Það er sárara en tárum taki að árið 2023 skuli ég standa hér og mæla fyrir banni við blóðmerahaldi í fjórða sinn. Það er sárara en tárum taki að maður skuli vera að berja hér hausnum við steininn þegar í rauninni allur heimurinn sendir okkur illt auga. Þegar ESA, Eftirlitsstofnun EFTA, hefur sent okkur skammir, eigum við bara að hunsa það, frú forseti? Það er kominn tími til að taka utan um þessar blóðmerar.

Að lokum langar mig að vísa aftur í hv. þm. Ásmund Friðriksson því að hann hefur mikinn áhuga, held ég, á blóðmerahaldi og nefndi það hér sérstaklega í störfum þingsins, sagði að þessar hryssur hefðu það sennilega best allra dýra í landinu, þær væru frjálsar og þyrftu ekki að ganga í gegnum neinar þvinganir eða leiðindi nema í örfáa klukkutíma á ári. Staðreyndin er sú að bara   í desember 2019  drápust 100 merar, 100 merar drápust í óveðrinu og  á hverju einasta ári drepast mismargar hryssur   hér í ofsaveðrum sem geisa um landið vegna þess að það er ekki um þær hirt. Þær hafa ekkert skjól. Þannig að hún er í rauninni brotin, þessi dýravelferð,  og þessi löggjöf um dýravelferð virðist meira vera sýndarmennska heldur en raunveruleg lög.

Það er kominn tími til, frú forseti, að eftirlitsaðilar og löggjafinn sjálfur fylgi því fast eftir sem hann hefur gert hér að lögum. Það er ætlast til þess að almenningur fylgi þeim reglum sem við setjum hér. Hér eru menn kærðir hægri vinstri fyrir að keyra of hratt eða á öfugum helmingi vegarins eða hvaðeina annað sem er. Hér má í rauninni ekki neitt öðruvísi en að við því séu einhver ákveðin viðurlög. En dýraníð, það má brjóta lög um velferð dýra um hábjartan dag fyrir framan alheim án þess að íslensk stjórnvöld og eftirlitsaðilar bregðist við.

Frú forseti. Það er kominn tími til að leggja algjört bann við dýraníðinu blóðmerahaldi.


Ræðumaður: Eyjólfur Ármannsson

Virðulegi forseti. Mín skoðun er sú að við séum ekki að greiða niður skuldir nægilega hratt. Það er alveg augljóst mál ef maður skoðar fjárlög fyrir næsta ár að við erum á þensluskeiði núna. Ef það verður samdráttur í íslensku efnahagskerfi og samdráttur í ríkisfjármálum, þá verður ríkissjóður í verulegum vanda. Þá væri gott að hafa það þannig að skuldahlutfall ríkissjóðs væri enn minna. Mér finnst fyrirhyggjan ekki nægilega mikil. Það kemur greinilega fram í þessum ríkisreikningi að skuldir hækka milli ára í A-hluta um 18 milljarða kr. Við erum ekki nægilega vel undirbúin fyrir næsta samdráttarskeið sem mun koma fyrr eða síðar. Við erum svo heppin núna að við erum á þensluskeiði. Það breytir því ekki að við sölu á Íslandsbanka — í fyrsta lagi er ekki búið að selja bankann, svo að gert er ráð fyrir peningum sem eru ekki komnir í kassann. Ég get ekki séð að fyrirhyggjan sé fyrir hendi hvað þetta varðar. Við vitum hvernig fór fyrir síðasta fjármálaráðherra þegar hann var að selja bankann. Það breytir því ekki, og er alveg augljóst mál að mínu mati, að lækkun skulda ríkisins gengur ekki nægilega hratt fyrir sig. Það er m.a. vegna skattalækkana og vegna þess að við höfum ekki verið nógu varkár í ríkisfjármálum. Það ber þessi ríkisreikningur með sér. Ég vona að hæstv. fjármálaráðherra sé sammála mér um það, og það er gott að vita að hann sé sammála mér um það, að við eigum að greiða erlendar skuldir okkar hratt niður. En það virðist ekki vera gert nægilega hratt.


Ræðumaður: Eyjólfur Ármannsson

Virðulegi forseti. Ég vil þakka hæstv. fjármálaráðherra fyrir framsöguna. Mig langar að spyrja hæstv. fjármálaráðherra varðandi skuldastöðu ríkissjóðs. Í ríkisreikningi kemur fram að í árslok 2022 námu skuldir A- og B-hluta ríkissjóðs 3.245 milljörðum kr. Þar af voru vaxtaberandi skuldir 2.175 milljarðar kr., sem samanstanda af skuldabréfum fyrir 2.066 milljarða kr. og ríkisvíxlum fyrir 109 milljarða kr. Ef við skoðum markaðsupplýsingar síðan þá kemur í ljós að heildarskuldir ríkissjóðs voru 1.624 milljarðar kr. Þar af voru erlendar skuldir 16% og verðtryggð ríkisbréf 25%. Við virðumst ekki vera að fara rétta leið hér. Eins og kemur fram í greinargerðinni námu skuldir A-hluta ríkissjóðs 2.636 milljörðum kr. í árslok í fyrra og hækkuðu um 18 milljarða kr. milli ára. Ófjármagnaðar lífeyrisskuldbindingar ríkissjóðs hækkuðu um 79 milljarða kr. á árinu og námu 880 milljörðum kr. Fyrrverandi þingflokksformaður Sjálfstæðisflokksins skrifaði grein fyrir nokkru og sagði að þessi ríkisstjórn hefði lækkað skatttekjur um 310 milljarða kr. Núna erum við að fara í ranga átt varðandi skuldir ríkissjóðs. Það kom fram í fjárlögum að við munum greiða mjög hátt hlutfall í vexti í ár. Við gerðum það alla vega í fyrra. Er ekki röng forgangsröðun að lækka skatta þegar skuldir ríkissjóðs hækka um 18 milljarða kr.? Er ekki kominn tími til þess að við förum einfaldlega að greiða niður skuldir af fullum krafti í þessu góðæri og á þessu þensluskeiði sem nú stendur yfir? Til dæmis eru erlendar skuldir 16% af skuldasafni ríkissjóðs.


Ræðumaður: Guðmundur Ingi Kristinsson

Virðulegur forseti. Ég fór til Tryggingastofnunar ríkisins og fékk ekki réttar upplýsingar um rétt minn og fékk því skerðingar upp á hundruð þúsunda króna ári síðar. Ég átti rétt á styrk og vissi það ekki fyrr en þremur árum síðar en fékk hann ekki afturvirkt því að ég átti að vita um styrkinn, var svar Tryggingastofnun ríkisins.

Öryrki fór til TR og spurði hvort hann mætti vinna fyrir 200.000 kr. á mánuði. Svarið hjá þeim var: Já, það máttu. Hann trúði því ekki og því kom hann til mín og sýndi mér á hvaða lífeyrislaunum, styrkjum og bótum hann væri. Hann var á þremur flokkum bóta sem urðu fyrir skerðingum vegna vinnutekna og hefði ekki fengið krónu fyrir þá vinnu sem hann ætlaði að vinna ef hann hefði farið að vinna.

85 ára ellilífeyrisþegi fékk 400.000 kr. eftirárukkun eftir að hafa fengið sér smá vinnu.

Hlutverk Tryggingastofnunar er að veita almenningi þjónustu og ráðgjöf um réttindi og skyldur samkvæmt þeim lögum sem stofnunin starfar eftir og kynna almenningi réttindi sín með upplýsingastarfsemi.

„Leiðbeiningarskylda.

Tryggingastofnun ríkisins skal kynna sér aðstæður umsækjenda og greiðsluþega og gera þeim grein fyrir rétti þeirra samkvæmt lögum þessum og öðrum lögum er stofnunin starfar eftir, reglugerðum settum á grundvelli laganna og starfsreglum stofnunarinnar. Við meðferð máls skulu staða og réttindi umsækjanda eða greiðsluþega skoðuð heildstætt. Stofnunin skal leiðbeina umsækjanda um réttarstöðu hans, þau gögn sem þurfa að fylgja umsókn og um framhald málsins.“

Nú varðar erindi ekki stofnunina og skal þá vísa á rétta leið.

Núverandi mannvonskukerfi almannatrygginga er ráðgáta sem nær enginn botnar í, en að láta það viðgangast árum og jafnvel áratugum saman að það sé ekki verið að leiðbeina veiku og öldruðu fólki um rétt þess gengur ekki upp. Hvað er ríkisstjórnin að gera í þessu máli? Ekkert. Segir það ekki allt sem segja þarf um þetta bútasaumaða mannvonskukerfi þeirra að þeir geti ekki einu sinni leiðbeint öldruðu fólki og öryrkjum um rétt þess?


Ræðumaður: Guðmundur Ingi Kristinsson

Virðulegur forseti. Ég vil þakka hæstv. félags- og vinnumarkaðsráðherra fyrir svarið en því miður, mér finnst það svolítið rýrt vegna þess að það er enginn vandi að sjá til þess í eitt skipti fyrir öll að enginn lifi í fátækt. Við í Flokki fólksins erum með frumvarp um 400.000 kr. skatta- og skerðingarlaust. Hvernig ætlum við að fjármagna það? Jú, við ætlum að breyta persónuafsláttarkerfinu og þegar það væri komið í gegn þá erum við að tala um kostnað upp á 30 milljarða plús. En á sama tíma er verið að skerða í almannatryggingakerfinu um 80 milljarða, 80 milljarðar eru heildarskerðingar í almannatryggingakerfinu. Þar af leiðandi væri það ekki kostnaður að setja inn 33 milljarða heldur væri bara verið að skila hluta af því sem ríkið sparar sér með skerðingum.

Ég spyr hæstv. ráðherra: Hvers vegna í ósköpunum er ekki eitthvað gert núna en ekki einhvern tímann, eða á að gera þetta eins og hefur verið talað um, að draga úr fátækt, draga úr skerðingum? Hvað þýðir það? Að draga það til ársins 2050, 3000, eða hvað á að draga mikið úr skerðingum? Einn aur, tvo aura, úr 1 kr. í 65 aura eins og var gert með krónu á móti krónu? Er ekki betra að taka stökkið og sjá til þess í eitt skipti að fólk lifi með reisn?


Ræðumaður: Guðmundur Ingi Kristinsson

Virðulegur forseti. Í dag er alþjóðlegur baráttudagur kvenna. Um leið og ég vil óska konum innilega til hamingju með daginn þá vil ég benda á að það eru konur sem fara verst út úr örbirgð og því að geta ekki mætt grunnþörfum sínum, sem er skilgreiningin á fátækt. Menntaskortur, næringarskortur, heilsubrestur og að vanta fæði, húsnæði og klæði er ekkert annað en sárafátækt. Skortur á heilbrigðisþjónustu, hollum mat og mannsæmandi húsnæði er önnur birtingarmynd fátæktar. Samfélagslegur kostnaður vegna fátæktar er mikill í formi heilsubrests með tilheyrandi kvíða og vanlíðan.

Einstæðar mæður og einstæðar mæður sem líka eru öryrkjar eru þær konur sem verst standa í okkar ríka samfélagi. Ævilíkur fólks, sérstaklega ævilíkur kvenna sem búa við viðvarandi fátækt, voru metnar með könnun sem gerð var í Bretlandi 2001–2016. Þar kom fram að dauðsföll vegna fátæktar eru mörg og þá sérstaklega meðal kvenna. Munurinn á milli kvenna sem lifa við fátækt í Bretlandi og þeirra sem lifa við velmegun er tíu ár og bilið eykst. Konur sem lifa við fátækt lifa að meðaltali tíu árum skemur en þær sem eru efnameiri og deyja úr sjúkdómum sem auðvelt væri að meðhöndla ef þær hefðu efni á að skila sér til læknis, sem hæstv. heilbrigðisráðherra mætti íhuga.

Haldið þið að þetta sé eitthvað öðruvísi hér á landi? Nei, heilsutjón vegna lélegs fæðis, fæðuskorts eða annarra líkamlegra óþæginda, t.d. vegna þunglyndis, vonleysis og þeirra veikinda hjá konum, er oft meðhöndlað sem breytingaskeið eða móðursýki og er að valda því sama hér á landi. Fátækar konur lifa nær tug ára skemur en þær efnameiri. Þetta má yfirfæra á þær konur sem eru í láglaunastörfum, slíta sér út og enda síðan sem öryrkjar vegna heilsubrests. Hvað er hæstv. félags- og vinnumarkaðsráðherra að gera til að koma í veg fyrir þetta og hvernig ætlar hæstv. félags- og vinnumarkaðsráðherra að útrýma allri mismunun gagnvart konum?


Ræðumaður: Ásthildur Lóa Þórsdóttir

Virðulegi forseti. Eldri borgarar, ellilífeyrisþegar, þetta eru hugtök sem við hendum fram í umræðunni en þau eru ópersónuleg þannig að við gleymum oft að á bak við þau er fólk, feður og mæður sem væntanlega hafa lokið því hlutverki sínu og eru núna afar og ömmur. Þetta er fólkið sem byggði landið, fólkið sem við, a.m.k. á hátíðarstundum, teljum eiga allt gott skilið; meira en það, þau eiga allt það besta skilið. En nú er það svo í þessu sjötta ríkasta landi heims að um 11.000 eldri borgarar eru í neðstu þremur tekjutíundunum og um 6.000 þeirra búa við fátækt og sum þeirra hreinlega við hungurmörk. Fólk, sérstaklega þau sem höfðu kannski ekki úr miklu að moða í gegnum lífið, unnu láglaunastörf, voru jafnvel á örorku og áttu ekki eigið húsnæði heldur eru í rándýru leiguhúsnæði og gátu illa lagt fyrir, hvað þá safnað í digra sjóði, það fólk er sérstaklega illa statt.

Það sem verra er, þá virðist ríkið hreinlega gera sér far um að auka á erfiðleika þeirra með öllum þeim ráðum sem það hefur. Hvernig í ósköpunum stendur á því og hvenær var sú ákvörðun tekin að það ætti að taka allar bjargir af eldra fólki sem hefur mjög lítið og biður alls ekki um mikið? Það biður um að fá að njóta þess sem því hefur þó tekist að leggja fyrir í gegnum lífið með trúföstum greiðslum í lífeyrissjóð sem átti að vera til elliáranna. Í staðinn hefur ríkið ákveðið að skerða lögbundnar greiðslur til þeirra vegna þeirra réttinda sem þau hafa áunnið sér í lífeyrissjóði. Mér finnst ástæða til að spyrja af hverju ríkinu komi við hvað fólk fái greitt úr lífeyrissjóðum. Ekki eru þeir reknir af ríkinu og ekki þurfa greiðslurnar að vera háar til að ríkinu ofbjóði og byrji að skerða lögbundnar greiðslur þeirra frá Tryggingastofnun.

Greiðslurnar úr lífeyrissjóðunum mega ekki fara yfir 25.000 áður en skerðingar hefjast. Hvað fæst fyrir 25.000 kr. í dag? Allt hefur hækkað, ekki síst matvara. Einnig má nefna fatnað og lyf, sem eru umtalsverður útgjaldaliður hjá eldri borgurum, og alls ekki gleyma húsaleigu sem hefur margfaldast á undanförnum mánuðum. Þetta mál snýst í raun í grunninn um fæði, klæði og húsnæði og að allir geti lifað mannsæmandi lífi, sem eru grundvallarbaráttumál Flokks fólksins.

Í umsögn ASÍ um fjárlagafrumvarp ársins 2020 stendur, með leyfi forseta:

„Ekki er gert ráð fyrir að draga úr óhóflegum tekjutengingum milli lífeyris úr samtryggingarlífeyrissjóðum og almannatrygginga sem draga úr hvata til lífeyrissparnaðar og veikja tiltrú á lífeyrissjóðakerfið. Tekjuskerðingar almannatrygginga gera það að verkum, í samspili við tekjuskattskerfið, að áratuga söfnun lífeyrisréttinda í lífeyrissjóð skilar mörgum óverulegri viðbót í ráðstöfunartekjum. Þannig fær einstaklingur sem býr einn og á 100.000 krónur í lífeyri úr samtryggingarlífeyrissjóði einungis um 36 þúsund krónur í auknar ráðstöfunartekjur umfram þann sem engin réttindi á þegar tekið hefur verið tillit til tekjuskerðinga almannatrygginga og staðgreiðslu skatta. Eigi viðkomandi 200.000 kr. í lífeyrisréttindi aukast ráðstöfunartekjurnar um 63 þúsund krónur. Þegar lífeyrir úr samtryggingarlífeyrissjóði nær ríflega 570.000 kr.“ — þannig að við þurfum ekki að hafa áhyggjur af framkvæmdastjóranum sem býr í Garðabæ og er með tvær milljónir í laun á mánuði, eins og stundum hefur verið haldið fram — „hefur allur réttur til greiðslna úr almannatryggingum þurrkast út og ráðstöfunartekjur nema þá um 417 þúsund krónum á mánuði.“

Svo mörg voru þau orð en þau höfðu engin áhrif á hv. ríkisstjórn. Nei, aldraðir, foreldrar okkar, afar og ömmur, mega enn bíða eftir réttlæti og éta það sem úti frýs. En kannski það séu ekki foreldrar eða afar og ömmur þeirra sem öllu ráða, þau eru kannski ekki í þessum 11.000 manna hópi í lægstu tekjutíundunum.

Samkvæmt reiknivél TR og miðað við ellilífeyrisþega sem býr einn þá skilar það aðeins 20.000 kr. í auknar ráðstöfunartekjur þegar lífeyristekjur aukast úr 25.000 kr. á mánuði í 100.000 kr. á mánuði. Þetta er 74% samfelld skattlagning og skerðing. Hvernig er það ásættanlegt að eldri borgarar sem hafa lagt fyrir fyrir eigin lífeyrissparnaði í marga áratugi verði svo af nærri þremur fjórðu af útgreiðslu hans? Þetta hlýtur að flokkast undir eignaupptöku, a.m.k. jaðrar við hana. Grái herinn höfðaði mál gegn ríkinu árið 2021 vegna einmitt þeirrar eignaupptöku sem felst í þessum skerðingum. Því miður úrskurðaði dómarinn ekki ellilífeyrisþegum í vil. Það er því okkar verkefni hér í þessum sal að tryggja lífeyrisþegum örugga framfærslu og koma í veg fyrir þá eignaupptöku sem felst í rúmlega 70% samfelldri skattlagningu og skerðingu.

Ein afleiðingin af því að ríkið hefur beitt ofurskerðingum í almannatryggingakerfinu er m.a. sú að útgjöld hins opinbera til ellilífeyrisgreiðslna í almannatryggingakerfinu eru hin minnstu sem þekkjast meðal vestrænna þjóða. Þingheimur hlýtur að sammælast um að draga úr þessum skerðingum og koma á sérstöku 100.000 kr. frítekjumarki vegna lífeyristekna, sérstaklega í ljósi þess að meira en 11.000 eldri borgarar eru í lægstu þremur tekjutíundum samfélagsins og 6.000 þeirra í lægstu tveimur tekjutíundum samfélagsins. Minna má það ekki vera. 100.000 kr. eru ekki mikið og eldri borgarar þessa lands eiga rétt á að lifa með reisn og sóma lífið á enda.


Ræðumaður: Eyjólfur Ármannsson

Virðulegi forseti. Ég er meðflutningsmaður á frumvarpi þessu um breytingu á lögum um almannatryggingar, nr. 100/2007, með síðari breytingum, frítekjumark vegna lífeyristekna, líkt og allur þingflokkur Flokks fólksins. Þetta er mjög einfalt mál sem við erum að leggja fram og fara fram á, sem er einfaldlega að lífeyrisþegi skuli hafa sérstakt frítekjumark vegna lífeyristekna sem nemur 1.200.000 kr. á ári, 100.000 kr. á mánuði. Það er mjög mikilvægt að það sé ekki verið að refsa fólki sem greiðir í lífeyrissjóð og hefur látið ávaxta fé sitt í lífeyrissjóði sínum, að það sé ekki verið að refsa þeim ef það fær góðar lífeyristekjur með því að þá skerðist almannatryggingar. Hér er um óbeina skerðingu á hagsmunum að ræða sem eldri borgarar hafa áunnið sér í gegnum tíðina með vinnu sinni. Það er nánast verið að refsa þeim fyrir að vera í góðum lífeyrissjóði og hafa verið svo forsjál að greiða alltaf í lífeyrissjóð. Það gengur ekki í núverandi kerfi. Ríkisvaldið getur ekki sagt við fólk sem er búið að greiða skatt alla sína tíð að það ætli að skerða almannatryggingar vegna þess að fólk er búið að greiða í lífeyrissjóð. Það gengur ekki upp. Það er mikið óréttlæti falið í því.

Þær sögur sem ég hef heyrt sjálfur út af Tryggingastofnun ríkisins varðandi bakreikninga eru hreint og beint með ólíkindum, sérstaklega þegar fólk hefur aflað sér atvinnutekna. Ég minnist þess að við í þingflokki Flokks fólksins vorum á Austfjörðum og áttum góðan fund á Vopnafirði. Þar hittum við konu sem var 88 ára gömul og hún talaði um óréttlætið í almannatryggingunum þegar hún fékk bakreikning upp á 400.000 kr. ári eftir að hún hafði verið að vinna við sérkennslu. Hún þurfti að greiða 400.000 kr. vegna þessa bakreiknings vegna skerðinganna. Það er mikilvægt að hafa það í huga líka að almennt frítekjumark er mjög lágt í sögulegu samhengi.

Markmið þessa frumvarps er að auka sanngirni í almannatryggingakerfinu og hvetja til sparnaðar lífeyrisþega með því að draga úr skerðingum. Það er mjög mikilvægt að það sé hvati til staðar fyrir fólk að greiða í lífeyrissjóð, að fólk sjái tilgang með því en upplifi ekki skerðingar um leið og það fer að fá greiðslur úr lífeyrissjóði, skerðingar í almannatryggingakerfinu. Það mun draga úr þessum hvata til sparnaðar í lífeyrissjóðakerfinu og það getur haft mjög alvarlegar afleiðingar vegna annarra lífeyrisgreiðslna líka. Við búum við ágætislífeyriskerfi að mörgu leyti en það eru stórkostlegir gallar á því, bæði er skortur á lýðræði og svo virðist vera að þessi skortur á lýðræði hafi leitt til þess að jafnvel ávöxtun hafi ekki verið sem skyldi og nægir þar að nefna hvernig ástandið var í hruninu.

Það sem er vandamálið hérna er það að við erum með kerfi, þegar við horfum á almannatryggingar ríkisins, sem er eins konar fátækrahjálp. Það gengur út á að refsa fólki sem aflar sér atvinnutekna, aflar sér aukinna tekna með atvinnutekjum og sýnir forsjálni með því að greiða í lífeyriskerfið. Þetta er líka hlutur í baráttunni gegn fátækt sem er eitt helsta baráttumál Flokks fólksins. Fólk á rétt á almannatryggingum samkvæmt lögum en ríkið hefur ekki staðið við sinn hluta. Þar má nefna þessa kjaragliðnun en frá 2003 hefur hún verið 65% af greiðslum almannatrygginga og nemur tugum prósenta frá hruni. Hugsið ykkur, 65% bara frá 2003. Eitt af forgangsmálum Flokks fólksins er einmitt þetta.

Hér á vefsíðu okkar segir, með leyfi forseta: „Við ætlum að hækka frítekjumark ellilífeyris vegna lífeyristekna frá 25.000 kr. upp í 100.000 kr.“ Þetta er kjarnamál okkar, eitt af forgangsmálum Flokks fólksins þegar kemur að því að gera efri árin að gæðaárum. Önnur mál sem eru undir þessum málaflokki, að gera efri árin að gæðaárum, eru: Efri árin eiga hvorki að vera fátæktargildra né kvíðaefni og að við munum leggja niður skerðingar á ellilífeyri vegna atvinnutekna. Þetta er í rauninni bara annar hluti sem lýtur að lífeyristekjum og svo er það sérstakt mál sem lýtur að atvinnutekjum.

Ég vil benda á varðandi kostnað við frumvarpið að við erum með töflu í frumvarpinu sem sýnir hvaða áhrif framangreindar leiðir hefðu á árlegan kostnað ríkissjóðs við almannatryggingakerfið ef eingöngu er miðað við ellilífeyrisþega. Leið a sýnir árlegan kostnað ríkissjóðs ef hætt yrði við allar skerðingar á ellilífeyri, leið b ef hætt yrði öllum skerðingum almannatrygginga vegna lífeyrissjóðstekna ellilífeyrisþega og leið c ef ellilífeyrisþegar væru með 1.200.000 kr. sérstakt frítekjumark vegna lífeyrissjóðstekna. Við erum eingöngu að tala um leið c í þessu máli og samanlagður kostnaður vegna ellilífeyris er rúmir 14 milljarðar og með heimilisuppbót og eingreiðslum eru þetta um 16 milljarðar. Ég get tekið dæmi. Við erum að eyða öðru eins í alþjóðlega vernd. Við vorum með fyrir örfáum árum 500 milljónir í útgjöld vegna þessa málaflokks og núna erum við komin upp í 16 milljarða. Þetta er málaflokkur sem er kominn út í algera vitleysu. Það má taka fleiri dæmi.

Þetta er gríðarlegt réttlætismál hjá stórum hluta fólks. Það á ekki að þurfa að hlíta þessum skerðingum með nokkrum einasta hætti vegna þess að það hefur verið það forsjált að greiða í lífeyrissjóð. Ég tel að þetta sé mjög mikilvægt mál og er eitt af forgangsmálum Flokks fólksins hér á þingi.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Ég er ekki alveg sammála því að lífeyristekjur séu seinkaðar launagreiðslur. Ég hef ekki rannsakað það algerlega eða stúderað það nákvæmlega en ég get ekki séð að það séu seinkaðar launagreiðslur vegna þess að lífeyrissjóður getur farið á hausinn. Þú getur valið milli þess hafa séreignarsparnað og lífeyrisgreiðslur. Í séreignarsparnaði, og þú ert bara að spara sjálfur, bara hvernig sem það er, þá þarftu að greiða fjármagnstekjuskatt. Hins vegar ef þú setur í lífeyrissjóðinn fé sem er vissulega skylt samkvæmt lögum að gera — þessi lífeyrissjóður getur farið á hausinn. Hann getur fjárfest með þeim hætti að hann skerði greiðslurnar. Þá myndirðu segja að það sé verið að skerða þessar seinkuðu launagreiðslur. Það væri þá heldur betur kjaraskerðing. En ég er ósammála þessu og ég tel að þetta sé fyrst og fremst sparnaður fólks sem er þarna undir.

Annað: Þetta er í tekjuskattslögum. Lögin eru ekkert heilög. Ég tel að það eigi að breyta tekjuskattslögum og þetta eigi að vera fjármagnstekjuskattur, en við erum þá ósammála um það. En það breytir því ekki að þetta frumvarp hér er þáttur í baráttu fólks gegn fátækt. Það er verið að refsa fólki sem hefur greitt í lífeyrissjóði með því að þetta er, eins og segir í greinargerð frumvarpsins, „óbein skerðing á þeim hagsmunum sem eldri borgarar hafa unnið sér inn með vinnu sinni í gegnum tíðina.“

Ríkið er einfaldlega segja: Ef þú ert með pening úr lífeyrissjóði þá ætlum við að skerða almannatryggingarnar. Þannig að þetta er mikið réttlætismál, að fólk sem hefur greitt í lífeyrissjóð sé ekki skert þegar kemur að almannatryggingum, fólk sem hefur borgað skatta alla sína tíð. Ég tel mjög mikilvægt að skilja þetta frá hinu, þessu almenna frítekjumarki. Ég tel líka að ef ellilífeyrisþegar hafa getu til þá fari þeir bara að vinna ef þeir óska þess og það á ekki heldur að skerða það, atvinnutekjurnar.

En spurningin er þessi: Er ekki rétt að afnema þessar skerðingar algerlega, bæði varðandi atvinnutekjur og lífeyrisgreiðslur og þá bæði á öryrkja og aldraða?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir ræðuna sem var prýðileg. Auðvitað er augljóst mál að það er munur á því að vera meðflutningsmaður og styðja málið í þingsal í atkvæðagreiðslu. En varðandi ræðu þingmannsins, ég vona endilega að Píratar styðji þetta þingmál í þingsal og í meðferð þingsins í nefnd og komi þá með þær breytingar sem þeir telja að væri æskilegt að koma með svo að agnúar sem hv. þingmaður nefndi verði sniðnir af því. Ég er ekki alveg með á hreinu hvað það var nákvæmlega sem var í þessu frumvarpi sem þyrfti lagfæringar við og hvernig, það væri kannski ágætt að hv. þingmaður myndi útskýra það í mjög stuttu máli. En við erum einfaldlega segja að í stað 300.000 kr. frítekjumarks á ári, sem er 25.000 kr. á mánuði, verði frítekjumarkið 1.200.000 kr. á ári, 100.000 kr. í stað 25.000 kr. á mánuði. Við erum með kostnað yfir það í frumvarpinu en þetta er mjög einfalt mál raunverulega, þetta er bara notað með núverandi kerfi og verið að hækka frítekjumarkið úr 25.000 kr. á mánuði í 100.000 kr. mánuði.

Hv. þingmaður nefndi að lífeyristekjur væru skattlagðar sem atvinnutekjur. Það er alveg hárrétt. Lífeyristekjur eru ekki launagreiðslur, þær eru það ekki. Þær eru lífeyrisgreiðslur. Lífeyrisgreiðslur ætti raunverulega að skattleggja sem fjármagnstekjur, þ.e. þú leggur pening til hliðar í lífeyrissjóð sem ávaxtar peninginn þinn á fjármálamarkaði og svo greiðir hann úr þessum lífeyrissjóði. Ég tel að það væri miklu einfaldara og ætti að gera það, miklu réttlátara, að skattleggja þetta sem fjármagnstekjur þar sem búið er að ávaxta pundið, lífeyrisþeginn er búinn að vera að setja pening til hliðar í lífeyrissjóð, ávaxta sparifé sitt, fela lífeyrissjóði að ávaxta féð. Spurningin er þessi: Myndi hv. þingmaður styðja það að lífeyristekjur yrðu skattlagðar sem fjármagnstekjur?


Ræðumaður: Guðmundur Ingi Kristinsson

Virðulegur forseti. Ég þakka hv. þm. Birni Leví Gunnarssyni svarið og ég bið hann afsökunar á því ef þessu hefur verið beint til hans og hann er þá alla vega maður að meiri af því að hann hefur komið hérna upp og skýrt sitt mál sem enginn annar hefur gert. Það sýnir kannski tómlæti hinna um þessi mál. Ég veit ekki af hverju þeir vilja ekki vera á þessu máli en mér finnst það skrýtið, ég segi bara alveg eins og er. Eins og við vorum að tala um í sambandi við þetta þá var gerð kerfisbreyting á sínum tíma í málefnum almannatrygginga þegar eldri borgarar fengu svokallaða leiðréttingu og bótaflokkar voru sameinaðir en öryrkjar voru skildir eftir vegna þess að þeir neituðu að kyngja ofan í kok einhverju starfsgetumati, sem var ömurlegt starfsgetumat sem hefði verið hálfgert ofbeldi gagnvart þeim sem eru veikir. En við verðum líka að átta okkur á því að stærstur hluti lífeyrissjóðstekna eru fjármagnstekjur, þegar þetta er búið að fara í gegnum kerfið og kemur út. Við vitum að við erum með 22% skatt á fjármagnstekjum en við erum að skatta lífeyrissjóðstekjur allt upp í hátekjuskatt eftir því hvernig þú tekur þær út þannig að þetta er mjög ósanngjarnt kerfi. Ég segi fyrir mitt leyti: Ég efast ekki um það, ég held að það sé alveg á hreinu, að þetta mál, ef það kemst áfram — vandamálið við svona mál er að þau komast aldrei aftur inn í þingsal til að greiða atkvæði um þau. Það er það sem ég hugsa oft þegar ég er að ákveða að vera á einhverju máli: Hef ég eitthvert tækifæri eftir að búið er að ræða það í þingsal að ræða málið einhvern tímann meira aftur í þingsal? Í 99,99% tilfella er svarið bara nei. Við megum þakka fyrir að hver flokkur fái eitt mál hingað inn til þess að ræða og það eru oft ekki þessi þjóðþrifamál. Þess vegna hef ég sett mér það markmið að styðja góð málefni og ég ætla að halda því áfram.


Ræðumaður: Guðmundur Ingi Kristinsson

Virðulegur forseti. Ég þakka hv. þm. Birni Leví Gunnarssyni fyrir þessar útskýringar á því hvers vegna hann gat ekki stutt málið. Það hefur fallið úrskurður frá úrskurðarnefnd velferðarmála í máli nr. 56/2021, miðvikudaginn 15. september 2021:

„Með rafrænni kæru, móttekinni 2. febrúar 2021, kærði A, til úrskurðarnefndar velferðarmála synjun á beitingu frítekjumarks vegna atvinnutekna um lífeyrissjóðstekjur við útreikning ellilífeyris.“

Ég myndi segja um þessa hnökra sem hann sér á þessu að ég tel þá ekki vera nægilega til að styðja ekki málið vegna þess að við erum að fara fram á það að breyta þessu bútasaumaða kerfi eins og það er í dag. Auðvitað höfum við verið með frumvörp og við styðjum það heils hugar að hætta skerðingum en að taka á móti borgaralaunum upp á 100.000 eða 200.000 kr. í staðinn sé ég ekki virka, ég sé það heldur ekki virka ef það er þannig, eins og mér skilst, að það eigi að virka fyrir alla, sama hvort þeir hafa 200.000 kr. framfærslu eða 20 millj. kr. framfærslu á mánuði. Það gengur ekki upp. Ég segi fyrir mitt leyti að við erum að setja þetta fram til að bæta kerfið eins og það er í dag. Við erum að reyna að fá þessa ríkisstjórn sem er við völd og hefur komið þessu kerfi á og er að reyna að verja kerfið til þess að reyna að skila til baka. Bara þessi 75.000 kr. hækkun á lífeyrissjóði skilar sér ekki bara til ellilífeyrisþega, hún skilar sér líka til örorkuþega. Þetta myndi skila sér gjörsamlega þannig að það fólk sem á ekki fyrir mat í dag fengi kannski 40.000–50.000 kr. meira og það, fyrir þetta fólk í dag, skiptir sköpum, sérstaklega fyrir þá sem eru í sárafátækt.


Ræðumaður: Guðmundur Ingi Kristinsson

Virðulegi forseti. Ég verð að segja að ég skil þetta ekki — að það sé pínulítið gallað sé nóg til að styðja það ekki. Það verður fróðlegt að sjá hversu veigamikill þessi galli er. Þetta mál er í sjálfu sér afskaplega einfalt. Við erum með 25.000 kr. frítekjumark. Við erum að færa það upp í 100.000 kr. Við erum að hækka það um 75.000 kr. Það skiptir auðvitað gífurlegu máli fyrir þá sem eru þarna úti, sérstaklega þá sem hafa fengið lítinn lífeyrissjóð, sem eru að stærstum hluta konur. Ég segi fyrir mitt leyti að ef einhver galli er á þeirri framsetningu — sem ég sé ekki hvernig á að vera galli — að hækka um þessa upphæð, þá hlýtur gallinn líka að liggja í því að þetta er krafa Landssambands eldri borgara. Þeir hafa ítrekað sett þá kröfu fram að þeir vilja fá þessi frítekjumörk upp í 100.000 kr. og að þau gildi ekki bara fyrir lífeyrissjóðinn, í flestum tilfellum er það lífeyrissjóður, þau gilda líka fyrir allar tekjur. Í tilfelli flestra er þarna um að ræða hækkun á frítekjumarki úr 25.000 kr. í 75.000 kr., held ég. Ég myndi vilja taka þetta algerlega í burtu og hætta þessari djöfulsins frítekjumarkavitleysu og hafa 400.000 kr. skatta- og skerðingarlaust. Þegar við erum komin yfir meðaltekjur í því launaumhverfi sem viðkomandi var í þegar hann fór á eftirlaun getum við farið að skerða. Við getum séð til þess að fólk haldi nokkurn veginn þeim launum sem það var með þegar það fer á eftirlaun. Það er stefnan. Það er verið að stefna að því en það er langt í land. Það er þetta sem ég myndi vilja sjá en ekki þetta kerfi. Þetta er nauðsynlegt eins og staðan er til að fólk geti lifað með reisn og eigi þó fyrir mat.


Ræðumaður: Guðmundur Ingi Kristinsson

Virðulegi forseti. Maður getur oft orðið hissa en nú er ég orðlaus. Við í Flokki fólksins höfum haft eina stefnu. Við styðjum öll góð málefni. Þetta er frábært málefni. Ef þetta er rétt hjá hv. þm. Birni Leví Gunnarssyni, af hverju í ósköpunum senda þá Píratar út tölvupóst og biðja um að fólk sé á málum? Er það ekki bara óþarfi? Þau gætu sent okkur tölvupóst um að við þyrftum ekki að vera á máli en það væri ágætt ef við kæmum í ræður og styddum það við atkvæðagreiðslu. Eigum við þá ekki öll að hætta að biðja nokkurn um að styðja mál? Hvaða lausn sér hann á þessu? Ég skil ekki svona málflutning. Frá því að ég kom á þing hefur það verið stefna mín frá byrjun að styðja öll góð málefni, sama hvaðan þau kæmu, er varða almenning, eldri borgara, öryrkja og láglaunafólk — allt sem væri gott og ég sæi að gerði einhverjum gott, þótt það væru smáaurar, því að í mörgum tilfellum skipta smáaurar gífurlegu máli fyrir þetta fólk. Þess vegna væri ágætt að spyrja hv. þingmann hvort hann legði þá til að þingmenn hættu að biðja um stuðning við frumvörp og tækju sig til og lýstu honum yfir í ræðu eða við atkvæðagreiðslu.


Ræðumaður: Guðmundur Ingi Kristinsson

Virðulegur forseti. Ég mæli hér fyrir frumvarpi til laga frá Flokki fólksins um breytingu á lögum um almannatryggingar, nr. 100/2007, með síðari breytingum, frítekjumark vegna lífeyristekna. Flutningsmaður og frummælandi átti að vera hv. þm. Inga Sæland. Ég flyt málið í hennar stað og allur þingflokkur Flokks fólksins er á þessu máli. Auk mín eru það hv. þingmenn Inga Sæland, Ásthildur Lóa Þórsdóttir, Eyjólfur Ármannsson, Jakob Frímann Magnússon og Tómas A. Tómasson. Þess skal sérstaklega getið að öllum þingflokkum var boðið að vera með á þessu máli en enginn af þeim taldi sig hafa það að leiðarljósi að styðja þetta mál, sem hlýtur að vera stórfurðulegt.

„1. gr.

Við 3. mgr. 22. gr. laganna bætist nýr málsliður, svohljóðandi: Þá skal lífeyrisþegi hafa sérstakt frítekjumark vegna lífeyristekna sem nemur 1.200.000 kr. á ári.

2. gr.

Lög þessi öðlast gildi 1. janúar 2024. […]

Frumvarp þetta var lagt fram á 149., 150., 151., 152. og 153. löggjafarþingi — og nú er verið að leggja það fram í sjötta sinn — en hlaut ekki afgreiðslu. Það er nú lagt fram að nýju. Fjórar umsagnir bárust um frumvarpið á 152. löggjafarþingi, frá Öryrkjabandalagi Íslands, Landssamtökunum Þroskahjálp, Landssamtökum lífeyrissjóða og Landssambandi eldri borgara. Þá bárust tvær umsagnir um málið á 153. löggjafarþingi frá Landssamtökunum Þroskahjálp og Landssamtökum lífeyrissjóða. Umsagnaraðilar studdu allir markmið frumvarpsins.

Almennt frítekjumark er mjög lágt í sögulegu samhengi og er markmið þessa frumvarps að auka sanngirni í almannatryggingakerfinu og hvetja til sparnaðar lífeyrisþega með því að draga úr skerðingum. Með lögum nr. 116/2016, um breytingar á lögum um almannatryggingar og fleiri lögum, var meðal annars gerð sú breyting á ellilífeyriskerfi almannatrygginga að öll sértæk frítekjumörk vegna einstakra tegunda tekna voru afnumin. Þess í stað var lögfest eitt almennt frítekjumark sem nemur 300.000 kr. á ári og gildir um allar tekjur ellilífeyrisþega, óháð tegund þeirra. Með lögum nr. 96/2017 var einnig lögfest sérstakt frítekjumark vegna atvinnutekna, samanber nú 2. málslið 3. mgr. 22. gr. laga nr. 100/2007, um almannatryggingar.

Samkvæmt upplýsingum í svari félags- og barnamálaráðherra við fyrirspurn á 149. löggjafarþingi, á þskj. 1313, 605. mál, nema heildarskerðingar til ellilífeyrisþega vegna lífeyrissjóðstekna 37,556 milljörðum kr. árlega. Eldri borgarar hafa sjálfir sparað fyrir lífeyrissjóðshlutdeild sinni. Lífeyristekjur eru því ekki launagreiðslur sem koma frá vinnuveitendum að starfsaldri loknum. Því felst í skerðingu bótagreiðslna á grundvelli lífeyristekna óbein skerðing á þeim hagsmunum sem eldri borgarar hafa unnið sér inn með vinnu sinni í gegnum tíðina. Það mun, samkvæmt upplýsingum frá félags- og barnamálaráðherra í fyrrnefndu svari, aðeins kosta ríkissjóð 16,075 milljarða kr. í aukin útgjöld árlega ef frítekjumark lífeyristekna verður hækkað upp í 100.000 kr. á mánuði. Það er eðlilegt að almenningur njóti eigin sparnaðar og það er skref í rétta átt að koma á 1.200.000 kr. sérstöku frítekjumarki vegna lífeyristekna.

Í töflu í frumvarpinu má sjá hvaða áhrif framangreindar leiðir hefðu á árlegan kostnað ríkissjóðs við almannatryggingakerfið ef eingöngu er miðað við ellilífeyrisþega. Leið a sýnir árlegan kostnað ríkissjóðs ef hætt yrði við allar skerðingar á ellilífeyri og sú leið sýnir 42 milljarða og 410 milljónir, leið b ef hætt yrði öllum skerðingum almannatrygginga vegna lífeyrissjóðstekna ellilífeyrisþega og sú niðurstaða yrði 37 milljarðar og 556 milljónir og leið c ef ellilífeyrisþegar væru með 1.200.000 kr. sérstakt frítekjumark vegna lífeyrissjóðstekna. Þá eru það um 16 milljarðar.

Að skammta þeim verst settu á lífeyrislaunum frá Tryggingastofnun ríkisins úr krepptum hnefa, bara af því að ríkisstjórnin getur það, sýnir svart á hvítu hvaða óhug hún ber til þessa hóps á lífeyrislaunum frá Tryggingastofnun. Þetta er eitt af mikilvægustu málum Flokks fólksins vegna þess að þetta mál skiptir þann hóp mestu máli sem verst hefur það í lífeyrissjóðskerfinu. Hverjir standa þar verst að vígi? Því miður eru það konur. Það er verið að refsa þeim grimmilega fyrir að hafa verið heima og hugsað um börnin og því lítið á vinnumarkaði og þar af leiðandi með lítinn lífeyrissjóð.

Að segja fólki ár eftir ár og áratugum saman að reyna að lifa á 250.000 kr. á mánuði er ömurlegt og til háborinnar skammar. Það er enn þá meiri skömm þegar sagt er við þá sem veikir eru og eldri borgarar og ná ekki fullum réttindum hjá Tryggingastofnun ríkisins að þeir eigi að lifa jafnvel á undir 250.000 kr. á mánuði. Þá erum við því miður að tala um hóp fólks, sérstaklega vinnandi fólks, sérstaklega kvenna í láglaunastörfum — þær vinna árum og áratugum saman, brenna upp í erfiðisvinnu á lágmarkslaunum. Hvað gerum við svo þegar þessir einstaklingar fara á eftirlaun? Þeir hafa það enn þá verr. Kerfið hefur búið þannig um hnútana að skattar, skerðingar og keðjuverkandi skerðingar valda því að fólk sem hefur ekki getað tórað á sínum vinnulaunum á að reyna að tóra á lífeyrislaunum sem eru jafnvel langt undir fátæktarmörkum og jafnvel helmingi minni en launin voru upphaflega eftir skatta og skerðingar. Þetta er gífurleg óvirðing í garð þessa hóps sem hefur byggt upp Ísland. Á lífeyrissjóðum öryrkja er 38,9% skerðing en ellilífeyrisþegar eru með 45% skerðingu eftir skatt. Hvað þýðir 100.000 kr. frítekjumark á lífeyrissjóðstekjur? Það þýðir að þeir sem eru á lægstu launum í dag og eru að fara á eftirlaun eiga einhvern möguleika á því að ná upp í eða yfir fátæktarmörk. Er það mikil krafa?

Maður verður eiginlega kjaftstopp, vegna þess að þegar lent er í kerfi skatta, skerðinga og keðjuverkandi skerðinga fer maður að hugsa: Hvernig í ósköpunum var hægt að búa til þetta kerfi? Hverjir fundu það upp? Jú, fjórflokkurinn. Sjálfstæðisflokkur, Framsóknarflokkur, Samfylking og Vinstri græn hafa alið þetta bútasaumaða skrímsli og nært það vel og vandlega með sköttum og keðjuverkandi skerðingum. Látum vera að þau hafi fundið upp þetta núverandi mannvonskukerfi í góðum tilgangi en að viðhalda því og láta það viðgangast árum og jafnvel áratugum saman er fjárhagslegt ofbeldi af verstu gerð. Er það vegna þess að þeir sem öllu ráða eru búnir að koma sér svo vel fyrir að þeir þurfa engar áhyggjur að hafa af eftirlaunum sínum? Þeir hafa það bara fínt á kostnað þeirra sem þeir dæma til að lifa í fátækt, jafnvel sárafátækt. Ömurlegt. Þá eru þeir búnir að búa til tvöfalt kerfi, jafnréttiskerfi fyrir þá sem hafa það gott og svo sópum við hinum undir teppið og þeir eiga að hafa það skítt eða éta bara það sem úti frýs.

Þá spyr fólk kannski: Af hverju er þetta svona? Málið er einfalt. Þetta er svona vegna þess að þeir flokkar sem hafa verið við völd undanfarin ár og lofað öllu fögru fyrir kosningar svíkja allt eftir kosningar. Þeir segja eitt í stjórnarandstöðu og annað þegar þeir eru komnir í stjórn. Flokkur fólksins er með skýr baráttumál og hvort sem við erum í stjórn eða í stjórnarandstöðu munum við berjast fyrir þeim  alltaf, aldrei hvika. Það virðist ekki breyta neinu hverjir eru við völd, nema ef Flokkur fólksins kæmist til valda.

Við sjáum afleiðingarnar. Það eru engar breytingar. Það er skrýtið og líka óvirðing þegar verið er að reyna að verja þessa stöðu með því að segja að þetta séu lífskjarasamningar sem hafi verið samþykktir. Auðvitað er þetta mannanna verk. Þetta er eitthvað sem við höfum búið til. Ef við horfum á hlutina eins og þeir eru og kíkjum aðeins á t.d. stefnumörkun Landssambands eldri borgara í kjaramálum 2023 þá var eftirfarandi meðal þeirra aðgerða sem kallað var eftir í nýrri stefnumörkun:

Almennar aðgerðir sem koma þeim best sem eru með lágar- og miðlungstekjur:

a. Hækkun frítekjumarks úr 25.000 kr. í 100.000 kr. á mánuði.

b. Ellilífeyrir almannatrygginga verði aldrei lægri en lægsti launataxti.

c. Árlegar hækkanir lífeyris og frítekjumarka fylgi launavísitölu.

d. Heimilisuppbót falli undir lög um almannatryggingar svo að hún falli ekki niður við búsetu erlendis.

Er þetta til of mikils mælst? Þetta eru hógværar kröfur. Við skulum líka átta okkur á einu. Það er alveg með ólíkindum í sjálfu sér, þó að við köllum það kostnað ríkisins, að það kosti 16 milljarða  að setja á 100.000 kr. frítekjumark. Þetta kostar ekki krónu því að þetta skilar sér til baka. Það er verið að skila til baka með skerðingum, það er verið að skila til baka sparnaði ríkisins. Ríkið er að spara sér með því að taka þessa 16 milljarða af þeim sem eiga þessar lífeyrisgreiðslur. En ef við höldum að þessir 16 milljarðar sé einhver svakaleg tala í þessu samhengi þá skulum við gleyma því, vegna þess að heildarskerðingar í ellilífeyriskerfinu eru í dag nálægt 60 milljörðum kr. Við erum að tala þarna um einn fjórða af heildarskerðingum í kerfinu og erum að biðja þá um að fara eftir hógværum kröfum Landssambands eldri borgara um að fá 25% af þeim skerðingum sem ríkisstjórnir undanfarinna ára hafa komið á. Finnst einhverjum það ofrausn eða að það eigi ekki að vera hægt? Allir flokkar hér á þingi virðast telja að þarna sé verið að krefjast allt of mikils. Það vill enginn taka undir þetta. Hvers vegna ekki? Finnst þeim eðlilegt að heildarskerðingar í almannatryggingakerfinu séu að nálgast 80 milljarða, 80.000 milljónir? Og hvernig koma þessar skerðingar fram? Jú, þær koma þannig fram að þetta er það sem ríkið sleppur við að borga. Og stærsti hlutinn af þessu, við getum bara farið strax í það, er lífeyrissjóðurinn.

Ég hef sent inn fyrirspurnir um hvernig þetta lítur út. Á 151. löggjafarþingi, 2020–2021, voru skerðingar hjá ellilífeyrisþegum, bara vegna lífeyrissjóðs, 50 milljarðar. Í dag eru þær komnar í 51 milljarð og 319 milljónir. Við sjáum nákvæmlega hvar ríkið er að taka af eldri borgurum. Það er að ráðast á lífeyrissjóðinn. Og hugsið ykkur að á sama tíma og enginn flokkur getur stutt að ríkið gefi eftir 16 milljarða og hætti að hirða þá þá erum við með fullt af einstaklingum hérna úti, forríku fólki sem lifir eingöngu á fjármagnstekjum, borgar ekki útsvar og fólki sem þarf ekki á neinn hátt að fara niðurlægjandi för inn til Tryggingastofnunar sem er búið að breyta í refsistofnun, stofnun sem er að refsa fólki. Hellingur af fólki þarf ekkert að fara þarna inn. Þetta fólk verður ekki fyrir neinni skerðingu. Það má vinna eins og það vill án þess að verða fyrir skerðingu. En fólki sem fer inn í þetta kerfi er refsað grimmilega, sama hvað það gerir. Lífeyrissjóðurinn er rifinn af því, vinnulaunin, allt skert.

Láta þeir það duga? Nei, það dugir ekki til. Þeir búa til þannig frábærlega uppsett kerfi að einu sinni á ári, það var 1. ágúst hvers árs, en er núna 1. júlí, kemur skelfingardagurinn, skerðingardagurinn mikli  þegar Tryggingastofnun ríkisins ákveður að nú sé búið að uppgötva að einhverjir einstaklingar hafi farið offari, fengið of mikið úr lífeyrissjóði, fengið of miklar tekjur einhvers staðar, fengið of mikla ávöxtun og þeim er sendur reikningurinn. 49.000 einstaklingum er sendur reikningur upp á 8 milljarða kr. Gjörið svo vel og borgið. Meðaltalið er 164.000 kr. Við erum að tala um einstaklinga, sem ég veit um, sem hafa verið með yfir 100.000 kr. endurgreiðslu á mánuði. Spáið í það. Ef þið eruð með 300.000 kr. útborgaðar og þurfið að borga endurgreiðslu upp á 100.000 kr. og þurfið síðan að borga húsaleigu upp á 200.000 kr., hvað er þá eftir? Ekkert, ekkert til þess að lifa af. Þetta er kerfið sem við erum búin að byggja upp.

Þetta er þeirra réttlæti sem er gífurlegt óréttlæti og bitnar langverst á konum. Þær hafa minnstan lífeyri. Konur sem voru heima að hugsa um börnin, líka á vinnumarkaði, fá lágan lífeyri. Og hvað gerir ríkisstjórn eftir ríkisstjórn? Hirðir þennan lága lífeyri, skattar og skerðir hann alveg í spað. Þetta eru skilaboð til kvenna og það eru ágætisskilaboð til kvenna. Í næstu viku er kvennafrídagurinn. Skyldu þessar konur sem eru í ríkisstjórn og aðrar konur hér í þessum þingsal marsera út og krefjast réttinda fyrir konur og krefjast jafnréttis? En af hverju er þær þá ekki á þessu frumvarpi? Er það jafnrétti bara í orði en ekki á borði? Við verðum og eigum að spyrja okkur að því hvers vegna þetta er svona og af hverju þessu er ekki breytt.

Flokkur fólksins er að flytja þetta frumvarp um hækkun fríktekjumarks vegna lífeyristekna í 100.000 kr. í sjötta sinn — sex sinnum. Og allan tímann yppta allir öxlum og vilja ekkert vera með á þessu. Við höfum ein lagt til að tryggja bæði launþegum og lífeyrisþegum um 400.000 kr. skatta- og skerðingarlaust. 400.000 kr. skatta- og skerðingarlaust, er það einhver ofrausn? Ég segi bara fyrir mitt leyti: Þeir sem eru að borga 300.000 kr. í leigu, er það ofrausn að fá 400.000 kr.? Eða þeir sem hafa lent í þessu kerfi og hafa trúað bæði ríkisstjórninni og fyrrverandi hæstv. fjármálaráðherra og seðlabankastjóra um lágvaxtalandið Ísland og eru núna með stökkbreytt lán. Ég hef séð fólk með stökkbreytt lán sem hafa farið úr 160.000 í nær 300.000 kr. — tvöföldun. Og fólk spyr bara einfaldlega: Þegar ég hef ekki nema 310.000 útborgað, hvernig í ósköpunum á ég að fara að því að borga þetta? Að þessu spyr líka fólk sem er úti á leigumarkaði. Hvernig í ósköpunum á það að fara að því að borga þessi stökkbreyttu lán og síðan stórhækkaða leigu?

Þá fluttum við enn einu sinni í gær frumvarp um að lífeyrir almannatrygginga fylgi launavísitölu. Hugsið ykkur, við erum með lög og reglur og það voru sett lög þannig að lífeyrir ætti að hækka. Það ber að hækka lífeyrislaun almannatrygginga samkvæmt vísitölu neysluverðs eða samkvæmt launaþróun og það á að nota það sem er hagkvæmara fyrir lífeyrissjóðina. En er það gert? Nei, þeir nota alltaf það sem er hagkvæmara fyrir þá sjálfa, ríkisstjórnina. Við sjáum birtingarmyndina sem kemur langskýrast fram, eins og ég hef margoft sagt — og ég fór meira að segja tvisvar í fyrirspurn við fyrrverandi hæstv. fjármálaráðherra og hann svaraði í hvorugt skiptið. Ég spurði líka félags- og vinnumarkaðsráðherra um þetta og hann svaraði ekki heldur. Hvers vegna í ósköpunum haldið þið að þeir svari ekki þessari einföldu spurningu um það hvers vegna í ósköpunum sé verið að hækka lífeyrislaun almannatrygginga um bara 4,9% um næstu áramót? Og af hverju segi ég bara 4,9% um næstu áramót? Jú, vegna þess að í fjárlagafrumvarpinu stendur skýrum stöfum að það eigi að tvöfalda og festa þá tvöföldu hækkun til frjálsra fjölmiðla og síðan eigi að hækka samkvæmt vísitölu og verðbólgu og launahækkunum. Þeir reiknuðu nákvæmlega út hvað það þyrfti að vera fyrir þessa aðila, 10,6%. Spáið í þetta, 6% meira. Og ég spurði fjármálaráðherra: Hvernig reiknið þið þetta út? Er þetta eitthvert happa og glappa eða dragið þið spil eða hvað gerið þið til að finna þennan rosalega mun, að það sé 4,9% verðbólga fyrir ellilífeyrisþegana en 10,6% verðbólga fyrir frjálsa fjölmiðla og RÚV? Það er himinn og haf þarna á milli. Ég fékk engin svör um það hvernig þeir fóru að því að reikna þetta út.

Þar liggur nefnilega hundurinn grafinn. Þar eru brellurnar sem þeir eru búnir að finna út, að búa til einhverja reikniformúlu. Ég veit ekki hvaða snillingur fann þetta upp. Einhver í ríkisstjórninni hefur fundið upp þá snilldarformúlu að geta reiknað út að verðbólgan sé allt önnur hjá ellilífeyrisþegum og þeim sem minnst hafa heldur en hjá hinum eins og einkareknum fjölmiðlum og þeim sem best hafa það. Þetta sýnir algerlega í hnotskurn einskæran brotavilja ríkisstjórnarinnar, brotavilja til að lemja á því fólki sem er undir fátæktarmörkum og jafnvel sumir í sárafátækt. En þeim er alveg sama, bara að þeir haldi sínu.

Í næstu viku munum við leggja fram frumvarp um að heimilisuppbót falli ekki niður við búsetu erlendis. Spáið í þetta undarlega kerfi okkar. Við erum með fullt af bótaflokkum, við erum með heimilisuppbót, sérstaka uppbót og alls konar styrki og bætur. En ef þessir einstaklingar sem hokra hér á Íslandi og eiga ekki til fæði, klæði eða húsnæði, ráða ekki við það, og vilja ekki, eins og sumir hafa gert, fara bara í hjólhýsi eða í bíl í Laugardalnum eða annars staðar — þau sem voru nú fyrir þar voru send í einhverja gryfju — ákveða og segja: Heyrðu, ég ætla bara að fara erlendis, ég ætla að finna mér land þar sem ég get lifað mannsæmandi lífi á þessum bótum, hvað gerir ríkisstjórnin þá? Þeir eru löngu búnir að setja þarna jarðsprengjusvæði og verja þetta með kjafti og klóm. Þeir taka allar þessar aukabætur af þeim. Auðvitað verður að refsa þessu fólki ef það ætlar virkilega að reyna að koma sér erlendis og reyna að bæta hag sinn. Það gengur ekki upp. Það er bara fyrir útvalda sem hafa efni á því að kaupa sér villur erlendis og þurfa engar áhyggjur að hafa af því að Tryggingastofnun ríkisins sendi þeim einhvern bakreikning eða svipti þá bótum vegna þess að þeir skuli dirfast að ætla að fara erlendis til að reyna að bjarga sér.

Þetta sýnir bara svart á hvítu að fjórflokkurinn er undanfarna áratugi búinn að byggja upp gífurlegt og hrikalegt og ömurlegt skerðingarkerfi, ofbeldiskerfi sem virðist vera sett upp í þeim eina tilgangi að klekkja á þeim verst settu. Upphaflega var þetta kerfi sett á í góðum tilgangi. Við höfum líka dæmi um það, t.d. með sérstöku uppbótina, hún var sett á í góðum tilgangi en þegar hún var strax farin að bíta þá sem hún átti ekki að bíta, var þá eitthvað gert? Nei, ekki svo árum skipti. Svo loksins uppgötvaðist að það væri nú svolítið gróft að hafa krónu á móti krónu skerðingu, að það væri einum of langt gengið, og allir lofuðu því: Tökum þetta af, þetta er bara ofbeldi. Tökum þessa krónu á móti krónu skerðingu burt. Flokkur fólksins er með frumvarp um að afnema þetta hreinlega, bara burt með þessar skerðingar. En þeir fundu leið: Draga úr skerðingunni. Að draga úr var í þeirra huga að færa þetta úr krónu á móti krónu í 65 aura á móti krónu. Þetta höfum við heyrt undanfarið hérna, að þeir ætli að draga úr fátækt, þeir ætli að draga úr skerðingum. Hversu lengi ætla þeir að draga þetta? Tíu ár, 20 ár, 50 ár eða hvað? Hvert er markmiðið? Hvert ætla þeir að draga þetta? Og þegar þeir eru búnir að draga þetta nógu lengi hvað ætla þeir þá að gera? Draga þetta lengur?

Þeir ætluðu sér aldrei að útrýma þessu kerfi eins og við viljum gera. Við viljum taka þetta kerfi í heild sinni og henda því og byggja upp nýtt kerfi algerlega frá grunni, vegna þess að við hlustum á eldri borgara. Við höfum ávallt hlustað á eldra fólk og við gerum okkur fulla grein fyrir því, við sem höfum lifað í þessu kerfi, hversu ómannúðlegt það er, hversu hrikalega ómannúðlegt kerfi þetta er. Við getum ekki verið að byggja upp, eins og ég sagði hérna frá, kerfi þar sem fólk þarf að borga allt að 8 milljarða til baka. Það lendir í því að fá bréf inn um lúguna Tryggingastofnun ríkisins þar sem segir: Heyrðu, þú fékkst greiðslur úr lífeyrissjóði sem við vissum ekki af. Það gengur ekki upp. Við tökum allar bætur af þér frá Tryggingastofnun ríkisins í heilt ár. Spáið í það. Þegar fólk fær svona bréf inn um lúguna hjá sér 1. júlí, þegar skerðingardagurinn kemur, og viðkomandi er með tvö, þrjú börn, er veikur, nýstiginn upp úr stóraðgerðum, þá segja þeir bara: Við náðum þér. Nýbúinn að fá smápening til að lifa af. Nei, þú skalt sko ekki fá að lifa með einhverri reisn. Við ætlum að skella þér aftur niður í fátækt, sárafátækt. Við ætlum að rífa þetta af þér í heilt ár af því að þú dirfðist að borga í lífeyrissjóð og fá greiðslur úr lífeyrissjóði.

Spáið í þetta. Þetta er það kerfi sem við erum búin að byggja upp. Og með því að kjósa fjórflokkinn yfir sig aftur og aftur þá nærið þið þetta kerfi. Þið eruð að næra þetta kerfi og viðhalda því. Það er ömurlegt til þess að hugsa að það skuli vera þannig.

Ég vona heitt og innilega að það sé að koma að því að fólk sé búið að fá nóg. Ég vona að eldri borgarar og öryrkjar þarna úti séu búin að fá nóg og sýni það svart á hvítu í næstu kosningum að svona kerfi vilja þau ekki sjá og styðji Flokk fólksins. Við hendum þessu kerfi, við búum til nýtt kerfi og við byrjum strax á 400.000 kr. skatta- og skerðingarlaust. Það er enginn vandi að koma því á. Og ef þið talið um það og haldið að þetta sé kostnaður, þessir 16 milljarðar, þá er það alrangt. Við erum t.d. nú þegar, og ég hef ekki heyrt einn einasta bölsótast út af því, með 15 milljarða sem koma inn í fjárlögin í sambandi við flóttafólk. Ókei, gott og vel, það er í lagi en ef við getum það af hverju í ósköpunum getum við ekki sett 16 milljarða í það að leyfa fólki að fá 100.000 kr. og að stærstum hluta konur sem hafa farið út á vinnumarkaðinn, bæði verið vinnandi heima og á vinnumarkaðnum í lítilli vinnu? Nei, það þarf að skatta þær. Það þarf að skerða þessar litlu krónur sem þær fengu.

Við verðum að átta okkur á því að einstaklingur sem er þarna úti og er núna að fara á eftirlaun og er með 500.000 kr. á mánuði má þakka fyrir að fá 250.000 kr. í lífeyrissjóð ef hann hefur unnið í 40 ár. Það er bara rétt rúmlega helmingur af því sem hann var með áður. Og haldið þið að það skili sér í vasa viðkomandi, að hann fái að halda þessari upphæð? Nei, þá byrja skerðingarnar og keðjuverkandi skerðingarnar og skatturinn. Fólk borgaði engan skatt við upphaf staðgreiðslu 1988. Það átti 30% eftir upp í aðra skattgreiðslur. Í dag er þessi sami hópur að borga 40.000–70.000 kr. í skatta. Þetta er skattstefna undanfarinna ríkisstjórna.


Ræðumaður: Eyjólfur Ármannsson

Virðulegur forseti. Ég þakka hæstv. ráðherra fyrir svarið og ég vona að hún geti komið inn á þetta með Íslandsbanka í seinna svari.

Hæstv. ráðherra sagði hér fyrr í umræðunni eftirfarandi: Fólk verður að trúa því að við náum tökum á verðbólgunni. Miðað við hvernig ástandið er í dag og miðað við hvernig verðbólgan er í dag þá hefur fólk ekki trú á því að við náum tökum á verðbólgunni. Við erum með 9,25% stýrivexti. Noregur er með 4,25% vexti. Af hverju er það? Jú, það er vegna þess að stór hluti húsnæðislána er verðtryggður. Bankarnir bera ekki verðbólguáhættuna. Annar hluti er líka á föstum vöxtum. Það er einungis lítill hluti á breytilegum vöxtum. Í Noregi er það þannig að 97–98% húsnæðislána eru á breytilegum vöxtum. Stýrivaxtamekanismi Seðlabankans virkar einfaldlega ekki.

Annað sem skiptir líka máli og er aðalatriðið í þessum sal er það að ríkissjóður er ekki að beita sér í baráttunni gegn verðbólgu. Ríkisfjármálunum er ekki beitt. Mun ráðherra nota ríkisfjármálin til að til að keyra niður verðbólguna?

Og annað: Mun ráðherrann fara í aðgerðir fyrir fólkið í landinu, þar á meðal aldraða og öryrkja, og m.a. styðja það frumvarp sem verður mælt fyrir í dag sem lýtur að hækkandi frítekjumarki til ellilífeyrisþega?


Ræðumaður: Eyjólfur Ármannsson

Virðulegi forseti. Ég vil byrja á því að óska hæstv. fjármálaráðherra til hamingju með embættið og óska henni velfarnaðar í starfi í þessu mikilvæga embætti og einu valdamesta embætti ríkisstjórnarinnar. Hæstv. fjármálaráðherra sagðist samkvæmt fjölmiðlum vilja sjá betri nýtingu á skattfé almennings. Ég veit að það er alltaf hægt að gera betur en spurningin er: Hvar og hvernig sér hæstv. fjármálaráðherra fyrir sér að hægt sé að gera betur? Nú er ég í fjárlaganefnd og ráðherrar hafa verið að koma á fund okkar og þeir hafa sagt nokkrir að það sé búið að skera inn að beini hjá sumum stofnunum ríkisins. Hvar er hægt að skera meira niður hjá stofnunum sem er þegar búið að skera niður að beini?

Hæstv. fjármálaráðherra sagði einnig að hún vildi selja Íslandsbanka. Það væri eitt af forgangsmálum hjá henni. Er hægt að treysta því að við söluna verði farið að lögunum frá 2012, um sölumeðferð eignarhluta ríkisins í fjármálafyrirtækjum, þar á meðal 3. gr., um meginregluna sem þarf að fara eftir, um að salan muni stuðla að samkeppni, það sé opið og gagnsætt ferli og fengið hæsta verð? Og síðast en ekki síst, verður tryggt að hæfis ráðherrans sjálfs verði gætt við söluna? Verður gerð greining á því fyrir fram og útboðið teiknað þannig upp að ekki verði brotin lög í landinu sem eru sett á Alþingi Íslendinga? Og einnig, verður búið að taka á áhættumenningunni sem Fjármálaeftirlit Seðlabanka Íslands sektaði um 1,2 milljarða, sem er innan bankans, sem er greinilega stórhættuleg menning? Og annað: Verður stuðlað að samkeppni á bankamarkaði áður en salan á sér stað?

Mig langaði einnig að spyrja ráðherrann hvernig hún ætlar að berjast gegn verðbólgunni. Vaxtastigið á Íslandi er í dag 9,25%. Í Noregi er það 4,25% og þeir eru búnir að ná tökum á verðbólgunni, ekki Ísland.


Ræðumaður: Jakob Frímann Magnússon

Virðulegi forseti. Ég vil taka heils hugar undir með hv. þm. Guðmundi Inga Kristinssyni. Þetta er mjög skringileg staða á vorum dögum, að maður skuli þurfa að vera að eiga í útistöðum við sjálft ríkið, sjálfan ríkissjóð sem aldrei hefur staðið betur í sögunni; 100 milljarðar umfram væntingar á þessu ári úr einni megingrein, ferðaþjónustunni, og að á þessum tímum þegar hækkandi vextir og verðbólga eru að hrjá venjulegt fólk meira en vera skyldi þá skuli menn þurfa að vera í útistöðum við löggjafann. Við vitum að margt af því sem við verðum að horfast í augu við í dag eru einhvers konar leifar af neyðarlögunum sem sett voru hér eftir hrun þegar allt var í rjúkandi rúst að menn töldu. Auðvitað voru fjölmörg mistök gerð á svo viðsjárverðum tímum en þau ætti að vera löngu búið að laga.

En þetta er ekki nýtt af nálinni. Við sjáum að þegar okkur var kynnt til sögunnar hugtakið verðtrygging var allt logandi í samfélaginu og sparifé landsmanna að brenna upp. Þá var kynnt verðtrygging sem náði bæði til inneigna lífeyrissjóða og launa. Án þess að mikið færi fyrir því var klippt á það. Sá sem átti fjármagnið hélt því verðtryggðu eftir atvikum en launamennirnir voru skornir út.

Það að Flokkur fólksins skyldi hafa þurft að fjármagna málshöfðun gegn íslenska ríkinu fyrir örfáum árum síðan og unnið hana, sem betur fer, er óttalegur smánarblettur á hinu íslenska lýðveldi, að stjórnmálaflokkur skuli vera að standa í slíku að stefna ríkinu. Þessi skerðingapólitík og „pólisía“ er í rauninni með öllu ólíðandi og ósæmandi. Aldrei hittir maður nokkurn mann sem er í rauninni sammála þessari stefnu eða talar fyrir henni en hún er eins og mein sem gerjar um sig einhvern veginn, hreiðrar um sig í þjóðarlíkamanum og mallar. Hvers vegna í dauðanum?

Ég ætla ekki að hafa þessi orð fleiri. Ég vil bara taka heils hugar undir það sem hér hefur verið sagt í dag af þessu tilefni. Við styðjum auðvitað heils hugar það frumvarp sem hér verður lagt fram á morgun og við eigum þá ósk heitasta að verða bænheyrð fyrir hönd þess þjóðfélagshóps sem fer stöðugt vaxandi og styttist í að verði um helmingur kjósenda. Kannski má vænta þess að eitthvað taki breytingum þegar sú tölulega staðreynd liggur endanlega fyrir.


Ræðumaður: Guðmundur Ingi Kristinsson

Virðulegur forseti. Við erum hér enn og aftur að mæla fyrir frumvarpi Flokks fólksins um breytingu á lögum um almannatryggingar (fjárhæðir fylgi launavísitölu). Auðvitað er alveg stórfurðulegt að við skulum vera að biðja löggjafann um að fara að lögum, svona einu sinni, en við erum ekki að gera það einu sinni heldur í fjórða, fimmta eða sjötta skiptið, a.m.k. fimmta skiptið. Það sýnir eindreginn brotavilja ríkisstjórnarinnar og löggjafans.

Við erum enn einu sinni að fjalla um frumvarp til laga frá Flokki fólksins um að fjárhæðir fylgi launavísitölu. Ríkisstjórnir undanfarinna ára hafa beitt ótrúlegum blekkingum til að hækka ekki bætur almannatrygginga eins og önnur laun hafa hækkað, samkvæmt launavísitölu. Þær hafa notað ranga neysluvísitölu þegar þeim hentar og með einhverjum fáránlegum útreikningum hafa þær náð því með því að stórauka kjaragliðnun undanfarinna ára eða áratuga. Þegar neysluvísitalan ætti að hækka á þessu ári um 10,6% þá notar ríkisstjórnin þessi ótrúlegu bellibrögð og hækkar bætur almannatrygginga samkvæmt fjárlögum um 4,9%, hókus pókus, og með þessum brellum hverfa heil 6% í hækkun. Þeir ættu kannski frekar að vera í sirkus en löggjöf.

Við upphaf staðgreiðslu 1988, þegar staðgreiðsla var tekin upp, voru lægstu bætur almannatrygginga skattlausar og fólk átti eftir allt að 30% af persónuafslætti til að nota t.d. fyrir lífeyrissjóðsgreiðslur eða aðrar tekjur. Hugsið um það. Síðan þá hefur kjaragliðnunin og fjárhagslega ofbeldið tekið á sig óhugnanlega mynd. Í dag eru lægstu lífeyrislaun almannatrygginga langt frá því að vera skattlaus. Þeir sem eru á lægstu bótum almannatrygginga eiga að borga frá 45.000 og upp í 70.000 kr. í skatt og eiga ekki 30% afgang af persónuafslætti upp í eitt eða neitt annað, eins og var hérna 1988 við upphaf staðgreiðslu.

Á mannamáli er staðreyndin sú að í dag vantar vel á annað hundrað þúsund krónur eftir skatt á mánuði inn í flokk almannatrygginga. Það stendur skýrt í 62 gr. laganna, sem áður var 69 gr., að miða skal við launavísitölu en eingöngu neysluvísitölu ef hún er hagkvæmari. Þetta hefur aldrei verið gert og fáránleikinn liggur í því að frítekjumörk og persónuafsláttur hafa ekki heldur fylgt vísitöluhækkunum. Með því að taka allt úr sambandi hefur ríkisstjórn eftir ríkisstjórn tekist að halda fólki í sárafátækt. Stór hópur fólks hefur ekki efni á að borga 2.000 kr. í dag aukalega fyrir t.d. sjúkraþjálfun. Svona fjárhagslegt ofbeldi er óþolandi og þess vegna höfum við í Flokki fólksins lagt fram frumvarp um 400.000 kr. skatta- og skerðingarlaust. Ef við uppreiknum þetta frá 1988 þá er það upphæðin sem ætti að vera að greidd út í dag. Hvar liggur munurinn? Jú, munurinn liggur í því að persónuafsláttur hefur ekki hækkað, kjaragliðnunin hefur verið látin viðgangast og þannig hefur þeim tekist með auknum skerðingum að búa til þetta bil.

Það er löngu kominn tími til þess að okkar verst setta fólk bíði ekki lengur eftir réttlætinu. Það á ekki að bíða einn dag lengur eftir réttlætinu því að þeirra tími er löngu kominn. Við höfum því miður rekið okkur á það að ríkisstjórnin fer ekki að lögum. Hún hækkar ekki samkvæmt launavísitölu, hún hækkar ekki frítekjumörk, styrki, bifreiðastyrki eða neitt eins og lög gera ráð fyrir, heldur lækkar lífeyrislaunin jafnt og þétt vegna kjaragliðnunar. Hugsið ykkur leikþáttinn og óvirðinguna. Ríkisstjórnin beitir brellum til að búa til eitthvað til að sleppa við að hækka samkvæmt lögum þá sem eru á lægstu lífeyrislaunum í landinu. Hún beitir brellum til að koma í veg fyrir að fólk sem er að reyna að tóra á 250.000 kr. útborguðum eftir skatt fái 400.000 kr. skatta- og skerðingarlaust í dag eins og það ætti að vera. Þarna munar heilum 150.000 kr. sem þeir hafa náð með brellum að hafa af veiku fólki og öldruðu.

Inn í þetta kemur líka að eftir bankahrunið lækkuðu Samfylking og Vinstri græn lífeyrislaun almannatrygginga um 10% og lofuðu leiðréttingum strax ef betur áraði. En það var auðvitað svikið. Það er hluti af þessari kjaragliðnun. Þá hafa þeir oft lofað fögrum orðum um brottfall krónu á móti krónu skerðingum, en settu þær inn í búsetuskerðingarnar og lækkuðu þær niður í 65 aura á móti krónu. Það var nú öll gjafmildin, sérstaklega með þessa sérstöku uppbót sem er alger bölvun í almannatryggingakerfinu. Það hefði verið nær að festa hana í grunnlífeyrinum og hætta þessum leikþætti með skerðingarnar, bæði á sérstöku uppbótinni en líka á heimilisuppbótinni og fleiri hlutum. Þótt það yrði gert myndi það samt ekki ná upp í það að fylgja launaþróuninni.

Þetta er ömurlegt kerfi sem hefur verið komið á og er varið af ríkisstjórn eftir ríkisstjórn. Við verðum að breyta því. Það á ekki að koma svona fram við veikt fólk og aldrað fólk, alls ekki. Við vitum að margir hafa það gott en það afsakar ekki að aðrir hafi það skítt í boði ríkisstjórnarinnar. Viðmiðunin á að vera við laun en engu að síður er settur annar lás sem á að gæta þess ef svo vildi til, sem við skulum vona að verði ekki á næstu árum, að launin hækki minna en verðlag eins og hefur nú komið fyrir. Það er auðvitað stórfurðulegt, ef maður fer að hugsa út í það, hvernig þeir hafa sett þetta upp miðað við að það ætti að vera skýrt og skorinort, eiginlega í samfestingi og með belti og axlabönd, að tryggt væri að ríkisstjórnin færi að lögum og myndi hækka samkvæmt launavísitölu eða launaþróun. En einhvern veginn tekst henni það ekki.

Áðan var verið að ræða það sem við ætlum að mæla fyrir á morgun, frumvarp til laga um breytingu á lögum um frítekjumark vegna lífeyristekna, úr 25.000 kr. í 100.000 kr. Þetta er engin ofrausn. Ég held það hafi verið árið 2009 sem 25.000 kr. frítekjumarkið var sett á. Ef það væri uppreiknað samkvæmt vísitölunni þá væri það sennilega milli 40 og 50.000, svo að ég tali nú ekki um launaþróun; þá yrði það enn þá hærra. Þetta sýnir hvernig þeir fara að þessu. Þeir setja inn einhverja tölu og hreyfa svo ekki við henni í fjölda ára. Það þýðir lækkun. Ef þeir meina eitthvað virkilega vel þá ættu þeir að segja: Við ætlum að hafa 25.000 kr. frítekjumark sem hækkar að lágmarki samkvæmt neysluvísitölu á hverju ári og jafnvel samkvæmt launavísitölu, sem væri enn þá betra ef hún væri hærri. En það gera þeir ekki.

Við vorum líka að tala um þær skerðingar sem koma fram í kerfinu. Við verðum að átta okkur á því hvers lags ótrúlegt fjárhagslegt ofbeldi skerðingarnar eru orðnar í þessu almannatryggingakerfi. Ég lagði fram fyrirspurn um það hvernig staðan væri og hvernig skerðingarnar kæmu út og staðreyndirnar liggja alveg fyrir. Á blaði sem ég er með, sem allir geta séð eða fundið á heimasíðu minni hjá Alþingi eða annars staðar í svörum, kemur skýrt fram að árið 2020 voru skerðingar á ellilífeyri 42 milljarðar og 468 milljónir, þetta var bara fyrir ellilífeyririnn árið 2020. Árið 2021 voru þetta 48 milljarðar og 135 milljónir. Þarna hefur strax verið hækkað um 6 milljarða, bara fyrir ellilífeyrinn. Árið 2022 var þetta 51 milljarður og 319 milljónir. Þarna hefur verið hækkað um 3 milljarða. Þetta sýnir okkur hvað er í gangi. Ef við tökum heildina, þ.e. örorkulífeyri, ellilífeyri, endurhæfingarlífeyri, örorkustyrk, tekjutryggingu, aldurstengda örorkuuppbót, heimilisuppbót ellilífeyris, heimilisuppbót örorku- og endurhæfingarlífeyris, sérstaka uppbót til framfærslu sem ég var að tala um áðan — bara hún ein veldur árið 2020 6 milljarða kr. skerðingu í kerfinu. Árið eftir er hún komin í 7 milljarða, hækkar um heilan milljarð. Árið þar á eftir er hún komin í 8 milljarða. Aftur er hækkunin upp á heilan milljarð. Sjáið þið mynstrið? Ef við tökum alla heildina í dag þá eru skerðingarnar árið 2020 62 milljarðar, 70 milljarðar árið 2021, 8 milljörðum hærri, og 75 milljarðar árið 2022, 5 milljörðum hærri. Þetta er það sem ríkisstjórnin er að gera. Þetta er þeirra réttlæti, að rétta fólki með annarri hendinni, taka með hinni og segja svo við fólk: Þið fenguð svo mikið. Þið megið þakka fyrir að fá öll þessi ósköp.

Síðan gleymist líka það sem sýnir sömuleiðis fáránleikann í þessu kerfi, sem er hreinlega hægt að sjá hjá Tryggingastofnun ríkisins. Þar stendur skýrum stöfum, með leyfi forseta:

„Um 74% lífeyrisþega, eða um 49 þúsund einstaklingar, fengu ofgreitt og þurfa að endurgreiða í samræmi við það, frá og með 1. september nk. Meðaltal þeirra sem skulda er tæplega 164.000 kr.“

Þetta eru 8 milljarðar 36 milljónir sem þau eiga að borga til baka. Sjáið þið samhengið í þessu öllu? Þessir 8 milljarðar koma hvergi fram í tölum þegar verið er að sýna fram á hversu gífurlegar hækkanir hafa orðið í kerfinu þegar fjármálaráðherra og ríkisstjórnin koma fram og segja: Við settum alveg svakalega mikið inn í kerfið, heil 10% á síðasta ári. En þessi 8 milljarða endurgreiðsla kemur hvergi fram. Þá á eftir að draga hana frá þessum 10%, auk skatta og annarra skerðinga.

Þetta sýnir okkur svart á hvítu að ríkisstjórnin er ekki að hugsa á nokkurn hátt um hag fólks. Við verðum að átta okkur á því að það eru sérstök frítekjumörk á öllum hlutum í þessu stórfurðulega kerfi, eins og hefur líka komið fram í svari félags- og vinnumarkaðsráðherra til mín. Þar kemur líka fram að fyrir ellilífeyri almennt, eins og við vorum að tala um, er 25.000 kr. frítekjumark en skerðingin er 45%. Fyrir heimilisuppbótina er 25.000 kr. frítekjumark en 11,9% skerðingar. Á örorkulífeyri eru 38,35% skerðingar. Sérstaka uppbótin er komin upp í 65% skerðingar. Við erum líka með aldurstengdu uppbótina þar sem eru 25% skerðingar eftir ákveðna upphæð; 25% skerðingar eru á endurhæfingarlífeyri. Þetta er alveg endalaust í þessu kerfi. Það er alveg með ólíkindum að við skulum vera með svona stórfurðulegt kerfi þar sem þarf að búa til heilt tölvukerfi bara til þess að halda utan um það hvernig skerðingarnar fara fram. Það er ekki lengur fyrir nokkurn mann að ráða í kerfið. Bútasaumurinn er svo gjörsamlega orðinn algjör að það hefur enginn yfirsýn yfir þetta skrímsli. Það verður því bara að treysta á gervigreindina í tölvum til þess að reikna út hvort hlutirnir séu réttir, og hún segir annaðhvort já eða nei. Síðan ef fólk lendir í því að fá nei þá á það að verða að lögfræðingi og kæra úrskurðinn til úrskurðarnefndar velferðarmála. Því miður, eins og ég segi, er ég hræddur um að enn eina ferðina muni þessi ríkisstjórn brjóta lög og ekki hækka bætur eins og lög gera ráð fyrir.


Ræðumaður: Inga Sæland

Frú forseti. Ég þakka hv. þm. Birni Leví Gunnarssyni fyrir síðara andsvar. Þegar við komum að því að ræða einmitt lífeyristekjurnar þá hefur verið ákall hjá Landssambandi eldra fólks um að frítekjumarkið vegna greiðslna úr lífeyrissjóði verði hækkað í samræmi við atvinnutekjur, þannig að í stað þess að það sé 25.000 kr. eins og það er í dag þá hafa þau ekki einu sinni farið fram á meira en að það verði fært upp í 100.000 kr. sem myndi gera mjög mikið fyrir eldra fólk. Eins og staðan er núna þá er um leið og þú ert kominn 1 kr. yfir 25.000 kr. úr lífeyrissjóðnum þínum þá eru almannatryggingarnar þínar skertar um 65 aura á móti hverri krónu eftir það. Þetta er ósanngjarnt kerfi og á morgun mun Flokkur fólksins mæla einmitt fyrir frumvarpi sem mælir fyrir um að hækka þetta frítekjumark úr 25.000 kr. frá greiðslum úr lífeyrissjóði upp í 100.000 kr. Það er í rauninni, eins og ég segi, þessi hóflega ósk eldri borgara. Í raun og veru ætti þessi tala ekki að vera undir 200.000 kr. eins og frítekjumark launatekna hefur verið fært upp hjá þessum þjóðfélagshópi akkúrat núna.

En ég tek líka undir með hv. þingmanni að betur má ef duga skal og við getum tekið saman höndum, hvar í flokki sem við stöndum, ef raunverulegur vilji er til að bæta hlutina, ef raunverulegur vilji er til að gera betur. En því miður, virðulegi forseti, þá virðist vera dálítið mikill skortur á því. Þess vegna verðum við að halda ótrauð áfram, áfram veginn bara og við gefumst aldrei upp þótt á móti blási og við trúum því að dropinn holi steininn og við trúum því að í lokin muni réttlætið sigra.


Ræðumaður: Inga Sæland

Virðulegi forseti. Ég þakka hv. þm. Birni Leví Gunnarssyni fyrir andsvarið. Ég verð bara að segja að hv. þingmaður og Píratar almennt hafa verið algerlega óþreytandi nákvæmlega að fylgjast með og reyna að sjá hvar pottur er brotinn í störfunum hér á þingi og þeir eiga heiður og sóma skilið fyrir það og ég veit að hv. þingmaður og Píratar eru algerlega í takti og ganga í takti við okkur í Flokki fólksins þegar kemur að því að berjast fyrir bættum hag þeirra sem höllustum fæti standa.

Ég tek undir með hv. þingmanni einnig, sem er náttúrlega líka með arnaraugu inni í fjárlaganefnd, að það að lífeyrissjóðsgreiðslur okkar séu síðan metnar eins og atvinnutekjur og skattlagðar sem slíkar er náttúrlega alfarið síðasta sort. Við erum lögþvinguð til að greiða í lífeyrissjóði. Þetta eru okkar peningar og þegar við erum að fá þetta greitt eða erum að greiða af þessu þá eigum við ekki að greiða af þessu tekjuskatt, við erum búin að greiða tekjuskattinn af öllu heila klabbinu, ef ég er að skilja rétt, en ég sé að hv. þingmaður hristist allur þannig að ég er örugglega í einhverri villu og svima þannig að ég veit að í næsta andsvari þá leiðréttirðu þetta bara snarlega.


Ræðumaður: Inga Sæland

Virðulegi forseti. Ég flyt hér frumvarp til laga um breytingu á lögum um almannatryggingar, um að fjárhæðir fylgi launavísitölu. Með mér á málinu eru hv. þingmenn Flokks fólksins; ásamt mér þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Það skal tekið fram að öllum þingheimi var boðið að taka þátt og vera með okkur á þessu frumvarpi. Enginn sá sér ástæðu til að gera það þannig að þess vegna er það gjörvallur þingflokkur Flokks fólksins sem mælir hér fyrir þessu frumvarpi:

„1. gr.

62. gr. laganna orðast svo:

Fjárhæðir almannatrygginga, frítekjumörk, svo og greiðslur skv. 42. gr. og fjárhæðir skv. 28. gr., skulu breytast árlega í samræmi við launavísitölu, þó þannig að þær hækki aldrei minna en verðlag samkvæmt vísitölu neysluverðs.

2. gr.

Lög þessi öðlast þegar gildi.“

Í greinargerð með frumvarpinu kemur fram að áður hefur Flokkur fólksins mælt fyrir þessu frumvarpi á 150., 151., 152. og 153. löggjafarþingi. Við erum sem sagt að mæla fyrir málinu núna, fimmta löggjafarþingið í röð, fimmta löggjafarþingið í röð sem við erum að reyna að berja það í gegnum Alþingi Íslendinga að almannatryggingalögunum sé fylgt, að lögin séu ekki brotin. Við erum bara að óska eftir því að löggjöfinni sé fylgt og við viljum tryggja það með þessu frumvarpi.

Einnig kemur fram í greinargerðinni að nú sé verið að leggja málið fram efnislega óbreytt en við höfum uppfært það með tilliti til breytinga sem orðið hafa á lögum um almannatryggingar frá síðustu framlagningu. Tvær umsagnir bárust t.d. um málið á 153. löggjafarþingi og þá frá Landssamtökunum Þroskahjálp og Öryrkjabandalagi Íslands. Öryrkjabandalag Íslands fjallar í umsögn sinni um þær alvarlegu afleiðingar sem hafa þegar raungerst vegna þess að kjör lífeyrisþega almannatrygginga hafa ekki fylgt almennri launaþróun. Landssamtökin Þroskahjálp lýstu yfir stuðningi við frumvarpið.

Skv. 62. gr. laga um almannatryggingar, nr. 100/2007, skulu greiðslur almannatrygginga, meðlagsgreiðslur skv. 42. gr. laganna og fjárhæð tekjutryggingar skv. 28. gr. breytast árlega í samræmi við fjárlög og skal ákvörðun þeirra taka mið af launaþróun, þó þannig að þær hækki aldrei minna en verðlag samkvæmt vísitölu neysluverðs. Sú regla sem nú má finna í 62. gr., áður 69. gr., var upphaflega leidd í lög árið 1997 með því markmiði — og við skulum taka eftir því, hvert var markmiðið, hvert var markmiðið með reglunni árið 1997? Markmiðið var að reyna að tryggja að öryrkjar og ellilífeyrisþegar myndu njóta hækkunar á ráðstöfunartekjum í sama hlutfalli og almenningur. Þáverandi forsætisráðherra, Davíð Oddsson, sagði í þingræðu við 1. umræðu frumvarps þess er innleiddi 62. gr. í lög um almannatryggingar, orðrétt, með leyfi forseta:

„Viðmiðunin á að vera við laun en engu að síður er settur annar lás sem á að gæta þess ef svo vildi til, sem við skulum vona að verði ekki á næstu árum, að launin hækki minna en verðlag eins og hefur nú komið fyrir.“

Í áliti minni hluta efnahags- og viðskiptanefndar um frumvarpið var einnig fjallað um sömu frumvarpsgrein, með leyfi forseta:

„Yfirlýsingar forsætisráðherra í umræðum er þó tæpast hægt að túlka öðruvísi en þannig að orðalag 9. gr. frumvarpsins beri að skilja svo að bætur almannatrygginga og greiðslur skv. 59. gr. og fjárhæðir skv. 17. gr. skuli beinlínis fylgja launaþróun …“

Það er ekki svo langt síðan ég var laganemi við Háskóla Íslands þar sem berlega var okkur sérstaklega kennt að lesa í svokölluð lögskýringargögn sem fela það í sér: Hver er hinn raunverulegi vilji löggjafans með tiltekinni lagareglu? Hvað er löggjafinn að meina? Við höfum öll heyrt að það sé mismunandi eftir því hvaða lögmaður eða hvaða lögfræðingur fjallar um málið hvernig það er túlkað, og þetta er túlkað hipsum haps og hingað og þangað. Þess vegna er mikilvægt að greinargerðir með frumvörpunum okkar séu skýrar. Það getum við leitað í. Ef það er einhver vafi á því hvað liggur að baki lagareglunni sjálfri þá förum við í lögskýringuna. Við skoðum vilja löggjafans, skoðum vilja ákveðinna þingmanna eða stjórnmálaflokka sem eru að koma fram með frumvörpin og hvað þau eru raunverulega að biðja um, hvað þau eru raunverulega að segja og hvað þau vilja setja í lög. Í ljósi þess sem ég las — sem kemur fram í 1. umræðu með frumvarpinu sem var lagt fram árið 1997 af þáverandi forsætisráðherra, Davíð Oddssyni — liggur algjörlega á borðinu hver vilji löggjafans var. Vilji löggjafans var skýr. Þeir sem voru að fá greiðslur almannatrygginga áttu skilyrðislaust að fylgja launavísitölu í landinu. En ef svo vildi til að launavísitalan var lægri en vísitala neysluverðs þá átti að nota vísitölu neysluverðs þannig að þeir sem voru á almannatryggingagreiðslum ættu alltaf að fá að njóta vafans um það hvort væri hærra, vísitala neysluverðs eða launaþróun í landinu.

En svo hefur borið við, svo einkennilegt sem það er, að undanfarin ár, mörg ár, þá hefur meginreglan verið sú að ríkisstjórnin, hæstv. fjármálaráðherra í þessu tilviki, hefur alltaf, undantekningarlítið, nánast undantekningarlaust, notað vísitölu neysluverðs þrátt fyrir að hún sé mun lægri en launaþróun í landinu, þrátt fyrir það, sem er þverbrot á vilja löggjafans á þeim tíma sem reglan var sett og þverbrot á lögunum eins og þau standa í dag, algerlega.

Það sem við erum að reyna að tryggja hér í Flokki fólksins með þessu frumvarpi er að þessi öryggisventill sem gert var ráð fyrir í löggjöfinni 1997 verði skilyrðislaust virtur og hann verði festur algerlega skýrt og skorinort inn í lögin þannig að það verði ekki neitt matsatriði um það og einhver geðþótti fjármálaráðherra hverju sinni hvort verði miðað við launaþróun á almennum markaði eða vísitölu neysluverðs. Í reynd hefur framkvæmdin alltaf verið sú, eins og ég segi, að vísitala neysluverðs hefur verið látin ráða. Og hvað hefur þetta haft í för með sér? Jú, alveg gífurlega kjaragliðnun, þessa kjaragliðnun sem felur það í sér að þeir sem þurfa að reiða sig á greiðslur almannatrygginga hafa setið eftir á meðan launaþróunin hefur stigið ofar og ofar.

Við skulum ekki gleyma því að eftir efnahagshrunið var grunnframfærsla þessa fátækasta hóps í landinu skert um 10%. Þá var því líka heitið að þetta yrði leiðrétt. Allir áttu að taka þátt í þeim erfiðleikum sem samfélagið var að ganga í gegnum í efnahagshruninu. Meira að segja þeir sem voru hér í sárri fátækt kvörtuðu ekki undan því. Þeir kvörtuðu ekki undan því að herða sultarólarnar enn frekar. Þeir gerðu það ekki. Þeir tóku þátt í þessu þótt erfitt væri, tóku þátt í því með öllum í samfélaginu að láta skerða tekjur sínar sem voru langt undir fátæktarmörkum, láta skerða þær til að taka þátt í því að brjótast út úr efnahagshruninu, enda var loforðið þannig að þetta yrði leiðrétt, þessi rýrnun, þessi kjaragliðnun þeirra og þessi lækkun á framfærslu, grunnframfærslu, yrði leiðrétt skömmu síðar eða um leið og við værum farin að sjá til sólar úr þessu efnahagshruni sem við vorum öll að glíma við.

En hvað haldið þið að sé nú, virðulegi forseti, hvað haldið þið að sé nú komið upp úr hattinum? Að sjálfsögðu var það þannig að þau voru skilin eftir. Að sjálfsögðu var aldrei staðið við að leiðrétta þær skerðingar sem þau tóku á sig í góðri trú og án nokkurra mótmæla, að sjálfsögðu ekki, þannig að kjaragliðnunin sem hefur orðið núna er svo yfirgengileg að það kemur líka fram í umsögn Öryrkjabandalagsins við frumvarpið þegar ég mælti fyrir því á 153. löggjafarþingi að kjaragliðnun almannatrygginga var þá, árið 2022, frá því að þessi tími er, frá 2007 eða 2008, orðin 71.000 kr. á mánuði og munar um minna.

Þar sem Alþingi fer með fjárstjórnarvaldið skv. 41. gr. stjórnarskrár og núverandi löggjöf felur Alþingi að ákvarða hækkanir bóta hafa dómstólar talið það falla utan hlutverks síns að dæma um það hvort rétt hafi verið staðið að hækkun bóta skv. 62. gr. laga um almannatryggingar. Þörf er á að leiðrétta ákvæði 62. gr. þannig að það tryggi með viðhlítandi hætti að kjör lífeyrisþega almannatrygginga fylgi ávallt launaþróun ef sú hækkun er hærri.

Frumvarp þetta leggur til að hækkun fjárhæða almannatrygginga, sem og frítekjumarka, skuli framvegis fylgja launaþróun eins og hún kemur fram í vísitölu Hagstofu Íslands. Tenging bótafjárhæða við vísitölur þekkist í öðrum löndum, t.d. breytast fjárhæðir skaðabóta mánaðarlega í samræmi við lánskjaravísitölu, sbr. 15. gr. skaðabótalaga, nr. 50/1993. Verður að telja það fyrirkomulag sanngjarnt þar sem bætur greiddar á grundvelli laganna eiga almennt að koma í stað atvinnutekna sem öryrki getur ekki aflað sér eða ellilífeyrisþegi nýtur ekki lengur. Þá nýtur ríkissjóður aukinna tekna þegar laun hækka þar sem stofn tekjuskatts hækkar. Því er ákveðið samræmi á milli aukinna útgjalda ríkissjóðs og aukinna tekna. Áfram er lagt til að greiðslur hækki þó aldrei minna en verðlag samkvæmt vísitölu neysluverðs. Þannig er tryggt að greiðslur lækki ekki skyndilega ef launaþróun er neikvæð.

Virðulegi forseti. Mér er algerlega fyrirmunað að skilja hvernig í ósköpunum löggjafinn hefur komist upp með það, ríkisstjórnin í þessu tilviki, í upphafi hvers árs, þegar kemur að leiðréttingu greiðslna almannatrygginga, að sniðganga skýrar lagareglur sem þau settu hér sjálf árið 1997. Það er eiginlega algerlega með hreinum ólíkindum að sá þjóðfélagshópur sem höllustum fæti stendur í samfélaginu og á um sárast að binda skuli vera svona gjörsamlega settur hjá garði eins og við höfum orðið vitni að hér, alveg frá því að Flokkur fólksins var stofnaður til að berjast gegn þessu andstyggilega óréttlæti, þessari misskiptingu og þessari óafsakanlegu fátækt. Það er sárara en tárum taki að þurfa að koma hér upp eina ferðina enn, ár eftir ár eftir ár, til að óska þess að löggjafinn fylgi eigin lögum.

Við höfum, alveg eins og Flokkur fólksins gerði áður, þegar löggjafinn braut á eldra fólki með því að skerða almannatryggingar þeirra vegna greiðslna frá lífeyrissjóðum — þegar eldra fólk fékk greiðslur úr lífeyrissjóði þá skertu almannatryggingar sínar greiðslur á móti. Sú staða var uppi árið 2017 þegar breytingar urðu á almannatryggingalögunum að það fórst hjá að færa það inn í löggjöfina að það væri heimilt að skerða almannatryggingar vegna greiðslna úr lífeyrissjóði. Það var móast hér við og látið í veðri vaka að þetta væri bara bull og það hefði mátt skerða. En viti menn, Flokkur fólksins fór í mál fyrir hönd eldra fólks og ríkissjóður þurfti að punga út hátt í 7 milljörðum kr. með vöxtum og vaxtavöxtum. Þá kom það berlega í ljós að eldra fólk er skert um a.m.k. 30 milljarða kr. á hverju einasta ári, sá þjóðfélagshópur sem við ættum að vera stolt af því að færa í rauninni á silfurbakka síðasta æviskeiðið inn í velsæld og vellíðan, þar sem efri árin okkar eiga að vera gæðaár en ekki ár kvíða, vonleysis og örbirgðar eins og við erum að sjá hér tugþúsundir vera heftar í.

Við vitum að það eru 11.000 eldri borgarar sem eru í neðstu þremur tekjutíundunum, þar af 6.000 eldri borgarar í tekjutíundum 1–2. Þetta eru einstaklingarnir sem eru að fá um og undir 300.000 kr. á mánuði. Hver getur lifað af því? Þetta er fólkið sem þarf að velja á milli þess að borða eða fara og sækja lífsnauðsynleg lyf. Þetta er fólkið sem erjaði jörðina. Þetta er fólkið sem er búið að koma okkur þangað sem við erum komin í dag og þetta, virðulegi forseti, eru þakkirnar. Þakkirnar eru að brjóta löggjöfina, almannatryggingalöggjöfina, á þessum fátækasta þjóðfélagshópi.

Við verðum að átta okkur á því að þetta er allt með vitund og vilja gert. Þetta er mannanna verk. Þetta er svívirðileg framkoma. Það er skammarlegt fyrir ríkisstjórnina að láta svona lagað viðgangast, þannig að við höfum ákveðið, við í Flokki fólksins erum búin að tala við tvo lögmenn til þess að láta fara í mál og skoða þetta mál fyrir okkur eins og við gerðum fyrir hönd eldra fólks á sínum tíma þegar var verið að skerða þau afturvirkt, íþyngjandi í algerri lögleysu og lögbroti. Þá ættum við líka að láta reyna á það hér hvort lögskýringargögnin í þessu tilviki og vilji löggjafans árið 1997 skipti bara engu máli og það sé hægt að ganga hér og traðka það niður á skítugum skónum eins og það skipti engu máli hvað við höfum samið og samþykkt.

Heyr, heyr.En þetta minnir mig á, þótt það sé önnur saga, og verð ég að nefna það, fyrst ég er að tala um almannatryggingar og allt það þá verð ég náttúrlega nefna það, að maður hefur upplifað alveg stórfurðulega framkomu hér sem ég gæti í rauninni ekki reynt að útskýra. Ég get ekki reynt að útskýra það því ég get ekki skilið það sjálf hvernig löggjafinn kemst upp með það einróma að samþykkja eitthvað eins og hagsmunafulltrúa eldra fólks, mikið gleðiefni, en svo kemur ráðherra málaflokksins og hendir þessu bara hreinlega í ruslið, vilji löggjafans fótum troðinn eina ferðina enn, þannig að maður veltir stundum fyrir sér: Hverjir halda þessir hæstv. ráðherrar eiginlega að þeir séu? Hafnir yfir lög og rétt, er það málið? Geta vaðið hér um eins og eldur um akur og gert bara nákvæmlega það sem þeim sýnist, hvort sem þeir hafa í rauninni umboð til þess eða ekki, hvort sem þeir hafa heimild í lögum til þess eða ekki? Ég segi bara, virðulegi forseti: Það er orðið löngu tímabært að láta akkúrat þá axla ábyrgð á gjörðum sínum — alltaf, ekki bara stundum.


Ræðumaður: Tómas A. Tómasson

Virðulegi forseti, hv. þingheimur og kæra þjóð. Aldrei er góð vísa of oft kveðin. Þegar ég kom hérna í ræðustól um daginn þá sagði ég söguna af því þegar leikarinn sem lék Superman á sínum tíma lamaðist fyrir neðan háls. Robin Williams fór á spítalann, setti ávísun á borðið fyrir skrifstofustjórann og sagði: Ég borga brúsann. Ávísunin var óútfyllt.

SÁÁ segja í umsögn sinni við fjárlagafrumvarp ríkisstjórnarinnar að frumvarpið feli í sér niðurskurð sem nemi 126 milljónum í meðferðum gegn áfengis- og vímuefnavanda. Hallinn á rekstri heilbrigðisþjónustu SÁÁ verður á þessu ári 520 og eitthvað milljónir. Ég spyr: Hvernig stendur á því, þar sem Vogur er sjúkrahús, að það þurfi að reka það með sjálfsaflafé? Það er ekki verið að reka Landspítalann með sjálfsaflafé eða aðra spítala. Þetta er ósanngjarnt.

Slíkur halli getur ekki annað en leitt til umfangsmikillar skerðingar á þjónustu, svo mikilli að SÁÁ munu ekki geta staðið undir gildandi þjónustusamningum við Sjúkratryggingar Íslands. Sem dæmi er núgildandi samningur um lyfjameðferð við ópíóíðafíkn takmarkaður við 90 einstaklinga en á sama tíma eru 300 einstaklingar í meðferð. Þetta er mjög ósanngjarnt. SÁÁ eru komin að þolmörkum og geta ekki staðið undir þessum kostnaði. Heilbrigðiskerfið á Íslandi fær 353 milljarða á ári og þar af fara innan við 2 milljarðar í baráttuna gegn fíknisjúkdómum. Það er mjög ósanngjörn skipting vegna þess að fíknisjúkdómar eru þriðji stærsti dauðsvaldurinn á eftir krabbameini og hjartasjúkdómum og við segjum í Flokki fólksins: Ekki skattleggja fátækt, og fæði, klæði og húsnæði fyrir alla.


Ræðumaður: Inga Sæland

Herra forseti. Þessi ríkisstjórn er nú frekar lánsöm að eiga svona duglega stjórnarandstöðu eins og við erum. Í gær mælti ég fyrir hönd Flokks fólksins fyrir frumvarpi um leigubremsu og leiguþak og Flokkur fólksins hafði þann heiður að fá að vera einn á því frumvarpi þrátt fyrir að bjóða öllum öðrum að vera með. Í dag mæli ég fyrir frumvarpi sem vinnur gegn kjaragliðnun, um 62. gr. almannatryggingalaga sem á í rauninni lögum samkvæmt að fylgja almennri launaþróun í landinu. Það hefur ekki verið gert heldur oftar en ekki stokkið yfir í vísitölu neysluverðs. Á morgun mun ég mæla fyrir frumvarpi sem eldra fólk hefur kallað ítrekað eftir, um að hækka í rauninni frítekjumark og viðmiðun á lífeyrissjóðsgreiðslum þar sem eldra fólk, eftir að það hefur fengið 25.000 kr. úr sínum lífeyrissjóði, er skert um 65 aura á móti hverri einustu krónu eftir það. Það er í rauninni fáheyrt að nokkrir aðrir í samfélaginu séu sennilega skattpíndir um ríflega 80% af hverri krónu eftir að það hefur farið yfir 25.000 kr. í lífeyrissjóðnum sínum. Þannig að ég segi: Þessi ríkisstjórn er nú ansi lánsöm að eiga duglega þingmenn.

Ég get ekki orða bundist í kjölfarið á ræðu hv. þm. Bryndísar Haraldsdóttur sem gefur lítið fyrir Reykvíkingana hérna. Ég veit ekki betur en að Seltirningar og Mosfellingar séu að koma unnvörpum til að vinna í bænum í Reykjavík. Ég veit ekki betur en að maður hangi á rauðu ljósi endalaust stopp í umferðinni þegar strollan frá Mosfellsbæ er að koma hérna niður í bæ. Ég veit ekki betur. Ég held líka að það væri bara flott að við sameinuðum allan þennan kjarna. Í stað þess að vera að troða landsbyggðarbæjarfélögum með marga tugi kílómetra á milli hvers annars, að reyna að henda þeim í sameiningu, þá væri bara sómi að því að maður standi ekki með aðra löppina í einu sveitarfélagi og hina löppina í öðru sveitarfélagi og móist svo við því að bara hreinlega steypa þessu saman. Það væri kannski bragur að því.


Ræðumaður: Guðmundur Ingi Kristinsson

Virðulegur forseti. Við erum hér að ræða frumvarp Flokks fólksins um breytingu á húsaleigulögum, um réttarstöðu leigjenda og leigubremsu. Við erum að gera þetta núna þann 17. október sem er alþjóðlegur baráttudagur gegn fátækt. Því miður verður að segjast alveg eins og er að það er ekki mikill áhugi fyrir þeim degi hér í þessum þingsal nema hjá Flokki fólksins, sem var hreinlega stofnaður í þeim tilgangi að útrýma fátækt.

Það er sorglegt til þess að vita að maður skuli fá ítrekað pósta og upplýsingar frá fólki sem spyr í örvæntingu sinni hvað það geti gert þegar leiga þess hækkar um 60.000 kr., þegar leiga fer úr 260.000 í 320.000 kr. og viðkomandi er kannski með útborgaðar 310.000 kr. Það sjá það allir að það gengur ekki upp. Viðkomandi getur ekki haldið húsnæði sínu. Síðan fær maður upplýsingar frá einstaklingum sem eru að reyna að finna sér húsnæði og leggja allt undir til að geta fengið það vegna þess að við vitum að það er númer eitt, tvö og þrjú á Íslandi að hafa húsnæði. Það er ekki gerlegt að vera án þess og hvað þá með börn. Síðan þegar fólk finnur sér húsnæði þá þarf það kannski að leggja fram hundruð þúsundir króna í tryggingu. Þessi markaður er skelfilegur. Þeir sem hafa reynt að spyrna við og reyna að byggja upp leigumarkað þar sem leigan er sanngjörn — það gengur því miður hægt, allt of hægt. Við sjáum biðlista, sérstaklega hjá öryrkjum og þeim sem eru verst staddir í þessu þjóðfélagi, og þann áhuga sem er á að komast í leigufélög sem verkalýðshreyfingin, VR og fleiri eru með. En betur má ef duga skal.

Það er gjörsamlegt ófremdarástand og einstaklingar sem eru að leigja þarna úti og hafa enga tryggingu fyrir því að leigan þeirra hækki ekki um tugi þúsunda — hvernig eiga þeir að lifa af? Þegar einhver er búinn að tryggja sér húsnæði og er að borga leigu sem fer langt upp í að vera nær allt sem viðkomandi fær í lífeyrislaun, þá er ástandið orðið slæmt. Þá á fólk ekki annarra kosta völ en að borga húsnæðið og vona hið besta en flestir eru þá komnir í þá aðstöðu að þeir þurfa að leita til hjálparsamtaka um fæði og klæði fyrir sig og börnin sín. Það er auðvitað gjörsamlega ömurlegt ástand að við skulum vera með svoleiðis stöðu.

Svo er líka ótrúlega óskammfeilið þegar talað er um þá sem hafa það verst í þessu samfélagi okkar og lifa á örorkubótum og ríkisstjórnin hvað eftir annað hælir sér af því hversu mikið hún hefur hækkað hjá þeim, alveg gífurlega. Samt er þetta fátækasta fólkið og samt hefur hún ekki á nokkurn hátt náð að hækka þá sem þurfa yfir fátæktarmörk. Meira að segja er staðan sú að þeir sem hafa alla vega átt húsnæði eru ekkert öryggir í sínu húsnæði. Það hlýtur að vera eitthvað undarlegt kerfi þegar Tryggingastofnun ríkisins getur boðið ofan af öryrkja húsið bara út af 590.000 kr. skuld og viðkomandi getur ekki einu sinni varið sig. En sem betur fer, umboðsmaður Alþingis segir að þetta sé ólöglegt. Landsréttur segir að þetta sé ólöglegt. Við vitum að fatlaður einstaklingur var borinn út af sýslumanni á Suðurnesjum sem sýnir okkur hversu mikil harka þetta er. Við vitum líka af fólki sem reyndi að bjarga sér, til þess að eiga eitthvert líf, og ákvað að fara bara og leigja í Laugardalnum og vera þar í hjólhýsi eða húsbíl. En það mátti ekki heldur og því fólki var nú bara dembt í einhverja gryfju langt út úr öllu og látið hírast þar og ég hef ekki heyrt hvort það hafi komist þaðan enn þann dag í dag. Þetta sýnir hversu ömurlegt þetta er og hversu ömurlega ríkisstjórnin er að standa sig í þessum málum.

Svo er annað sem er eiginlega furðulegt í þessu samhengi, miðað við það að við buðum öðrum flokkum að vera á þessu máli, að það skuli enginn hafa séð sóma sinn í því að styðja þetta mál. Samt hafa sumir það á sinni stefnuskrá að koma á leigubremsu en einhvern veginn vilja þeir ekki sjá leigubremsu í húsaleigulögum frá Flokki fólksins. Það hlýtur að vera skrýtin pólitík að neita því bara vegna þess hverjir eru með málið. En sem betur fer höfum við í Flokki fólksins tekið allt aðra afstöðu. Við styðjum góð málefni og okkur er sama hvaðan þau koma. Við myndum styðja hvern einasta flokk með ráðum og dáð sem tæki sig til og vildi berjast fyrir því að útrýma fátækt. Ég tala nú ekki um að ef við hefðum einhverja hér í þingsal á þessum alþjóðlega baráttudegi gegn fátækt sem hefðu komið hingað upp í ræðustól til að berjast með okkur.

Við vitum hverjar afleiðingarnar eru af fátækt. Við vitum að húsnæði er stærsti liður í útgjöldum hverrar fjölskyldu, hvort sem það er í eigu eða leigu. Ég hef meira að segja orðið var við það að núna þegar fólk er að reyna að komast út úr gífurlega hárri leigu sem það ræður ekki við, t.d. öryrki, og sækir um hlutdeildarlán og sýnir jafnvel fram á það að með hlutdeildarláni standi það mun betur og geti mun betur framfleytt sér vegna þess að þá lækkar greiðslubyrðin stórlega, þá fær viðkomandi samt nei. Það er sagt að hann geti ekki staðið undir því. Hann geti ekki staðið undir því að borga miklu minna og vera að eignast sitt eigið húsnæði með hlutdeildarláni heldur en hann borgar á leigumarkaði. Ég spyr: Hvaða heimska er þetta? Hvernig í ósköpunum getum við búið til einhverja hjálp fyrir fólk og sagt: Þið fáið þessa hjálp, en lemja svo á því og neita að sjá staðreyndirnar? Þetta er gjörsamlega óskiljanlegt fyrirbrigði og ég veit ekki á hvaða vegferð sú ríkisstjórn er sem sendir svona skilaboð út. Hún er a.m.k. ekki að aðstoða og hjálpa þeim sem verst hafa það.

Við vitum öll og kannanir hafa sýnt það að þeir sem eru í verstri stöðu á leigumarkaði eru öryrkjar. Það segir sig sjálft að þessi leigukostnaður var óbærilegur en er orðinn gjörsamlega óþolandi og ólíðandi í dag. Að það skuli vera endalaust níðst á þessu fólki og hvorki framfærslan né bæturnar fylgja eftir. Við höfum fullt af staðreyndum um það. Ég fjallaði um það í störfum þingsins hvaða áhrif fátækt hefur á heilsu fólks. Fólk er að tapa upp undir tíu árum af lífi sínu vegna fátæktar. Samt hringja engar viðvörunarbjöllur. Að stærstum hluta voru það konur sem fóru verst út úr þessu. Að við skulum ekki gera eitthvað í málunum. Í þessi sjö ár sem Flokkur fólksins hefur verið á þingi höfum við reynt að berjast og berjast fyrir því að útrýma fátækt. Hvað skeður? Nei, þeir ætla að draga úr fátækt. Draga úr fátækt. Hvað þýðir það? Draga úr henni næstu hundrað árin, þúsund árin? Og þetta ótrúlega orðalag líka að ætla að draga úr skerðingum, hvað þýðir það? Um nokkra aura, krónu? Jú, þú getur gert það en það breytir engu. Annaðhvort afnemum við hlutina og útrýmum fátækt eða eins og gert var með t.d. krónu á móti krónu skerðingarnar, sem bitna rosalega illa á fólki, það var farið með þær í 65 aura á móti krónu — það er bara plástur, plástur frá ríkisstjórninni til þess að hún þurfi ekki að borga meira en hefur gífurlega lítil áhrif á stöðu þeirra sem þurfa á því að halda.

Nei, það er með ólíkindum að við skulum vera stödd þar í dag að barnafjölskyldur, einstæðir foreldrar, öryrkjar með börn og fleira fólk, láglaunafólk, sé að óttast um stöðu sína á leigumarkaði vegna þess að það er ekki verið að hjálpa þeim. Það er ekki verið að stöðva þessa hringavitleysu sem leigufélögin er að bjóða upp á. Og það er ótrúlegt að það skuli vera hægt og við skulum heyra sögur af því að Vinnumálastofnun sé að yfirbjóða, það sé verið að henda einni fjölskyldu út af leigumarkaði með yfirboðum á leigu til að koma annarri fjölskyldu inn. Hvaða lausn er það? Hvaða rugl og bjálfaskapur er í gangi þegar við leyfum okkur svoleiðis vinnubrögð? Sama hönd liggur við er farin að lemja á einum leigjanda til að koma öðrum leigjanda að. Auðvitað á þetta ekki að líðast en því miður þá látum við þetta líðast.

Því miður verður bara að segjast alveg eins og er að áhuginn á þessum baráttudegi gegn fátækt, fyrir því að bæta kjör þeirra sem virkilega þurfa á því að halda, er ekki mikill. Kannski er ríkisstjórninni vorkunn, hún er búin að eyða miklum kröftum í ráðherrastólaskipti og er kannski þreytt eftir öll þau ósköp og hefur ekki orku í að hugsa um þá sem þurfa virkilega á því að halda. En við ættum alla vega öll og allir þarna úti að hugsa um það í næstu kosningum: Viljum við útrýma fátækt? Ég er alveg viss um að 99% af þjóðinni vilja það. Til þess að það geti skeð verður að breyta þessu. Það verður að fá nýja ríkisstjórn. Núverandi ríkisstjórn mun því miður ekkert gera í þeim málum.


Ræðumaður: Inga Sæland

Virðulegi forseti. Ég mæli hér í annað sinn fyrir frumvarpi til laga um breytingu á húsaleigulögum, nr. 36/1994, réttarstaða leigjenda íbúðarhúsnæðis og leigubremsa. Flutningsmenn með mér á frumvarpinu er gjörvallur þingflokkur Flokks fólksins; Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Það skal tekið fram að öllum þingheimi var boðið að vera meðflutningsmenn á þessu frumvarpi en Flokkur fólksins stendur sem sagt einn að því. Ég hef hugsað mér að fara lítillega yfir frumvarpið:

„1. gr.

Eftirfarandi breytingar verða á 37. gr. laganna:

a.   Við 1. mgr. bætist nýr málsliður, svohljóðandi: Hafi íbúðarhúsnæði verið áður til leigu teljast þá líkur á því að sú leigufjárhæð sem áður gilti sé sanngjörn og verður sá sem vefengir það að sýna fram á annað.

b.   Við 3. mgr. bætist nýr málsliður, svohljóðandi: Óheimilt er að hækka fjárhæð leigu íbúðarhúsnæðis oftar en á 12 mánaða fresti og er þá að hámarki heimilt að hækka hana í hlutfalli við breytingu á vísitölu neysluverðs á tímabilinu.

2.gr.

Við 1. mgr. 52. gr. laganna bætist nýr málsliður, svohljóðandi: Hafi leigusali vanrækt þá skyldu sína skv. 11. tölul. 6. gr. að upplýsa í leigusamningi um forgangsrétt leigjanda framlengist tilkynningarfrestur samkvæmt ákvæði þessu fram að lokum uppsagnarfrests eða umsamins leigutíma.

3. gr.

Við lögin bætist nýtt ákvæði til bráðabirgða, svohljóðandi:   Fjárhæð leigu á íbúðarhúsnæði skal ekki taka breytingum til hækkunar til ársloka 2025, þrátt fyrir samningsskilmála um verðtryggingu eða aðrar verðbreytingar. Við framlengingu, endurnýjun og gerð nýrra leigusamninga um íbúðarhúsnæði sem taka gildi fyrir árslok 2025 er óheimilt að hækka fjárhæð húsaleigu sama íbúðarhúsnæðis frá því sem fyrir var umfram 2,5%.“

Af hverju skyldi það vera 2,5%? Það eru jú neðri vikmörk Seðlabankans, verðbólguvikmörk Seðlabankans. Við höfum hugsað okkur að fylgja þeim.

Í 4. gr. segir einfaldlega að lögin öðlist þegar gildi.

Í greinargerð með frumvarpinu segir m.a. að frumvarp þetta var áður lagt fram á 153. löggjafarþingi (898. mál) og er nú lagt fram að nýju óbreytt, að því undanskildu að dagsetningar hafa verið uppfærðar. Þrjár umsagnir bárust um frumvarpið á 153. löggjafarþingi, frá Öryrkjabandalagi Íslands, Landssamtökunum Þroskahjálp og Hagsmunasamtökum heimilanna. Allir umsagnaraðilar lýstu yfir stuðningi við framgöngu málsins.   Það er algjört grundvallaratriði í öllum siðmenntuðum samfélögum að fólk hafi þak yfir höfuðið. Réttur til viðunandi lífskjara, þar á meðal húsnæðis og batnandi lífsskilyrða, eru grundvallarmannréttindi sem njóta verndar félagsmálasáttmála Evrópu, alþjóðasamnings um efnahagsleg, félagsleg og menningarleg réttindi og samnings Sameinuðu þjóðanna um réttindi fatlaðs fólks. Á Íslandi hefur svokölluð séreignarstefna lengst af verið ríkjandi þar sem flestir gera sitt besta til að reyna að eignast húsnæði til eigin búsetu, en leigumarkaðurinn hefur fyrir vikið verið lítill og vanþróaður.

Ég ætla ekki að fara djúpt í sögu leigumarkaðarins en ætla hins vegar að vísa til þess að ég held að það fari ekki fram hjá neinum hvernig raunveruleg þróun hefur verið á leigumarkaði. Það er ekki bara á Íslandi heldur er þessi tilhneiging að skjóta rótum hér í löndunum í kringum okkur líka. Það er ljóst að auðmenn, markaðurinn, kapítalisminn vill koma meira og minna öllum fasteignum fólks í hendurnar á græðgisvæddum leigufélögum sem síðan geta farið með fólk að eigin geðþótta og hækkað leiguna svo gjörsamlega út úr öllu korti að einstaklingar sem eru frekar með lök kjör standa höllum fæti fjárhagslega og hreinlega hafa ekki bolmagn til að greiða húsaleigu. Það kveður svo rammt að þessu að einstaklingar á berstrípuðum almannatryggingalaunum þurfa að greiða meira en 100% virðulegi forseti, af innkomu sinni. Hvernig getur nokkur einstaklingur eða nokkur fjölskylda framfleytt sér þegar hún þarf að greiða meira heldur en alla innkomuna í húsaleigu? Það er ekki hægt. Hvernig fara þau þá að? Jú, með stuðningi, með lántöku, með stuðningi frá fjölskyldu, vinum, foreldrum, ömmum og öfum, með því að standa í röðum við hjálparstofnanir og biðja um mat á diskinn fyrir börnin sín því að það er grundvallaratriði að hafa þak yfir höfuðið. Það er grundvallaratriði þrátt fyrir að það séu sennilega á fjórða hundrað einstaklinga á götunni á Íslandi í dag. Það er alltaf spurning um það hvað eru margir sem lifa veturinn af og hvað það eru margir sem gera það ekki.

Hér í greinargerð eru ýmsar skýringar á því hvað í rauninni greinarnar í frumvarpinu okkar eru að segja. Í stuttu máli, á hreinni og klárri íslensku, segja þær: Ef þú ert leigutaki og hefur verið að leigja húsnæði í einhvern X tíma þá getur leigusalinn ekki allt í einu vaðið inn og sagt þér upp leigunni á þeim forsendum að hann ætli að leigja íbúðina einhverjum öðrum sem ætlar að borga meira fyrir hana. Leigutaki hefur algjöran forgangsrétt á þessu leigða húsnæði svo framarlega sem það eigi að haldast í leigu áfram. Auðvitað getur enginn bannað leigusalanum að hætta að leigja húsnæðið en í mörgum tilvikum eru þetta þessi græðgisvæddu leigufélög sem engu eira. Það kveður svo rammt að því að fyrir jólin í hittiðfyrra þá hækkaði Alma leigufélag húsaleigu öryrkja, konu sem allir vissu nú um því þetta fór hátt í fréttum, sem var þegar að greiða um 250.000 kr. á mánuði í húsaleigu, á einu bretti um 75.000 kr. Kviss bang búmm, bara upp í 325.000 kr. takk, góða kona, við ætlum að hækka leiguna í það og ef þú getur ekki staðið undir því þá verður þú bara að pakka saman og pilla þig. Þessi einstaklingur hefði þurft að fá hækkun á launum sínum frá almannatryggingum um 117.000 kr. á mánuði ef hann hefði átt að geta tekið á sig þessa 75.000 kr. hækkun. Það mætti frjósa fyrr á mjög hlýjum stað heldur en að við sjáum 117.000 kr. hækkun almannatrygginga. Það væri stórkostlegt kraftaverk. En eitthvað var dregið úr þessu, fjölmiðlar og sú athygli sem málið fékk varð þess valdandi að leigufélagið Alma dró aðeins úr þessu sparki, þessu höggi. En það kom nú samt sem áður fram síðar hjá framkvæmdastjóranum að það yrði að hækka meira, þeir væru ekki að hækka nóg. Þeir græða ekki nóg.

Ástandið á húsnæðismarkaði er þungt um þessar mundir og það vita það allir og það einkennist öðru fremur af skorti á framboði á húsnæði. Verðbólga hefur náð hæðum sem ekki hafa sést síðan í efnahagshruninu 2008. Þegar við erum að tala um skort á húsnæðismarkaði þá liggur það náttúrlega á borðinu samt sem áður að það er nóg framboð á fasteignum til kaupa akkúrat núna og hafa ekki fleiri fasteignir verið til sölu í langan tíma af því að það var algjör skortur á húsnæði eins og við vitum á fasteignamarkaði. En hefur eftirspurnin eftir þessu húsnæði eitthvað minnkað fyrst þessar eignir seljast ekki strax? Nei, hún hefur ekki minnkað. En einstaklingar sem hafa þörf fyrir að eignast húsnæði og ætla virkilega að leggja í þann leiðangur treysta sér einfaldlega ekki til að skuldsetja sig í því brjálæði sem geisar nú í efnahagsmálum hér á landinu, í óðaverðbólgu og okurvöxtum. Það treystir sér enginn venjulegur einstaklingur til að taka það á sig.

Við sjáum alveg hvert stefnir með þá þróun sem er að verða núna hjá þeim sem þegar eiga húsnæði ef stjórnvöld grípa ekki í taumana og stöðva þá óheillaþróun, þessa snjóhengju svokallaða sem mun falla á fasteignaeigendur núna eftir áramótin og fram á mitt næsta ár. Á fasteignaeigendum sem skulda þessi svokölluðu óverðtryggðu lán með breytilegum vöxtum mun skella slík og þvílík stökkbreyting á greiðslubyrði að hún mun í það minnsta sennilega tvöfaldast. Við höfum mýmörg dæmi um það og við höfum fengið að líta reikninga þar að lútandi þannig að það fer ekkert á milli mála að þróunin er í þá átt. Þá kemur seðlabankastjóri og hvetur fólk til að hella í sig hinum eitraða kokteil verðtryggingar sem einfaldlega verður þess valdandi að sá litli eignarhluti sem einstaklingurinn hefur verið að spara fyrir og berjast fyrir að eignast í fasteigninni ést upp á verðbólgubálinu einn, tveir og þrír. Það tekur ekki langan tíma að eyða honum upp. Ekki nóg með það heldur endar þetta með því að afborganirnar á verðtryggðu lánunum, sem áttu að hjálpa en lengja einungis í hengingarólinni, verða hærri innan fárra ára heldur en það sem fólk var að sligast undan þegar það hraktist í verðtryggðu lánin.

Þannig að þetta er ein stefna og aðeins ein, að einkavæða allan húsnæðismarkaðinn og gera fólki ókleift að eiga þak yfir höfuðið án þess að vera á leigumarkaði. Þetta fólk mun missa fasteignir sínar innan X ára þótt það hafi reynt að flýja í faðm verðtryggingarinnar. Það mun missa fasteignir sínar, það liggur algjörlega á borðinu, ef ríkisstjórnin gyrðir sig ekki í brók og fer að stíga inn í nákvæmlega þann darraðardans sem hún er algerlega með í fanginu.

Við verðum bara að segja það sem við höfum sagt svo oft áður í Flokki fólksins úr þessum æðsta ræðustóli landsins: Það er mannanna verk hvernig staðan er. Það má algjörlega skrifa þetta á óstjórn í hagstjórn samfélagsins, algera óstjórn sem hefur ríkt hjá þessari ríkisstjórn. Hún hefur horft á hlutina gerast, hún hefur horft á gaddavírana ganga lengra og lengra inn í fjölskyldurnar án þess að stemma stigu við því. Hún hefur ekki gert nokkurn skapaðan hlut til að reyna að reisa einhverjar varnargirðingar utan um það sem koma skal. Við skulum sjá hvað verður.

Ég mælti ekki aðeins fyrir þessu frumvarpi um leiguþak og leigubremsu, sem ég er að mæla fyrir hér, í vor sem leið heldur mælti ég einnig og við í Flokki fólksins fyrir breytingartillögu við húsnæðisfrumvarp innviðaráðherra þar sem við lögðum til að það yrði ráðist í þessar framkvæmdir strax. Það er rétt tæpt ár síðan. Mikið væri nú landslagið breytt og mikið væri það öðruvísi ef það hefði verið gert og öllum góðum málum sem við erum að mæla hér fyrir væri ekki hreinlega sópað út af borðinu og í rauninni ekkert verið að velta þeim fyrir sér. Nú sitjum við hér í þingsalnum, ég og hv. þm. Guðmundur Ingi Kristinsson  og virðulegur forseti og í hliðarherbergjunum sitja tveir hv. þingmenn auk okkar þannig að áhuginn fyrir því sem hér er verið að leggja fram er lítill sem enginn.

Við höfum líka séð þá þróun sem hefur orðið hér á fasteignamarkaði með tilkomu allra þeirra hælisleitenda sem hafa sótt okkur heim og óskað eftir að fá alþjóðlega vernd. Það eru um 3.000 einstaklingar sem Vinnumálastofnun hefur þurft að útvega húsnæði. Maður veltir fyrir sér: Ef stjórnvöld ætla ekki að fara að verða duglegri að byggja — því það tekur tíma, þetta er ekki eins og töfradísin Dísa í flöskunni sem bara smellir fingrum og þá bara rísa upp þúsundir fasteigna. Svoleiðis gerist það ekki. Það er ekki nóg að koma hér upp og segja: Ég ætla að sjá til þess að stjórnvöld byggi 30.000 íbúðir á næstu tíu árum. Það er ekki nóg. Það er svo langur vegur frá því að það sé nóg. Það er stórkostlegur skortur á íbúðarhúsnæði og það hefur verið vitað í mörg ár. Í mörg ár hefur verið ljóst í hvað stefndi, en var eitthvað gert í því? Nei. Sú ríkisstjórn sem hér hefur setið í sex ár hefur lítið sem ekkert gert í því nema talað og malað og malað. Þetta gengur, virðulegi forseti, einfaldlega ekki upp og það sem er verið að gera gengur allt of hægt. Við þurfum að taka á þessu núna.

Þetta frumvarp er að verja leigutaka, verja þá sem eru á leigumarkaði og fá ekki rönd við reist ofbeldi leigusala sinna oft á tíðum þegar verið er að ryðja inn hækkun á leigunni svo tugþúsundum króna skiptir á milli mánaða. Við höfum verið að berjast fyrir því að leigan verði aldrei hækkuð til ársins 2025 umfram nýja leigusamninga sem mættu þá hækka í mesta lagi frá fyrri samningi um 2,5%, neðri vikmörk verðbólguviðmiða Seðlabankans. Við höfum séð, eins og segir t.d. í skýringum við 3. gr., að verðbólgan hefur verið óvenjumikil að undanförnu og útlit er fyrir að hún verði þrálát með tilheyrandi áhrifum á fjárhæð leigu samkvæmt verðtryggðum húsaleigusamningum. Jafnframt hefur borið á hækkunum talsvert umfram verðlagsbreytingar í framlengingu eða við endurnýjun samninga um leigu íbúðarhúsnæðis. Þess vegna erum við að leggja það til að við húsaleigulög bætist ákvæði til bráðabirgða þess efnis að leigufjárhæð verði ekki hækkuð fyrir árslok 2025 og enn fremur að á því tímabili verði óheimilt að hækka fjárhæð leigu við framlengingu á nýjum samningum umfram 2,5%.

Þannig að við segjum hér: Rífum í bremsuna, tökum utan um fólkið okkar, fólki sem hefur jafnvel verið þrýst og þvingað út á leigumarkað sem það hefur bara yfir höfuð ekki kært sig um að vera á. Stór hluti þessa fólks er hluti þeirra 12.000–15.000 fjölskyldna sem voru sviptar eignum sínum í kjölfar efnahagshrunsins 2008, stór hluti af þessum fjölskyldum.

Svo verðum við líka að átta okkur á því hvernig landslagið er því miður hér. Við sjáum í kringum okkur vexti sem eru í engum takti við og komast ekki nálægt þeim okurvöxtum sem er verið að hlaða hér upp og skella á íslenskan almenning. Við getum litið til frænda okkar í Færeyjum. Vaxtaprósentan hjá þeim er svona einn þriðji til einn fjórði af því sem við megum þola hér.

Ég segi: Rífum í bremsuna, virðulegi forseti. Hjálpum fólkinu að hafa öryggi, hafa tryggt þak yfir höfuðið. Til þess erum við hér sem velferðarríki, velferðarsamfélag, kennum okkur við réttarríki. Að sjálfsögðu eigum við að tryggja öllum fæði, klæði, húsnæði og heilbrigðisþjónustu. Þetta eru grundvallaratriði sem við verðum að taka utan um. Þetta eru grundvallaratriði fyrir allt samfélagið í heild sinni. Komum í veg fyrir okurleiguhækkanir og rífum í bremsuna.

Það er líka annað sem ég hefði viljað nefna síðast en ekki síst og skiptir miklu máli, þ.e. hvernig þessi græðgisvæddu leigufélög urðu jafnvel til, þau keyptu í hundraðavís og í stórum kippum íbúðir af Íbúðalánasjóði. Íbúðalánasjóður var jafnvel með fyrirgreiðslu fyrir græðgisvædd leigufélög til þess að þau gætu keypt upp fasteignir sem fólkið átti, sem var borið út á götu í kjölfar efnahagshrunsins 2008. Hvers lags samfélag er það, virðulegi forseti, sem kemur svona fram við þegna sína, sem kemur svona fram við fólkið í landinu? Það er alla vega ekki samfélag sem ég er stolt af að tilheyra. Ég er ekki stolt af stjórnvöldum sem leyfa slíku að gerast. Þau geta hér tekið utan um þetta frumvarp Flokks fólksins um leigubremsu og leiguþak, sem engir aðrir þingmenn eru með okkur á þrátt fyrir að hafa verið boðið það. Þau geta tekið utan um þetta frumvarp ef þau vilja sýna vilja í verki og það væri ekki slæmt veganesti inn í komandi kjarasamninga í haust, ekki slæmt veganesti. Það væri góður leikur.

Virðulegi forseti. Ég vil gjarnan óska eftir því að frumvarpið verði nú sent til hv. velferðarnefndar.


Ræðumaður: Tómas A. Tómasson

Virðulegi forseti, hv. þingheimur og kæru landsmenn. Ég vil bara undirstrika það sem ég var að segja áðan að ég hef orðið var við það að menn lenda stundum í einhverjum vandræðum, einhverjum slagsmálum eða einhverju sem var algerlega ófyrirsjáanlegt, óvart. Ég hitti mann um daginn sem var með sex mánaða dóm fyrir að keyra fullur nokkrum sinnum og hann var að búast við þremur árum í viðbót. Þessi maður þarf miklu meira á leiðbeiningum og aðstoð að halda heldur en að sitja í fangelsi árum saman fyrir það að keyra fullur þó að það sé ekki hægt að mæla því bót. Samt sem áður, það þarf að hjálpa mönnum til að komast á rétta braut


Ræðumaður: Tómas A. Tómasson

Virðulegi forseti, hv. þingheimur, kæru landsmenn. Ég þakka Loga Einarssyni fyrir þetta þarfa frumvarp sem hér hefur komið fram. Þannig er mál með vexti að sá sem hér stendur, hann umgengst gjarnan menn sem hafa setið inni og sitja inni þess vegna. Ég hef komist að þeirri niðurstöðu að oft og tíðum eru menn settir í steininn, eins og kallað er, fyrir smávægileg brot sem kannski eru til komin vegna þess að eitthvað fór úr böndunum. Þetta tengist oft einhvers konar neyslu einhverra vímuefna, áfengis eða annarra vímuefna, löglegra og ólöglegra, og viðkomandi þurfa miklu frekar á því að halda að fara í meðferð, langtímameðferð.

Það var viðtal við Arnþór nokkurn sem var nú þekktur hérna áður fyrr sem afbrotamaður en hann hefur snúið við blaðinu. Hann sagði í þessu ágæta viðtali að hann vildi sjá fleiri opin fangelsi og ég tek undir það. Ég held að í mörgum tilfellum mætti afvegaleiða þessa menn. Ef ég segi afvegaleiða þá á ég við að afvegaleiða þá frá þeirri braut sem þeir eru komnir á með því að setja þá í langtímameðferð sem væri kannski eitthvað skyld því sem verið er að gera í Krýsuvík. Þar er sex mánaða meðferð. Ég ímynda mér jafnvel að sex mánaða til heilsársmeðferð væri mjög nytsamleg fyrir svona unga menn sem þurfa bara á því að halda einhver sé góður við þá, að einhver skilji þá og að einhver veki athygli þeirra á því út á hvað lífið gengur raunverulega; ekki bara að leika sér, vera undir áhrifum og djamma og vera óheiðarlegur. Þess vegna hvet ég ykkur til að skoða þetta frumvarp mjög gaumgæfilega og bæta jafnvel við síðar meir opnum fangelsum.




Ræðumaður: Inga Sæland

Virðulegi forseti. Ég vil nefna það hér að ég tek undir með hv. þm. Njáli Trausta Friðbertssyni. Við þurfum á því að halda að taka vel utan um það sem getur verið lyftistöng brothættra byggða í landinu. Við höfum séð hvað sjókvíaeldi hefur gert fyrir Vestfirðinga. Við höfum séð það með eigin augum. Ég áður heimsótti Patreksfjörð og fleiri staði þegar ég var varaformaður atvinnuveganefndar og hún var í rauninni stórkostleg sú vinna sem þar fór fram. En það breytir ekki þeirri staðreynd hvernig hefur verið gengið um þessi réttindi af þessum risafyrirtækjum á skítugum skónum og sú löggjöf sem þó er utan um laxeldið er ekki virt, samanber að það eiga að líða sex til átta mánuðir frá því að slátrað er úr kví þar til nýr umgangur er settur í kvína aftur. Og hvers vegna? Jú, til þess að náttúran fái að hreinsa sig, fái að njóta vafans, til að straumar og stefnur geti í rauninni hreinsað undan kvínni sem slátrað var úr. En það hafa nú verið brögð að því að það hafi einungis verið látnir líða þrír mánuðir frá því að slátrað hefur verið úr kví þangað til er búið að fylla hana aftur. Græðgin er svo mikil að kvíarnar eru yfirfylltar þannig að þær sprengja utan af sér eðli málsins samkvæmt, því að ég ætla ekki að halda því fram að þegar er verið að planta í kvína sé hún götótt fyrir. Það liggur algjörlega á borðinu. Ég ítreka að það er eiginlega galin hugmynd að halda því fram að þegar lax sleppur kynþroska út í vistkerfið hafi hann ekki áhuga á því að tímgast með villtum löxum. Það er í rauninni ekkert sem bendir til neins annars en mikils vilja í dýraríkinu til að halda sér við og fjölga sér alveg villt og galið, alveg í andstöðu við það sem hv. þm. Teitur Björn Einarsson hefur haldið fram. Þannig að aftur, hv. þm. Teitur Björn: Ég tel að villtir laxar séu alveg tilbúnir að hitta þessa kynþroska sem sleppa úr eldiskvíum.

Forseti minnir hv. þingmenn á að ávarpa aðra þingmenn með fullu nafni eða þá kjördæmisnúmeri.


Ræðumaður: Inga Sæland

Herra forseti. Það er best að ég vendi mínu kvæði í kross og steinhætti því sem ég ætlaði að segja því að eftir þessa framsögu hv. þm. Teits Björns Einarssonar þá get ég eiginlega ekki orða bundist. Ég ætla nú ekki að gleyma því að þakka hv. þm. Lilju Rannveigu Sigurgeirsdóttur fyrir að koma með þessa þörfu sérstöku umræðu hér inn og hæstv. ráðherra að vera með okkur hér í dag. Að ætla að bera það á borð á einhverjum tímapunkti að 80.000 eldislaxar sem eru kynþroska líti nú ekki við þessum villtu skvísum sem eru hér í lífríkinu er algerlega úr lausu lofti gripið.  Það er eiginlega það sem við erum að tala um hér: Hvernig gengur þetta risafyrirtæki um lífríki okkar og auðlindina og hvernig þakka þeir fyrir þann umbúnað að fá í rauninni að vera með sjókvíaeldi? Við höfum öll séð hversu mikils virði það er fyrir brothættar byggðir fyrir vestan að hafa þetta sjókvíaeldi. En það breytir ekki þeirri staðreynd að viðurlögin hafa verið engin þegar þeir eru að missa frá sér eldislaxana, og 80.000 stykki — takk fyrir pent. Það er nú ekki eins og þetta séu einhverjar örfáar kynþroska gellur á ballinu. Þetta eru 80.000 laxar sem hafa verið að finnast allt norður í sveitir, norður í ám norður í landi. Það er ekki eins og þeir séu bara sveimandi um þarna einhvers staðar í kring. Núna hefur komið í ljós að aldrei hefur önnur eins lúsamengun verið í kringum kvíarnar eins og akkúrat nú. Það þarf, virðulegi forseti, að koma með alvöru viðurlög. Það þarf að láta þessa einstaklinga axla ábyrgð. Við vitum að þetta skiptir miklu máli fyrir búsetu og byggð fyrir vestan en það er líka annað sem er algjört kraftaverk og við höfum fengið að horfa upp á í Þorlákshöfn og stendur til að byggja upp til fyrirmyndar hér á Reykjanesi, en það er laxeldi á landi. Þar eru kvíarnar á landi og yrði mjög erfitt fyrir nokkurn kynþroska eldislax að sleppa út úr þeim og ætla að synda upp í einhverjar ár. Þar er þó a.m.k. ákveðin trygging.


Ræðumaður: Guðmundur Ingi Kristinsson

Virðulegur forseti. Í dag, þann 17. október, er alþjóðlegur baráttudagur gegn fátækt. Örbirgð, að geta ekki mætt grunnþörfunum sínum eða algjört allsleysi er skilgreining á fátækt. Fjárhagsleg fátækt, menntaskortur, næringarskortur, heilsubrestur, fæði, húsnæði, klæði vantar vegna fátæktar. Skortur á heilbrigðisþjónustu, hollum mat, mannsæmandi húsnæði. Börn fá ekki sjálfsagða heilbrigðisþjónustu læknis, tannlæknis vegna kostnaðar sem foreldrar þeirra ráða ekki við. Börn sem alast upp við fátækt eru líklegri til að lenda eða hreinlega festast í fátæktargildru þegar þau verða fullorðin. Samfélagslegur kostnaður vegna fátæktar er mikill í formi heilsubrests og afbrotatíðni. Barnafjölskyldur, einstæðir foreldrar, öryrkjar með börn, ungir öryrkjar, öryrkjar, aldrað fólk, láglaunafólk býr við þá ömurlegu staðreynd að vera í nær 50.000 manna hópi þeirra á Íslandi sem búa við fátækt.

Fátækt hefur slæm áhrif á ævilíkur fólks, þá sérstaklega ævilíkur kvenna. Í Bretlandi var gerð könnun 2001–2016 en þar kemur fram að dauðsföll meðal Breta sem búa við fátækt eru mörg og þá sérstaklega meðal kvenna. Munurinn á milli kvenna sem lifa í fátækt og þeirra sem lifa við velmegun eru nær tíu ár og bilið eykst. Konur sem lifa við fátækt lifa að meðaltali tíu árum skemur en þær sem eru efnameiri. Haldið þið að þetta sé eitthvað öðruvísi hér á landi? Nei. Heilsutjón vegna lélegs fæðis eða fæðuskorts og andleg og líkamleg óþægindi vegna þess að þunglyndi og vonleysi er að valda af því sama hér á landi og fátækt fólk lifir nær tug ára skemur.

Já, í dag er 17. október, alþjóðlegur baráttudagur gegn fátækt. Örvæntingin er orðin mikil hjá þeim verst settu í íslensku samfélagi og fer vaxandi með aukinni fátækt. Þá hefur þeim sem leita til hjálparsamtaka fjölgað um tugi prósenta á þessu ári. Fátækt fólk er sá hópur sem hefur ekki svigrúm til að mæta stórhækkuðum og óvæntum kostnaði sem fylgir miklum verðhækkunum vegna verðbólgu. Hvað er ríkisstjórnin að gera í tilefni dagsins? Ekkert. Enginn frá ríkisstjórn hefur enn sem komið er rætt um fátækt hér   í tilefni dagsins. Segir það ekki meira en öll önnur orð? Ömurlegt.


Ræðumaður: Tómas A. Tómasson

Virðulegi forseti. Hv. alþingismenn. Takk fyrir þetta umræðuefni. Sá sem hér stendur er búinn að vera innviklaður í ferðaþjónustuna síðan 1967. Ég hef séð miklar framfarir og er stoltur, verulega stoltur. Þegar ég byrjaði í þessum bisness, afsakið slettuna, var á boðstólum íslenskur matur sem er út af fyrir sig ágætur en gjarnan var boðið upp á beljukjöt og folaldakjöt. Á árunum 1992–2002 var ég með Hótel Borg og var mjög metnaðarfullur með mat. Ég vil taka fram að íslensk matargerð hefur tekið þvílíkum framförum að það er aðdáunarvert. Flokkur fólksins fór á Austurland, frá Höfn í Hornafirði og alla leið til Akureyrar, og borðuðum við á nokkrum stöðum. Það var alveg til fyrirmyndar hvað þetta voru flottir staðir með góðan mat á heimsmælikvarða. Þegar ég byrjaði með Hótel Borg setti ég á matseðilinn eitthvað sem hét crème brûlée. Það vissi enginn hvað það var en nú ferðu varla á veitingastað öðruvísi en þar sé crème brûlée. Ég byrjaði með sushi og það vissi enginn hvað það var. Nú er sushi alls staðar. Því getum við Íslendingar verið stoltir af því sem við erum að gera í matreiðslunni.

[Hlátur í þingsal.]Mig langar til að ræða aðeins um Þingvelli. Ég er í Þingvallanefnd og kom í fyrsta skipti til Þingvalla 1955. Því þekki ég það svæði ágætlega og hef verið með annan fótinn þar allt mitt líf. Á góðum degi á Þingvöllum koma 5.000 manns. Þessu fólki er drifið í gegnum Almannagjá og því er sagt að fara á Hakið, horfa í kringum sig og dást að náttúrunni. Vissulega eru Þingvellir nánast fallegasta heildarsvæði sem ég man eftir. Já, takk fyrir mig.

Forseti þakkar þingmanninum fyrir að virða ræðutíma og bjölluslátt.


Ræðumaður: Jakob Frímann Magnússon

Virðulegi forseti. Ég vil þakka málshefjanda fyrir þessa þörfu umræðu. Hér er um að ræða stærstu búgrein okkar Íslendinga um þessar mundir. Þetta hefur allt gerst með ótrúlegum hraða og með óþægilega litlum fyrirvara. Við byggðum okkar innviði upp miðað við fólksfjölda í landinu og allt í einu tífaldast hann og hann er á hraðri uppleið, tel ég. Ég tel að á næstu fimm árum, það var nú mat nokkurra sérfræðinga, þá gætu tvöfaldast þessar 2,3 milljónir, sem að vísu innibera ekki skemmtiferðaskipafarþega, einhverra hluta vegna.

Þetta er afar þörf umræða vegna þess að við erum hér í rauninni komin í hlutverk skemmtigarðsrekenda, ég hef notað þessa líkingu áður, og í slíkum rekstri er öryggið í fyrirrúmi. Hvert slys sem verður, hver einbreið brú eða einbreiður vegur eykur hættu á slysum. Hver stígur niður að okkar góðu fossum, eins og Gullfossi t.d., þar er heilmikið verk óunnið við að hafa hlutina örugga. Við erum með of margar sögur af höfuðkúpubrotum og fótbrotum, sérstaklega þeirra sem ferðast hér á efri árum með skemmtiferðaskipunum og svona. Þetta eru vondar fréttir sem berast stjórnlaust út í gegnum myndsíma og samfélagsmiðla. Hvernig dreifum við fólki betur um landið? Það er afar mikil áskorun. Sú áskorun kostar peninga. Í ljósi þess að við höfum fengið núna ótrúlega miklar tekjur, eftir Covid sérstaklega, sennilega meiri en nokkurn óraði fyrir, þá verðum við að fjárfesta í þessum þáttum strax. Markaðssetning kostar peninga. Það þarf að markaðssetja staði utan hinna fjölförnustu með kostnaðarsömum hætti, með aðstoð Íslandsstofu og fleiri, en við skulum byrja á því að fækka slysagildrunum og við þurfum að gefa í þá sjóði sem heita uppbygging ferðamannastaða, 1,5 milljarður þarf að sirka fimmfaldast að lágmarki á næstu misserum til að við komum okkur út úr bráðri orðsporshættu.


Ræðumaður: Guðmundur Ingi Kristinsson

Virðulegur forseti. Ég þakka hæstv. félags- og vinnumarkaðsráðherra fyrir svarið en mér fannst nú orðin frekar snauð. Ég ætla að spyrja hann: Stendur til að t.d. hækka frítekjumark vegna fjármagnstekna sem hefur ekki hækkað síðan 2009 og hækka frítekjumark lífeyrissjóðs sem hefur heldur ekki hækkað síðan 2009? Vegna þess að frítekjumark lífeyrissjóðs skiptir konur gífurlega miklu máli. 25.000 kr. er enn þá frítekjumark þar — hvort það standi til vegna þess að nú er kvennafrídagurinn fram undan og við hljótum að geta hjálpað þar.

Svo langar mig að spyrja: Öryrkjabandalagið gerir kröfu um að lífeyririnn verði hækkaður um 12,4%. Er hæstv. ráðherra tilbúinn til að hækka hann um þetta? Vegna þess að í fjárlagafrumvarpinu er nákvæmlega sama hækkun til fjölmiðla, bæði einkarekinna fjölmiðla og RÚV — hvort hann er tilbúinn til að hækka um nákvæmlega þetta en ekki 7%  minna, eða 4,9% eins og stefnt er að? Og ef ekki, hvers vegna ekki?




Ræðumaður: Guðmundur Ingi Kristinsson

Virðulegur forseti. 17. október er alþjóðlegur baráttudagur gegn fátækt og hann er á morgun. Örvæntingin er orðin mikil hjá þeim verst settu í íslensku samfélagi og fer vaxandi með aukinni fátækt. Eftirfarandi er smá sýnishorn af því sem ég fæ til mín frá fólki í neyð:

Ég á yfirleitt til mat handa fjölskyldunni fram í miðjan mánuðinn en svo verðum við að leita til hjálparsamtaka eftir matargjöf en vegna heilsubrests er það oft ekki hægt. Ég er að missa húsnæðið mitt vegna tugþúsunda hækkunar á leigu sem fer upp fyrir útborgaðar lífeyristekjur mínar. Hvað á ég að gera? Ég fann eftir langa leit annað húsnæði sem mér bauðst að leigja en varð að borga hundruð þúsunda sem ég átti ekki í tryggingar og bankinn vildi ekki aðstoða mig. Jólin eru fram undan og fáum við aftur eingreiðslu upp á 60.300 kr. skatta- og skerðingarlaust?

Matarkarfan hefur hækkað um 12,4% undanfarin ár og sumar matvörur meira en tvöfaldast í verði. Þá hefur þeim sem leita hjálpar hjá hjálparsamtökum fjölgað um tugi prósenta. Fátækt fólk er sá hópur sem hefur ekkert svigrúm til að mæta stórhækkuðum og óvæntum kostnaði sem fylgir miklum verðhækkunum vegna verðbólgu. Eins og ég hef áður bent á er 17. október alþjóðabaráttudagur gegn fátækt og hann er á morgun. Hvað er hæstv. félags- og vinnumarkaðsráðherra að gera til að koma í veg fyrir fátækt? Ætlar hann að gera eitthvað í tilefni morgundagsins sem er baráttudagur gegn fátækt? Er hann með einhverjar áætlanir um það að sjá til þess í eitt skipti fyrir öll að útrýma fátækt? Er einhver áætlun hjá honum um það að sjá til þess í eitt skipti fyrir öll að fátækt á Íslandi verði útrýmt?




Ræðumaður: Guðmundur Ingi Kristinsson

Virðulegur forseti. Ég þakka hæstv. forsætisráðherra fyrir andsvarið. Ég þekki það bara af eigin raun að það er skelfileg staða þegar einstaklingar missa nærri allar tekjur Tryggingastofnunar í heilt ár eða lengur.

Annað sem ég vil taka upp og spyrja hvort ekki sé kominn tími til að við tökum á er þessi staðreynd hversu illa þetta fátæktarkerfi fer með konur. Ég hef bent á rannsókn í Bretlandi þar sem kemur fram hversu rosaleg áhrif fátækt hefur á lífslíkur kvenna. Ég segi fyrir mitt leyti að ég veit ekki hvernig þeirri rannsókn var háttað en, eins og ég segi, ef þú ert með stúlkubarn í dag í fátækt og það verður í fátækt það sem eftir er þá getur maður rétt ímyndað sér ástæðuna. Þegar þetta er farið að nálgast tíu ár, þá erum við að tala um síðustu tíu ár ævinnar sem eiga að vera bestu árin, þá er þetta ekki ásættanlegt. Við þurfum einhvern veginn að taka á þessu vegna þess að það er skelfileg staða ef við erum að missa fólk í bara einhverja sjúkdóma vegna þess að það hefur ekki efni á að fara eða einhverja hluta vegna að er svo innmúrað í fátækt að það leitar sér kannski ekki hjálpar við bara einföldum sjúkdómum vegna þess að það óttast kostnaðinn eða við vitum ekki hvernig andleg líðan þessara einstaklinga er. Við hljótum einhvern veginn að sjá til þess í þessu þjóðfélagi að enginn sé þannig að hann geti ekki leitað sér læknishjálpar, hann geti ekki fengið lyf. Það hlýtur að vera stefna líka, sérstaklega gagnvart konum, að þær geti leitað sér hjálpar.


Ræðumaður: Guðmundur Ingi Kristinsson

Virðulegur forseti. Ég þakka hæstv. forsætisráðherra fyrir hennar innlegg. Ég vil koma inn á það að hún sagði að það hefði ekkert verið bent á og ekki verið gerð athugasemd við þessa skýrslu um fátækt. Jú, ég gerði það, ég gerði athugasemd við hana og ég gerði það á þeim forsendum að það vantaði inn í hana. Ég reyndi að skýra það vel út og mig langar að spyrja hvort hún er ekki sammála mér um að kerfið okkar sé svo ótrúlega meingallað að við erum með 49.000 einstaklinga sem eru að fá kröfu um endurgreiðslu. Meðaltalið, sem segir okkur ekki neitt, er 164.000 kr. sem gera um 8 milljarða í heildina. Við vitum að nú er verið að gera svona skýrslu og það eru tekin launin þetta árið og það eru settir Gini-stuðlar inn í það og þá kemur þar niðurstaðan. Þetta er kannski ár sem einhver er  við fátæktarmörk eða kominn upp fyrir þau vegna þess að hann hefur fengið aukatekjur. En ári seinna þarf hann kannski að borga 100.000 kr. á mánuði til baka. Ég hef jafnvel séð dreifingu yfir  tvö, þrjú ár. Þannig að þarna er svakaleg  skekkja. Þetta er alltaf þessi skekkja þegar verið er að meta, eins og með tíund og hækkanir og annað, að þessar skelfingar eru aldrei inni í þessu kerfi. Þær eru inni í Tryggingastofnun, þær dreifast víðar og þetta hefur áhrif, ekki bara á tekjur viðkomandi heldur líka út í skattkerfið, barnabætur. Við erum með svo flókið kerfi að þetta veldur keðjuverkandi skerðingum út um allt kerfið. Þetta er hvergi að finna í þessari skýrslu vegna þess að það er vonlaust einhvern veginn að ná þessum upplýsingum. Er ráðherra ekki sammála því að það þyrfti hreinlega að reyna einhvern veginn að ná tökum á þessu?


Ræðumaður: Eyjólfur Ármannsson

Virðulegur forseti. Ég þakka hæstv. forsætisráðherra fyrir andsvarið. Það er gott að það séu til vísar en þeir þurfa náttúrlega að vera samanburðarhæfir við önnur lönd og vera þá saman teknir í einu skjali. Það er mikilvægt að við séum með raunhæft plagg um að berjast kerfisbundið gegn fátækt barna og fátækt hjá fjölskyldum, ekki síst barnafjölskyldum.

Varðandi hin Norðurlöndin, og ég þekki aðeins til í einu þeirra, Noregi, get ég sagt það að mér finnst íslenskt samfélag miklu harðara samfélag. Það er miklu meiri óánægja með stjórnvöld, miklu harðari lífsbarátta hér en t.d. í Noregi. Það er mikið til út af því, held ég, að það er hluti af fólkinu hérna, hluti af íbúum Íslands sem býr við fátækt og óréttlæti. Við fórum í kringum landið eða á Austfirði, Flokkur fólksins, og hittum fólk. Ég gleymi því ekki að ég hitti á Vopnafirði 88 ára gamla konu, jafn gamla móður minni, sem hélt þessa roknu ræðu yfir okkur nokkrum sinnum um það óréttlæti sem hún hefur orðið fyrir sem ellilífeyrisþegi, eins og þegar hún fékk bakreikning upp á 400.000 kr. út af skerðingunum af því að hún hafði aflað sér tekna á árinu á undan. Það er þetta óréttlæti sem er í kerfinu sem venjulegt fólk finnur fyrir, óréttlæti t.d. í skerðingarkerfunum hjá öryrkjum og öldruðum. Þetta er ekki á hinum Norðurlöndunum og ég tel að við séum langt að baki hinum Norðurlöndunum þó svo að við séum undir Svíum hvað varðar fátækt barna. Ég held að við eigum mjög mikið verk að vinna og það þarf að gera það líka í almannatryggingalögunum og líka einblína á fátækt almennt.

Það er rétt sem forsætisráðherra kom inn á að þetta er mismunandi eftir landshlutum og ég tel að landsbyggðin hafi setið að mörgu leyti eftir og þá ekki síst hvað varðar innviði og aðgang að auðlindum þjóðarinnar, hefur sogað til sín öll auðæfin eins og t.d. í ríkjum eins og Chíle þar sem allur peningurinn  er í Santíagó en svo eru hin héruðin fátæk. Við megum ekki hafa það þannig. Það verður að byggja allt landið  og það á ekki að vera fátækt neins staðar á landinu.


Ræðumaður: Eyjólfur Ármannsson

Virðulegur forseti. Ég byrja á því bara að ítreka þakkir til hæstv. forsætisráðherra fyrir að koma með þessa skýrslu fyrir þingheim sem ég tel vera mjög mikilvæga og mikilvægt að við tökum þessa umræðu sem hefur verið prýðileg í dag. Mig langar að spyrja forsætisráðherra að því hvort hún sé ekki tilbúin að beita sér fyrir því að þetta verði þjóðarstefna gegn fátækt barna og gegn fátækt. Það verði bara ákveðið skjal, eins og við erum með samgönguáætlun og menntastefnu og hinar og þessar áætlanir, hvort það sé ekki bara kominn tími til að við séum einfaldlega með áætlun hvað það varðar. Þá getum við líka haft það inni í áætluninni að taka út tekjuskerðingar og fátæktargildrur öryrkja og aldraðra í almannatryggingalögunum, af því að það er fólk sem getur enga björg sér veitt og t.d. konur sem fá eingöngu lífeyri almannatrygginga geti þá fengið desemberuppbótina sem þeim var neitað um í fyrra.

Síðast en ekki síst, og hæstv. forsætisráðherra kom inn á það, að við fáum árlega tölfræði um fátækt fjölskyldna, um fátækar fjölskyldur og fátækt barna. Ég er að telja hérna upp það sem Barnaheill telur að stjórnvöld verði að hafa til þess að berjast gegn fátækt fjölskyldna og þá er það árleg tölfræði og það verða að vera vísar til að berjast gegn fátækt og ákveðin markmið. Þannig að setjum þetta bara í alvöruframkvæmd, stefnuna, með tölfræðinni, með vísunum og með markmiðunum, þar sem við getum þá a.m.k. skorað meira en bara eitt stig af tíu stigum, af þeim atriðum sem Barnaheill segir að við eigum að gera til að taka þátt í baráttunni gegn fátækt fjölskyldna. Við erum því miður bara með grænt ljós á eitt atriði af tíu. Á hinum Norðurlöndunum er Danmörk með þrjú af tíu, Finnar eru með sex af tíu, Norðmenn eru með fjögur en Ísland er með eitt stig. Er ekki kominn tími til að við höfum stefnu um baráttuna gegn fátækt á Íslandi?


Ræðumaður: Eyjólfur Ármannsson

Virðulegi forseti. Mig langar í seinni ræðu aðeins að ítreka það sem ég fjallaði um í minni fyrri ræðu og koma kannski með aðeins aðra nálgun á þetta líka. Varðandi fátækt þá megum við ekki gleyma því hversu rík við erum og hversu efnuð við erum og hversu heppin við erum að búa við allar þessar auðlindir. Það þýðir að fátæktin ber merki þess að það er misskipting í samfélaginu. Þeim er sannarlega misskipt. Ég kem úr kjördæmi sem hefur búið við mikla erfiðleika, þar eru byggðir sem eru kallaðar brothættar byggðir og ég get ekki skilið það öðruvísi en að brothættar byggðir séu fátækar byggðir. Það er fátækt á landsbyggðinni, í sjávarþorpum sem hafa ekki fengið að njóta aðgangs að fiskimiðunum sem eru nánast beint fyrir utan eldhúsgluggann hjá fólkinu, því hefur verið neitað um það að taka þátt í verðmætasköpun í helstu atvinnugrein þjóðarinnar. Þetta er sárara en tárum taki þar sem þær veiðar sem hægt er að berjast fyrir, sem eru frjálsar strandveiðar, veiðar á krók og öngul — fólk hefur ekki einu sinni fengið það atvinnufrelsi og notið sjálfsbjargarviðleitni sinnar til að fara út og veiða á handfæri til að taka þátt í verðmætasköpun á svæðinu og stærstu atvinnugrein þjóðarinnar og fá að njóta þjóðarauðlindarinnar.

Tökum sem dæmi Vestfirði. Þar eru margar sjávarbyggðir sem hafa búið við fátækt vegna þess að þær hafa ekki haft neinn kvóta og ekki fengið að hafa atvinnufrelsi og sjálfsbjargarviðleitni. En núna hefur komið ný atvinnugrein sem er mikilvægt að standa vörð um. Það er laxeldið og maður sér að það er allt annað yfir landsbyggðinni og þeim svæðum sem hafa fengið að njóta sín í þessari nýju atvinnugrein. Það er samt mikilvægt að fólk fái líka að stofna sín eigin litlu fyrirtæki og taka þátt í strandveiðum og njóta þeirrar auðlindar sem hefur byggt upp íslenskt samfélag undanfarna áratugi og gert okkur eitt af ríkustu samfélögum heims.

Skoðum tölurnar um fátækt sem komu fram í skýrslu Barnaheilla sem kom út í mars síðastliðnum, þar sem kom fram að 13,1% barna á Íslandi eigi á hættu að búa við fátækt og félagslega einangrun og alast upp við fátækt. Það er aukning frá síðustu mælingum, þá mældist það 12,7%, þau sem voru í þessari stöðu. Börnin sem var rætt við við gerð skýrslu Barnaheilla segjast einmana, útilokuð og vinalaus því þau geta ekki leyft sér sams konar líf og jafnaldrarnir. Þau reyni þó að fela stöðuna fyrir jafnöldrum en segja að fátækt ræni þau vonum og draumum og réttindum. Þetta þýðir að þetta er leynt vandamál líka. Þetta er vandamál sem fer ekki hátt. Fólk reynir að skýla fátækt sinni. Það er ákveðin skömm sem fylgir því að eiga börn í fátækt, svo ég tali nú ekki um foreldra sem eiga erfitt með að sjá börnum sínum farborða með þeim hætti að reisn sé af og þau geti verið stolt af sínu lífi og barna sinna. Þau geta hins vegar ekki leyft sér sams konar líf og jafnaldrarnir. Þau eru að fela þessa stöðu fyrir jafnöldrum. Það rænir þau vonum og draumum og réttindum.

Átakið sem þarf að fara í er ekkert svo rosalega dýrt, eins og kom fram í fyrri ræðunni. Það að lyfta öllum börnum úr lágtekjumörkum upp í mörkin sem eru þá yfir lágtekjumörkunum kostar 16,5 milljarðar kr. Rétt er að benda á að slík aðgerð lyftir líka fullorðnum fjölskyldumeðlimum barna upp fyrir lágtekjumörkin. Þarna er um gríðarlega mikið þjóðhagslegt hagsmunamál að ræða sem eitt ríkasta samfélag heims — og við megum aldrei gleyma því hvar við stöndum miðað við aðrar þjóðir, það er skiptingin sem skiptir hér máli. Það er bara spurning um metnað stjórnvalda og metnað þessarar ríkisstjórnar og þingmeirihlutans. Barnaheill segja í skýrslu sinni að það þurfi fyrst og fremst pólitískan vilja ef uppræta á fátækt, ekki gleyma því. Það er mjög mikilvægt. Það þarf pólitískan vilja, stefnu og mælistikur. Það er ekki síst gert með stuðningi og uppbyggingu innviða sem stuðla að jöfnuði og jafnræði. Þegar ég tala um að stuðla að jöfnuði og jafnræði þá get ég ekki annað en talað um innviðaskuld sem Vestfirðir eiga hjá þjóðinni eftir áratuga hnignun og skort á uppbyggingu innviða. Þetta á við um allt land. Ef við ætlum að búa við jöfn lífsskilyrði í landinu þá verður það að eiga við. Við verðum að hafa þjóðarstefnu til að berjast gegn fátækt. Við erum með menntastefnu og alls konar aðrar stefnur. Við verðum að hafa eina heildstæða stefnu sem heitir stefna í baráttunni gegn fátækt á Íslandi.


Ræðumaður: Guðmundur Ingi Kristinsson

Virðulegur forseti. Við erum að ræða um fátækt og samfélagslegan kostnað vegna fátæktar og staðreyndin blasir við: Við þurfum ekki fleiri skýrslur. Við þurfum ekki fleiri línurit. Við þurfum ekki fleiri kökurit, súlurit. Við þurfum aðgerðir. Við þurfum að taka okkur til og útrýma fátækt. Það er hægt og ætti að vera hið minnsta mál.

Fátæktin er alltaf að birtast okkur í ýmsum myndum. Það er nýleg frétt á RÚV sem sýnir hversu gífurleg fjölgun hefur verið á fólki sem er að leita sér matar og reyna að fá að borða hjá Samhjálp. Þeir ætla að taka upp skráningarkerfi, fjöldinn hefur aukist um 17.000 á ári og er kominn upp í 90.000 manns, var það í fyrra, sem sækir um að fá mat. Hvað segir þetta okkur? Það sem hefur komið líka fram og sýnir okkur aðra birtingarmynd af ástandinu er að það er mikill fjöldi innflytjenda sem sækir þarna um mataraðstoð.

Eins og hefur komið fram í þessari umræðu þá er þessi skýrsla til alls góðs. Við höfum verið að ræða hana hérna í allan dag og þar af leiðandi ætti þetta að vera endir á þessu ferli. Við ættum ekki að vera að biðja um fleiri skýrslur en því miður á að biðja um fleiri skýrslur, það á að gera fleiri greiningar og fleiri línurit, fleira af öllu. Það er engin þörf á því. Það á að sjá til þess að reikna rétta framfærslu þannig að allir geti lifað hérna á Íslandi með reisn, að allir sem þurfa á mat, lyfjum eða læknisþjónustu að halda hafi efni á því, að fólk geti farið út í búð og valið sér sinn mat sjálft, þurfi ekki að fara í raðir til þess að bíða eftir að fá mat. Það er ömurlegt og á ekki að eiga sér stað.

Við getum þetta. Við í Flokki fólksins erum með tillögu um 400.000 kr. skatta- og skerðingarlaust. Við erum búin að fjármagna það. Við viljum hætta með persónuafslátt fyrir þá ríku. Persónuafslátturinn er í dag 59.600 kr. og ætti að vera 90.000 kr. og síðan ættu lágmarkslaun að vera 400.000 kr., enginn ætti að fá minna en 400.000 kr. skatta- og skerðingarlaust. En við erum ekki á móti öllum skerðingum. Við gerum okkur alveg grein fyrir því að þegar komið er í ákveðin tekjumörk þá verði að skerða vegna þess að það er ekki hægt að hafa það öðruvísi, enda er það innbyggt í kerfið. Meira að segja lífeyrissjóðakerfið okkar er þannig að þegar þú ert kominn í rúmar 700.000 kr. þá færðu ekkert frá Tryggingastofnun.

Það eru konur sem lenda verst í þessu og það er eiginlega óskiljanlegt að við skulum vera bara með 25.000 kr. frítekjumark á lífeyrislaun vegna þess að ef við tökum meðaltal kvenna úr lífeyrissjóði þá eru konur að fá eitthvað um, held ég, milli 60.000 og 100.000 kr. Þess vegna ætti t.d. að vera 100.000 kr. frítekjumark. Bara það eitt myndi strax stórbæta hag þeirra verst settu og líka ef við myndum færa persónuafsláttinn upp í 90.000 kr. og líka það að við sem erum á háum tekjum þurfum ekki á persónuafslættinum að halda og við þurfum heldur ekki á þessu lægsta skattþrepi að halda.

Það er hægt að gera hlutina og hægt að gera þá strax. Eina sem er þarf er að hafa viljann til þess. En því miður þá virðist viljinn vera til þess að draga úr fátækt, draga lappirnar í kerfinu, búa til fleiri skýrslur, fleiri súlurit, fleiri línurit sem koma engum að gagni. Það er mikill kostnaður við það að vera alltaf að búa til skýrslur um það sem við vitum. Notum þá peninga fyrir þá sem þurfa á þeim að halda og sérstaklega börnin. Börn eru ekki fátæk. Fátækt foreldranna er það sem veldur því að börn líða skort. Við erum það ríkt samfélag að við eigum bara hreinlega að skammast okkur fyrir það að við skulum vera með börn í þeirri stöðu og sérstaklega þeirri stöðu að standa jafnvel í biðröð eftir að fá mat. Það er staðreynd og það getur enginn efast um það, það er bara rétt, að við eigum að hafa það að sjónarmiði að eitt barn í fátækt, hvað þá sárafátækt, er algjörlega einu barni of mikið.


Ræðumaður: Ásthildur Lóa Þórsdóttir

Virðulegi forseti. Í þessari umræðu er mikið talað um fátækt barna. Forsætisráðherra og margir þingmenn hafa miklar áhyggjur af fátækt barna, eðlilega. Það eiga engin börn að búa við fátækt eða líða skort. En þá komum við að kjarna málsins. Börn geta ekki verið fátæk. Þau geta búið við fátækt, en þar sem þau eru ekki fjárráða þá er það í besta falli blekking að láta eins og börn séu fátæk. Börn búa við fátækt einfaldlega af því að foreldrar þeirra eru fátæk. Börn búa t.d. við fátækt af því að foreldrar þeirra eru einstæðir og börn búa við fátækt af því að foreldrar þeirra vinna láglaunastörf, t.d. á Eflingartöxtum sem atvinnulífið heldur að muni setja allt á hliðina, verði þeir hækkaðir. Einnig búa börn við fátækt af því að foreldrar þeirra eru á leigumarkaði og greiða allt of stóran hluta tekna sinna í ört hækkandi okurhúsaleigu. Svo búa fjölmörg börn við fátækt af því foreldrar þeirra eru öryrkjar á fáránlega lágum örorkubótum sem skerðast með grimmilegum hætti.

Ítrekað er samt rætt um fátækt barna, sem eykst og eykst, eins og enginn skilji hvers vegna svo er. Eins og að við getum bara ekkert að þessu gert, að um einhvers konar náttúrulögmál sé að ræða. Að auki er alltaf rætt um fátækt barna eins og það sé hægt að hafa áhrif á hana án þess að gera eitthvað í kjörum foreldranna. Einhvern veginn virðist vera auðveldara að ræða fátækt barna, svo mótsagnakennt sem það er, en að ráðast að rót vandans, sem er þjóðfélag misskiptingar, misskiptingar sem hefur bara aukist í tíð þessarar ríkisstjórnar. Við breytum ekki fátækt barna fyrr en við lögum kjör foreldra þeirra.

Flokkur fólksins hefur ítrekað lagt fram þingsályktunartillögu um 400.000 kr. skatta- og skerðingarlaust. Formaður flokksins, Inga Sæland, mælti síðast fyrir tillögunni í september. 400.000 kr. skatta- og skerðingarlaust er ekki mikið og það er algjörlega til skammar að þessi hógværa tillaga hafi ekki verið samþykkt nú þegar. Þegar reiknivél umboðsmanns skuldara er skoðuð kemur t.d. í ljós að sú fjárhæð sem þykir nauðsynleg fyrir framfærslu einstaklings fyrir utan húsnæði eru 215.000 kr. á mánuði. Ef þessi einstaklingur greiðir 250.000 kr. í húsaleigu, sem er nokkuð vel sloppið í dag, eru útgjöld hans þegar orðin 465.000 kr. á mánuði. Og ríkisstjórnin er ekki tilbúin til að samþykkja 400.000 kr. skatta- og skerðingarlaust.

Reiknivél umboðsmanns skuldara segir að einstætt foreldri með eitt barn þurfi 275.000 kr. til framfærslu og ef við reiknum aftur með húsaleigu upp á 250.000 kr. eru útgjöldin orðin 525.000 á mánuði. Framfærslukostnaður hjá einstæðu foreldri með tvö börn er 340.000 kr. og með sömu húsaleigu, sem er, eins og ég sagði áðan, tiltölulega lág í dag, upp á 250.000 kr. eru útgjöldin 590.000 á mánuði. 400.000 kr. skatta- og skerðingarlaust er nefnilega engan veginn nóg. Við hjá Flokki fólksins gerum okkur fulla grein fyrir því, en það munar þó miklu á því og 300.000 kr. á mánuði, eins og þúsundir búa við, og við verðum að leggja til fjárhæð sem er a.m.k. einhver smá von til að fá samþykkta. 400.000 kr. skatta og skerðingarlaust eru nefnilega algjört lágmark sem við þurfum að tryggja fólki.

Til að fá um 400.000 kr. útborgaðar fyrir vinnu þarf fólk að hafa 525.000 kr. í laun. Það eru margir á töxtum hjá bæði Eflingu og VR sem eru með lægri laun en það fyrir fulla vinnu. En þrátt fyrir það er þetta fólkið sem ber víst ábyrgð á verðbólgunni og á að sýna skynsemi í kjarasamningum, ef marka má orð fulltrúa vinnuveitenda og fleiri aðila. Já, fólkið sem á vart til hnífs og skeiðar, og gæti ekki einu sinni valdið þenslu þó það myndi gjarnan vilja það á að sýna hófsemi í kröfum. Við þá sem viðhafa slíkan málflutning vil ég segja að það er engin skynsemi í því að semja um laun sem ekki duga til framfærslu og ekki mun það hafa góð áhrif á fátækt barna. Það er hins ávísun á hörmungar og fátækt að semja um laun sem ekki duga til framfærslu.

Kaldhæðnin í þessum málflutningi er hins vegar sú að fólkið sem hæst talar fyrir hófsemi þeirra sem verst hafa það er yfirleitt með í kringum 2 milljónir í laun á mánuði og veit ekki hvað það er að lifa við skort. Auk þess ber þetta sama fólk gríðarlega mikla ábyrgð á því hversu slæmt ástandið er, ekki hvað síst á húsnæðismarkaði, þar sem fyrirsjáanleiki er enginn og vaxtastigið er að valda þúsundum heimila gríðarlegum vanda akkúrat núna, sem ekki sér enn fyrir endann á.

Ísland er eitt af ríkustu löndum heims og hér eiga allir að geta lifað hófsömu og mannsæmandi lífi. Það þurfa ekki endilega allir að hafa nákvæmlega jafn mikið en það á enginn að þurfa að líða skort. Hófsamt og mannsæmandi líf er að eiga fyrir fæði, klæði og húsnæði auk þess að geta greitt fyrir tómstundir fyrir börnin sín og geta tekið sér frí, þótt það sé ekki endilega til útlanda.

Við skulum líka ekki gleyma því að efnahagur skiptir gríðarlega miklu máli fyrir heilbrigði fólks. Það að lifa í stanslausri fjárhagslegri pressu og hafa áhyggjur af fæði, klæði og húsnæði um hver einustu mánaðamót, og jafnvel meiri hluta mánaðarins dregur alla orku úr fólki og fyllir það smám saman af vonleysi sem erfitt er að lifa með. Langvarandi álag af þessu tagi getur hæglega leitt til álagssjúkdóma eins og t.d. vefjagigtar sem og kulnunar og þunglyndis. Enda hlýtur einhver ástæða að vera fyrir því að Íslendingar eigi heimsmet í notkun þunglyndislyfja. Við hljótum að þurfa að skoða okkar gang.

Hér þarf að setja fólkið í forgang en ekki fjármálafyrirtæki eða leigufélög Hér þarf að hækka bætur og laun þannig að fólk geti lifað af laununum sínum Hér þarf að koma reglu á húsnæðismarkað sem er eins og villta vestrið í höndum fjárfesta þar sem fyrirsjáanleiki er enginn. Hér þarf að bæta kjör öryrkja og aldraðra og hér þarf að hætta að skattleggja fátækt. Hér á kjörorðið að vera, á þessu góða landi sem við þó eigum: Fólkið fyrst og svo allt hitt.


Ræðumaður: Eyjólfur Ármannsson

Virðulegur forseti. Ég vil þakka hæstv. forsætisráðherra fyrir munnlega skýrslu sína um fátækt á Íslandi og samfélagslegan kostnað af henni. Þetta er mikilvægt  úrlausnarefni og mikilvægt að við ræðum það hér á Alþingi. Það verður að segjast eins og er að þegar maður skoðar tölur um fátækt þá erum við ekki að standa okkur nægjanlega vel. Líka þegar maður skoðar skýrslur um fátækt þá virðumst við ekki hafa sett okkur nein markmið eða verið með heildstæða stefnu til að berjast gegn fátækt.

Þegar við skoðum þetta, og það kemur fram í skýrslunni, þá eru það einstæðir foreldrar, örorkulífeyrisþegar og innflytjendur sem verst standa þegar kemur að fátækt á Íslandi. Um 9.000 börn  teljast undir lágtekjumörkum, eða væntanlega teljast foreldrar þeirra  undir lágtekjumörkum, árið 2020 en alls reiknast að 47.795 einstaklingar séu undir nefndum mörkum þegar tekið er tillit til húsnæðisstuðnings og barnabóta.

Eins og segir á bls. 45 í fátæktarskýrslunni, með leyfi forseta:

„Alls voru tæplega 34.000 fjölskyldur undir lágtekjumörkum árið 2020. Þær vantaði að meðaltali rúmar 2,1 millj. kr. í ráðstöfunartekjur á ársgrundvelli til að ná lágmarkstekjumörkunum. Að lyfta þeim öllum upp í lágtekjumörkin hefði kostað 72 milljarða kr. Til að setja þetta í samhengi, þá voru heildarútgjöld ríkissjóðs það árið u.þ.b. 1.111,5 milljarðar kr. Fjárhæðin til að lyfta öllum fjölskyldum undir lágtekjumörkum hefði þannig  numið um 6,5% af heildarútgjöldum ríkissjóðs. Þetta árið“ — þ.e. árið 2020 — „varði ríkið 25 milljörðum kr. í tilfærslur vegna almannatrygginga og velferðarmála. Þessi ráðstöfun hefði því leitt til nær fjórföldunar útgjalda í þessum málaflokki. Hafa ber í huga að hér er líka um eitthvert ofmat að ræða vegna þeirrar skekkju sem hlýst af háskólanemum og skorti á upplýsingum um námslán.

Ef markmiðið hefði verið hóflegra, þ.e. að lyfta öllum börnum undir lágtekjumörkum upp í mörkin, hefði það kostað 16,5 milljarða kr.“ — 16,5 milljarðar kr. „Rétt er að benda á að slík aðgerð lyftir líka fullorðnum fjölskyldumeðlimum  barna upp fyrir lágtekjumörkin enda engin leið að lyfta  bara börnunum. Það væri metnaðarfull aðgerð en barnafátækt verður ekki leyst með smávægilegum breytingum á barnabótakerfinu eða öðrum tilfærslukerfum.“

Þetta er spurning um metnað, þetta er spurning um metnað ríkissjóðs og ríkisvaldsins að gera átak í því að lyfta öllum börnum upp úr fátækt. Það er grundvallaratriði og spurningin er þessi: Höfum við þennan metnað eða ekki?

Family poverty in the Nordic countries,Ég er hér með  nokkur ljósrit úr skýrslu Barnaheilla frá árinu 2023, sem var gefin út á ensku og fjallar um fátækar fjölskyldur eða, með leyfi forseta,fjölskyldur í fátækt á Norðurlöndunum. Þar kemur í ljós að vissulega hafi  áhætta á fátækt hjá börnum minnkað síðan 2015 frá 16% upp í 12,7% 2021. Það er eðlilegt þar sem við erum þarna í miklum efnahagsvexti vegna þess að við erum að vinna okkur vel út úr hruninu. En svo segir þar líka að því miður sýni nýlegar tölur sem gefnar eru út af Hagstofu Íslands  að það er  áfram vaxandi fátækt á Íslandi hjá börnum. Það er áfram hætta á því að börn  detti í fátækt og það er komið núna upp í 13,1% á árinu 2022.

Við erum sem sagt ekki á réttri leið eins og hæstv. forsætisráðherra sagði hér í upphafi. Við erum það ekki og það er alvarlegt mál.

Ef við skoðum málið enn frekar þá er það einungis í Svíþjóð, með sín stórkostlegu vandamál núna í dag, þar sem fátækt barna er hærri en á Íslandi. Við erum núna   næsthæst hvað fátækt barna varðar á öllum Norðurlöndunum, einungis ofar en Svíþjóð. Það er líka alvarlegt mál að við erum að tala um meiri háttar vandamál hér.

Annað sem kemur fram í skýrslunni og er vert að athuga er raunverulega það sem snýr að þeim sem eru stefnumótandi og að stjórnvöldum. Þar er m.a. tafla sem er mjög áhugaverð sem fjallar um það sem Barnaheill segja,   Save the children á ensku — Barnaheill er raunverulega stofnað 1989, 70 árum eftir að — ég held að það hafi verið hjón sem stofnuðu Save the children 1919, sem heitir Barnaheill á íslensku —  að stjórnvöld verði að innleiða ákveðna þætti til þess að berjast gegn fátækt fjölskyldna.

Þau telja tíu þætti, þetta er ekki tæmandi listi, en að stjórnvöld verði að innleiða þessa tíu þætti ef það á að berjast gegn fátækt. Þar er gefið: Já, landið hefur mætt þessum kröfum. Landið hefur ekki alveg mætt kröfunum, það er einn liðurinn. Og: Nei, landið hefur ekki mætt þessum kröfum. Hvar stendur Ísland þegar við förum niður listann af þessum tíu atriðum sem Barnaheill telja að stjórnvöld verði að innleiða til að berjast gegn fátækt fjölskyldna og þar með barna líka? Jú, það er í einu atriði, í einu atriði af tíu er Ísland á grænu. Í einu atriði hefur Ísland mætt þessum kröfum. Það er  varðandi frístundaprógrömm eftir skóla, þau hafa  styrkt þau eða niðurgreitt þau  verulega. Það er eina atriðið þar sem Ísland mætir kröfunum sem Barnaheill gera til stjórnvalda. Varðandi sex af þessum kröfum er Ísland í: Nei. Ísland mætir þeim ekki. Ísland er ekki að standa sig í sex af tíu atriðum. Í þremur atriðum náum við þessu ekki alveg. Þannig að raunverulega er það bara í einu ef tíu atriðum þar sem við erum að standa okkur. Í þremur atriðum náum við ekki kröfunum en í sex atriðum erum við alls ekki að standast kröfurnar.

Og hverjar eru kröfurnar, með leyfi forseta? Fyrst er það að við erum ekki með neina þjóðarstefnu gegn fátækt og fátækt barna. Við erum ekki með neina stefnu um að berjast gegn fátækt barna. Við erum hins vegar með alls konar aðrar stefnur. Við erum með ætlanir, við erum með samgönguáætlun og guð má vita hvað ekki. En við erum ekki með neina stefnu um að berjast gegn fátækt. Þar erum við á rauðu.

Annað er barnabætur. Þar stöndum við okkur ekki nægjanlega vel samkvæmt Barnaheill. Og eins og ég er þegar búinn að nefna þá varðar það sem við stóðumst   niðurgreiðslur prógramma fyrir börn eftir skóla. Við stöndum okkur ekki heldur varðandi t.d. árlega tölfræði um  fátækar fjölskyldur. Við stöndum okkur ekki, í fimmta lagi, varðandi vísa um fátækt   sem væri hægt að nota til að berjast gegn fátækt. Við setjum okkur ekki markmið um að minnka fátækt barna sem vaxa úr grasi hjá lágtekjufjölskyldum. Það er sjötta atriðið. Við erum ekki með ókeypis menntun,  við erum á gulu þar. Við erum ekki með nægilega mikið af ókeypis menntun sem minnkar ójöfnuð og eykur  félagslegan hreyfanleika, svo fólk geti farið upp samfélagsstigann.

Við stöndum okkur ekki nægilega vel varðandi stefnu stjórnvalda um að börn geti tekið þátt í tómstundum. Þar erum við á gulu ljósi. Við mætum ekki þeim kröfum sem þar eru gerðar. Við stöndum okkur ekki, við erum á rauðu ljósi þegar kemur að rétti barna þegar litið er til húsnæðis lágtekjufólks, þar erum við líka á rauðu. Og í tíunda lagi, ekki síst, eru almannatryggingar sem eru notaðar til að lyfta börnum og barnafjölskyldum úr fátækt, þar erum við líka á rauðu.

Þannig að við erum alls ekki að standa okkur með nokkrum einasta hætti nema það að jú,  við sjáum til þess að börn hafi nægjanlega mikinn og ókeypis aðgang eða þá niðurgreidda þjónustu eftir skóla. Það er það eina sem við erum að gera vel.

En til þess að berjast gegn fátækt þá verður að vera verðmætasköpun. Við erum í dag sjötta ríkasta samfélag heims, sjötta ríkasta þjóð heims samkvæmt Efnahags- og framfarastofnuninni, OECD í París. Það að svona lítið samfélag eins og Ísland skuli vera þannig að 13,1% barna á Íslandi eigi á hættu að búa við fátækt og félagslega einangrun eða alast upp við fátækt, er hneyksli. Svo einfalt er það. Svona lítið samfélag á ekki að láta það líðast að 13,1% barna eigi á hættu að búa við fátækt. Það gengur einfaldlega ekki. Vegna fátæktar líða börnin fyrir skort á tækifærum til menntunar, njóta síður heilbrigðisþjónustu og næringarríkrar fæðu og búa við ótryggar, jafnvel heilsuspillandi húsnæðisaðstæður og umhverfi, stunda síður tómstundir, njóta síður stuðnings og verndar gegn ofbeldi. Fátækt er fjölþættur vandi og að alast upp við fátækt getur haft  afdrifaríkar afleiðingar fyrir börn og er í raun ein helsta ástæða þess að börn njóta ekki réttinda sinna. Börn sem alast upp við fátækt eru líklegri til að búa við fátækt sem fullorðnir einstaklingar.  Þetta er gríðarlega mikilvægt mál og við verðum að vera með heildstæða stefnu  sem er haldbær og vera metnaðarfull til að berjast gegn því að Íslendingar og íslensk börn búi við fátækt. Á Íslandi er einfaldlega allt of ríkt samfélag til að svo sé.


Ræðumaður: Guðmundur Ingi Kristinsson

Virðulegur forseti. Við erum hér að ræða fátækt og kostnað við fátækt, skýrslu sem hv. þm. Halldóra Mogensen bað um, og ber að þakka fyrir það, og forsætisráðherra flutti og er bara hið besta mál. Í umræðu um skýrsluna kom fram að stefnt er að áframhaldandi greiningu og í skýrslunni er mikið af gögnum og þar eru t.d. bæði súlurit og kökurit en staðan er bara einföld: Fólk borðar ekki súlurit, kökurit eða greiningar. Það lifir ekki á því. Eina sem fólk getur nýtt sér er það sem það fær í vasann til þess að kaupa fyrir og þar stendur stór hópur höllum fæti.

Það sem er kannski merkilegast við þessa skýrslu er það sem vantar inn í hana. Það sem vantar inn í skýrsluna og ég get ekki sætt mig við er þessi aðferðafræði sem er notuð til að reikna út fátæktina þó að hún geti kannski gilt erlendis og þessi Gini-stuðull sem er notaður til að finna út meðaltal er ekki nothæfur hér á Íslandi. Og hvers vegna ekki? Jú, vegna þess að við erum með svo stórfurðulegt kerfi. Við erum með kerfi þar sem við greiðum fólki ákveðnar upphæðir og það fer inn á skattskýrslu viðkomandi en svo 1. júlí ár hvert, það var alltaf 1. ágúst, kemur bakreikningur þar sem við heimtum til baka af þeim sem við erum búin að borga. Hvað höfum við heimt til baka síðustu ár eða 2022? 8 milljarða.

Þarna er komin 8 milljarða skekkja strax inn í þennan útreikning sem segir okkur að til þess að geta haft réttar tölur þurfum við að hafa þessa skekkju í kerfinu inni. Þetta er nákvæmlega það sama og hæstv. fjármálaráðherra hefur margoft verið að tala um, lægstu tíundina, tíunda lægsta tekjubilið og hvað það hafi hækkað mikið. Þar er þetta heldur ekki inni og þetta er ekki hjá Hagstofunni, þetta er hjá Tryggingastofnun ríkisins af því að þetta er greitt löngu seinna, jafnvel allt að þrjú ár aftur í tímann. Það tekur þrjú ár fram í tímann að greiða bara eitt ár. Spáið í þetta kerfi. Hverjir bjuggu til svona arfavitlaust kerfi? Jú, fjórflokkurinn undanfarna áratugi. Þau verja kerfi sem er alveg stórfurðulegt, að það skuli vera hægt yfir höfuð að setja veikt fólk og eldri borgara í eitthvert svona ömurlegt kerfi, bútasaumaðan óskapnað sem ég hef líkt við Frankenstein. Við búum bara til nýjan bút og okkur er alveg sama hversu ljótur og vonlaus hann er, við tékkum ekkert á því hvaða áhrif þessi bútur sem við setjum inn í gegnum kerfið hefur og alla leið yfir í félagslega bótakerfið. Þar er líka enn ein skekkjan af því að þessar skerðingar og allt þetta hefur líka áhrif í félagsbótakerfið. Höfum við upplýsingar um það? Nei. Hefur fólk upplýsingar um hvers vegna það er verið að skerða það? Nei. Það er bara ein tölva í Tryggingastofnun ríkisins sem spýtir því út: Þetta tökum við af þér, gjörðu svo vel.

Og hugsið ykkur, núna bara í fyrradag var að koma fram mál í Landsrétti þar sem öryrki skuldaði Tryggingastofnun ríkisins 590.000 kr. Hvað gerði Tryggingastofnun ríkisins? Setti íbúðina á uppboð, seldi ofan af henni íbúðina og ekki nóg með það, þeir tóku líka eitthvert sumarbústaðaland sem hún átti og seldu það líka. Hún gat ekki varið sig því hún var erlendis. Hvað sagði umboðsmaður Alþingis? Þetta er ekki löglegt. Þið megið ekki gera þetta. Hvað sagði Landsréttur? Þetta er kolólöglegt. Hvernig dettur ykkur þetta bara í hug?

Við höfum annað dæmi, um fatlaðan einstakling á Suðurnesjum. Hvað var gert við hann? Jú, hann var borinn út. Einhver auðmaður þurfti að græða þar 50 milljónir og sýslumaðurinn sá til þess. Haldið þið að þetta sé löglegt? Ef það er einhvern veginn hægt að flokka þetta sem löglegt þá er það svo gjörsamlega siðlaust að það er engu lagi líkt.

En á hvern hefur fátækt mest áhrif? Hvað er það í fátækt sem er ljótur blettur og er eitthvað sem við verðum að taka inn í dæmið? Jú, það er fátækt kvenna. Bretar gerðu könnun um áhrif fátæktar á ævilíkur kvenna. Háskóli í Bretlandi gerði könnunina 2001–2016 og þar kemur fram að dauðsföll meðal Breta sem búa við fátækt, sérstaklega meðal kvenna, eru mjög mörg. Munur á milli kvenna sem lifa við fátækt og þeirra sem lifa við velmegun er um sjö ár og bilið eykst. Konur sem lifa við fátækt lifa að meðaltali 78,8 ár í Bretlandi. Þær sem eru efnameiri lifa að meðaltali 86,7 ár eða mun lengur. Ég er hræddur um að staðan sé svipuð hér. Það þarf að athuga þetta vegna þess að ég veit af fólki sem fer ekki til læknis af því að það hefur ekki efni á því. Húsnæði, fæði og börnin eru í forgangi, ekki eigin heilsa. Þetta eru því mjög sláandi tölur.

Ef við bara hugsum um þetta og fátæk börn, stúlkubarn í fátækt, frá fæðingu til elli — hvaða áhrif hefur fátæktin á lífslíkur þessa barns?  Við verðum að spyrja okkur: Hvernig í ósköpunum getum við haft þetta svona? Hvernig í ósköpunum? Ég held við þurfum að athuga þetta vel og vandlega vegna þess að það er grafalvarlegt mál ef bæði konur og karlar, að vísu er það aðeins minna meðal karla en kvenna, geta ekki leitað sér læknishjálpar vegna fátæktar og það bitni svo illa á þeim að fólk er ekki aðeins að svelta heldur eru ævilíkur þeirra að stórminnka.

Annað sem var sláandi í þessari könnun var að rannsóknir benda til þess að banamein þeirra fátæku sé oft veikindi og sjúkdómar sem auðvelt er að koma í veg fyrir. Þau deyja úr sjúkdómum sem hefði verið auðvelt að lækna ef þau hefðu skilað sér í læknismeðferð. Ég segi fyrir mitt leyti að það er grafalvarlegt mál ef einhverjir geta ekki leitað sér læknishjálpar vegna fátæktar og það bitnar svo illa á þeim að þeir deyja úr sjúkdómum sem auðvelt væri að lækna ef þeir skiluðu sér inn. Það segir sig sjálft, og ég hef því miður orðið var við það, að hjá þeim sem lifa við fátækt í dag er læknisþjónusta ekki í fyrsta, ekki í öðru og ekki í þriðja sæti. Í fyrsta, öðru og þriðja sæti er að lifa af og hafa í sig og á. Við vitum það að konur eru þarna veikasti hópurinn, konur setja börnin sín í forgang.

Ég vildi óska þess að ríkisstjórnin myndi setja börn í forgang. Ég vildi óska þess að ríkisstjórnin hefði það markmið að ekkert barn væri að lifa í fátækt. Það á að vera kjörorð okkar hérna á þingi: Ekkert barn í fátækt. Eitt barn í fátækt er einu barni of mikið. En það er því miður ekki staðan.

Við verðum líka að átta okkur á því að við erum með þetta kerfi sem er svo stórundarlegt að það er ekki nóg með að við þurfum að endurgreiða 8 milljarða til baka ári seinna heldur fáum við síðan upplýsingar um það að skerðingarnar í kerfinu eru að aukast stórlega. Eins og ég hef áður bent á þá voru árið 2020 62 milljarðar í skerðingar, 2021 voru það 70 milljarðar, hækkaði um 8 milljarða. Á síðasta ári, 2022, milli 2021 og 2022, 5 milljarðar í viðbót. 8 milljarðar, 5 milljarðar, 7 milljarðar. Þetta er ekki tekið inn í breytuna. Það er eins og við stingum hausnum í sandinn og hugsum bara: Ja, þetta eru bara tölur á blaði, þetta er bara greinargerð, súlurit, kökurit og við ætlum að taka á þessu einhvern tímann í framtíðinni og við ætlum að draga úr fátækt. Við eigum ekki að leyfa okkur að segja þetta. Við eigum að útrýma fátækt. Við getum það. Við erum rík þjóð og það á að vera okkur mjög auðvelt.

Ég sé að tími minn er útrunninn þannig að ég ætla að biðja virðulegan forseta um að setja mig aftur á mælendaskrá vegna þess að ég hef ekki lokið máli mínu.


Ræðumaður: Guðmundur Ingi Kristinsson

Virðulegur forseti. Ég þakka hv. þm. Bjarkeyju Olsen Gunnarsdóttur fyrir hennar andsvar. Ég held að við séum sammála að mörgu leyti því að þetta kerfi er svolítið furðulegt. Við erum einhvern veginn alltaf að bútasauma meira og meira. Er hún ekki sammála því að það sé kominn tími til að stöðva það hreinlega? Nú er verið að tala um og það er í vinnslu að endurskoða örorkukerfið. Hefði ekki verið nær að endurskoða kerfið í heild sinni, almannatryggingakerfið, bara algjörlega og klára það? Er það ekki eitthvað sem við ættum að geta sameinast um, að klára það bara á stuttum tíma vegna þess að það þarf að gera það? Þetta er óskiljanlegt kerfi fyrir flesta og meira að segja fyrir sérfræðinga í Tryggingastofnun vegna þess að oft er það bara einhver tölva sem segir til um hvort það er rétt eða rangt sem viðkomandi er að spyrja um.

Síðan kom hv. þingmaður inn á  húsnæði.  Ég hef fengið spurningu frá öryrkja sem var  að missa húsnæðið sitt og var að reyna að ná sér í annað  húsnæði en þá þurfti hann að vera með 750.000 kr. tryggingu. Hann átti það auðvitað ekki til. Á sama tíma var annar að missa húsnæði sitt. Hann var með 260.000 kr. leigu, hún hækkaði í 320.000 kr. og viðkomandi er með 310.000 kr. útborgað. Það sýnir hvers lags ófremdarástand er hérna og við vitum  að það hlýtur að vera lágmarkið hérna á Íslandi að það sé húsnæði fyrir fólk, það er lágmarkið. Auðvitað á það að vera sjálfsagt og síðan fæði, klæði, húsnæði,  það á að vera sjálfsagður hlutur. Þess vegna segi ég, eins og við höfum lagt til, að það þarf 400.000 kr. skatta- og skerðingarlaust. Við erum ekki á móti skerðingum. Við viljum bara að við byrjum ekki að skerða fyrr en fólk er komið upp úr fátækt.


Ræðumaður: Guðmundur Ingi Kristinsson

Virðulegur forseti. Ég vil þakka hv. þm. Bjarkeyju Olsen Gunnarsdóttir fyrir hennar ræðu og byrja þar sem hún kom inn á í upphafi ræðunnar. Þar talaði hún um innflytjendur. Ég hef rætt þetta svolítið í dag og ef ég man rétt þá var það að frumkvæði Vinstri grænna, held ég, sem búsetulögin voru sett. Þau voru mikil framfaralög að mörgu leyti vegna þess að þarna var verið að hífa upp ákveðinn hóp sem var í fátækt. En ég verð alveg að viðurkenna að ég var ósáttur og er ósáttur enn þá við það óréttlæti sem var látið fylgja með, að hafa 10% minna og krónu á móti krónu-skerðingu ofan á þennan hóp vegna þess að það er auðvitað alveg galið. Ég er búinn að leggja fram frumvarp um að reyna að fá þessu breytt en það virðist ekki vera hægt. Ég bara skil það ekki. Ég spyr hv. þingmann hvað henni   finnst um þetta, hvort henni finnist ekki vera skrýtið,  fyrst við vorum að þessu á annað borð, að ganga ekki alla leið. Af hverju þarf þessi hópur, þetta er ekki stór hópur og kostar ekki mikið, að vera þarna með bæði 10% lægra og krónu á móti krónu-skerðingu á sér?

Síðan kom hv. þingmaður inn á fátækt og kvíða ungs fólks. Fátækt veldur kvíða og andlegum veikindum, það fer ekki á milli mála. Það  hefur meira að segja líka áhrif á börn. Síðan kom hún líka inn á lyf og lækningar. Er hv. þingmaður ekki sammála því að það þurfi að taka út þennan þröskuld? Vegna þess að þegar nýtt greiðslutímabil hefst fyrir lyf t.d. þá lenda margir á vegg og hafa ekki efni á því. Það er auðvitað grafalvarlegt mál vegna þess að ef þeir ná ekki í lyfin sín og ef þeir komast ekki til læknis þá enda þeir   í dýrasta úrræðinu, þ.e. inni á sjúkrahúsi.


Ræðumaður: Guðmundur Ingi Kristinsson

Virðulegur forseti. Ég þakka hv. þm. Sigmari Guðmundssyni fyrir andsvarið. Mér hugnast það ekki, ég verð bara að segja alveg eins og er, að þurfa að fara í aðildarviðræður við sambandið til þess að komast að því hvað við þurfum að borga. Ég held að það hljóti að vera hægt að finna það út vegna þess að við yrðum ekki fyrsta þjóðin sem væri að hugsa um að fara þarna inn og það hlýtur að koma í ljós, það hlýtur að vera einhver ákveðin tala miðuð við höfðatölu eða landsframleiðslu. Við erum rík þjóð þannig að ég get ekki annað en reiknað með því að við þyrftum að borga alveg helling til að fara þarna inn. Það er það sem kannski oft stendur á, við fáum ekki þau svör. Jú, Evrópusambandið er margar þjóðir en því miður, ég verð bara að segja alveg eins og er, bæði út frá Norðurlandaráði og þeim borgum sem ég hef verið að fara til, að ástandið, fátæktin, er skelfilegt á þessum stöðum. Umræðan í velferðarnefnd Norðurlandaráðs snýst gífurlega mikið um fátækt og hvernig staða barna og sérstaklega innflytjenda er og þar gætum við verið sammála vegna þess að hv. þingmaður kom t.d. inn á aldraða og þar erum við búin að búa til alveg stórmerkilegt kerfi. Við tókum, eins og ég hef komið áður að í ræðum, lægsta samnefnara ellilífeyris og settum þá sem hafa lítil réttindi á Íslandi, hvort sem það eru Íslendingar eða erlendir aðilar, eldri borgarar, inn í þetta kerfi, þennan lægsta samnefnara. En okkur tókst á einhvern undarlegan hátt að setja þá 10% neðar en lægsta. Það lægsta er fátækt, ég tel það vera undir fátæktarmörkum, en við fórum 10% neðar og að hugsa sér, við létum krónu á móti krónu skerðingar ofan á það ef fólk skyldi nú ætla að reyna að koma sér upp fyrir þessi 10%. Hvað finnst honum um það? Styður hann ekki það sem Flokkur fólksins er að berjast fyrir, að breyta því?


Ræðumaður: Guðmundur Ingi Kristinsson

Virðulegur forseti. Ég þakka hv. þm. Sigmari Guðmundssyni fyrir hans ræðu. Hann kom inn á Evrópusambandið og að krónan væri einhver bölvaldur í fátæktinni, það kostaði 300 milljarða að vera með íslensku krónuna en fátæktin kostar okkur — var ekki hærri talan 92 milljarðar? En getur hann upplýst mig um hvað það myndi kosta fyrir Ísland að vera í Evrópusambandinu? Hvað þyrfti Ísland að borga ef við værum í Evrópusambandinu? Það væri gaman að vita það. En svo er hitt: Telur hann að ef við værum komin inn í Evrópusambandið myndi fátækt fólk hafa það betra á Íslandi, þ.e. innan Evrópusambandsins heldur en ekki? Ég spyr vegna þess að ég var í samtökum sem hétu Evrópusamtök gegn fátækt og félagslegri einangrun eða The European Anti-Poverty Network á ensku. Ég fór í ferð til Brussel og kynntist þar fátækt í Evrópusambandinu. Maður verður bara að segja alveg eins og er að fátæktin hér á Íslandi er sem betur fer ekki nálægt því eins og hún er verst í Evrópu, því versta sem ég hef séð þar. Það var skelfilegt. Það er skelfilegt að horfa upp á fólk sem er kannski búið missa handleggi, útlimi, eiga engan samastað, ekki einu sinni húsaskjól. Það viljum við ekki. En það er sem sagt spurningin: Hvað kostar að vera í Evrópusambandinu og telur hv. þingmaður að fátækt fólk á Íslandi muni hafa .það mun betra bara við það að fara í Evrópusambandið?


Ræðumaður: Guðmundur Ingi Kristinsson

Virðulegur forseti. Ég þakka hv. þingmanni fyrir andsvarið og við getum verið sammála um að það er bara flott að útrýma fátækt. Það er það sem við eigum að stefna að. Ég vildi að við gætum það og við getum það. Við gætum gert það bara einn, tveir og þrír núna ef við myndum sameina alla krafta okkar og fara í það.

Menntakerfið, það er talað um að það sé jú gott að börn í menntakerfinu verði ekki vör við að þau búi við fátækt og ég get ekki  annað en verið innilega sammála, bæði því og líka varðandi ókeypis máltíðir og annað. En það er bara ekki nóg. Þegar þau koma heim þá lifir fjölskyldan þar við viðvarandi fátækt. Það þýðir að jú, tómstundir og skemmtanir eru ekki á boðstólum. Þótt það séu styrkir — æ, mér er illa við styrkjakerfið að mörgu leyti. Ég vil að fólk fái fjármuni til að velja. Jú, það er sagt að tómstundastyrkir, að fátæk börn geti sótt um þá til að þau komist í tómstundir og íþróttir og ýmislegt. En væri ekki miklu nær að reikna út lágmarksframfærslu, reikna út hvað fjölskylda þarf til að lifa af og hún geti þá veitt börnum sínum og valið bara sjálf og borgað fyrir þessa tómstundir og skemmtanir, alveg eins og þeir sem eru efnameiri gera? Er það ekki eðlilegra heldur en alltaf að vera að búa til einhverja plástra til þess að reyna að hjálpa einhverjum? En þá þarf viðkomandi að leita eftir því að fá slíkt. Það er ekki gaman. Þetta er eins og leita eftir að fara í röð eftir mat. Það á ekki að vera svona kerfi. Við eigum að vera með kerfi. Er hv. þingmaður  ekki sammála því að við eigum að vera með kerfi þar sem fólk fær laun til að geta valið sjálft fyrir sig og sín börn?




Ræðumaður: Guðmundur Ingi Kristinsson

Virðulegur forseti. Ég vil þakka hv. þm. Líneik Önnu Sævarsdóttur fyrir hennar ræðu. Ég tók eftir því strax í byrjun að hún sagði: Draga úr fátækt. Og ég verð að spyrja hana: Af hverju ekki að útrýma fátækt? Að draga úr fátækt. Hvað ætlum við þá að vera lengi að draga úr fátækt? Mér finnst þetta skelfilegt orðalag vegna þess, eins og ég hef oft sagt, að eitt barn í fátækt er einu barni of mikið.

Svo talaði hún um að hún fagnaði því að það yrði áframhaldandi greiningarvinna. Hversu lengi á sú greiningarvinna að vera? Hvenær er greiningarvinnu lokið og framkvæmdir hefjast til að útrýma fátækt? Hvenær á að stefna því? 2025, 2027 eða 2030? Eða á greining að vera bara viðvarandi?

Síðan kom vinna við farsældarlögin. Þar eru börn og ég spyr mig: Þau börn sem bíða núna, hversu lengi eiga þau að bíða þangað til vinna við farsældarlögin verður búin og það sem þar á að eiga sér stað fer skila sér til þeirra sem þurfa virkilega á því að halda í dag að eitthvað sé gert núna, ekki á morgun, ekki eftir ár, heldur núna?


Ræðumaður: Guðmundur Ingi Kristinsson

Virðulegi forseti. Ég þakka hv. þm. Halldóru Mogensen fyrir andsvarið. Hún svaraði ekki þessu um 400.000 kr. Hún gerir það kannski næst. Ég get ekki annað en verið innilega sammála henni. Þegar hún nefndi persónuafsláttinn tók hjartað eitt aukaslag. Við erum með frumvarp um það að láta persónuafslátt fjara út. Fólk sem er með 3, 4 eða 15 milljónir króna í mánaðarlaun þarf ekkert á persónuafslætti að halda. Þetta er svo lítið brot af því. Það er auðvitað þrælsniðug hugmynd að borga hann út ef fólk nýtir hann ekki allan. Við erum með svo furðuleg kerfi að persónuafsláttur í dag er 59.600 kr. en á að fara núna eftir boðaða hækkun hjá ríkisstjórninni í 64.500 kr. Hann ætti, ef hann hefði verið uppreiknaður samkvæmt vísitölu, að vera 90.000 kr. í dag. Það eru svona gildrur sem verið er að búa til í öllu kerfinu. Þetta eru gildrur sem bitna mest á þeim sem minnst hafa. Ég get ekki annað en verið sammála þingmanninum um það að börn og konur eru þau sem fara verst út úr þessu. Ég verð að segja að það er svolítið undarlegt að við skulum ekki vera búin að átta okkur á, gera athuganir á og spá í hvaða afleiðingar fátækt hefur, að konur með börn bíði í röðum eftir mat. Maður getur ekki skilið að við höfum þjóðfélagið þannig að við leyfum þetta.

Ég var á ferðalagi um Austurland og Norðurland. Þar kom fram að beinar matargjafir hafi stóraukist á Akureyri. Ég hef orðið var við það hér líka. Þess vegna eigum við að leysa þetta. Ég spyr aftur hvað henni finnist um það að við hefðum 400.000 kr. skatta- og skerðingarlausar, enginn fengi minna, og að við nýttum persónuafslátt og lífeyrissjóði til að gera það.


Ræðumaður: Guðmundur Ingi Kristinsson

Virðulegi forseti. Ég vil þakka hv. þm. Halldóru Mogensen fyrir beiðni um þessa skýrslu og forsætisráðherra fyrir að koma og ræða hana. Ég vil spyrja hv. þm. Halldóru Mogensen, því að mér finnst þessi borgaralaunapæling athyglisverð, hvort hún geti skýrt fyrir mér, því að ég hef aldrei skilið það, hvort hún eigi að ná til allra, jafnvel þeirra sem hafa meira en 15 millj. kr. í mánaðarlaun. Eru einhver takmörk á þessu? Í því samhengi vildi ég líka fá svar frá henni vegna þess að nú höfum við í Flokki fólksins lagt fram frumvarp um 400 þúsunda kr. skatta- og skerðingarlausa lágmarksframfærslu. Píratar eru ekki á því. Hvers vegna ekki? Finnst henni það röng nálgun? Við förum líka fram á að inngreiðslur í lífeyrissjóð verði skattaðar vegna þess að lífeyrissjóðurinn er eini aðilinn sem fær að taka skattgreiðslur og gambla með á markaði innan lands sem utan. Við þekkjum það að hundraða milljarða króna skatttekjur töpuðust vegna bankahrunsins. Er hún ekki sammála mér í því að það er mun betra að hafa þetta í hendi og nýta núna í þessari ótrúlegu þörf sem við stöndum frammi fyrir og í viðleitni okkar til að útrýma fátækt? Við getum þetta. Við erum forrík þjóð, það er búið að koma hérna fram aftur og aftur. Þess vegna getur maður ekki skilið þessa þráhyggju. Kannski er hún vegna þess að fjórflokkurinn hefur byggt upp þetta kerfi og vill viðhalda því einhvern veginn og bútasauma það meira. Það er eiginlega eina skýringin sem mér dettur í hug. Ég spyr hv. þingmann: Er hún sammála þessari nálgun og því að gera eitthvað í þessa átt?


Ræðumaður: Inga Sæland

Frú forseti. Ég byrja á að þakka hæstv. ráðherra Katrínu Jakobsdóttur fyrir skýrsluna og hv. þm. Halldóru Mogensen fyrir skýrslubeiðnina. Samkvæmt töflu sem birtist á bls. 57 í skýrslunni er heildarkostnaður samfélagsins vegna fátæktar metinn á bilinu 31,65–92 milljarðar kr. eða á bilinu 1–2,8% af landsframleiðslu. Þá er ótalinn sá samfélagslegi kostnaður sem ekki er hægt að meta til fjár, svo sem vegna þeirrar gríðarlegu neikvæðu andlegu og jafnvel líkamlegu afleiðinga sem viðvarandi fátækt hefur á fólk.

Samkvæmt skýrslunni má áætla að það kosti um 16,5 milljarða kr. að lyfta barnafjölskyldum upp úr fátækt. Þess vegna ætla ég að fylgja því eftir og ég ætla að nefna það að Flokkur fólksins var stofnaður árið 2016 þegar UNICEF á Íslandi birti skýrslu sína um stöðu íslenskra barna. UNICEF á Íslandi sagði í þeirri skýrslu að um 9,1% íslenskra barna liðu hér mismikinn skort. Það var í rauninni þvílíkt högg að heyra þetta, að átta sig á því að þrátt fyrir allan fagurgala sem ráðamenn þjóðarinnar hefðu sönglað í áranna rás þá væri raunveruleg staða íslenskra barna 9,1% mismikil fátækt í einu ríkasta samfélagi heims. Það var á þeim tímapunkti sem ég ákvað að stofna Flokk fólksins og ég skyldi gera að mínu hugsjónarefni, það sem eftir er og meðan aldur minn leyfir og geta til að vera hér á hinu háa Alþingi, að berjast gegn fátækt með öllum tiltækum ráðum og útrýma henni helst. En að sjálfsögðu verður það ekki gert nema með góðum vilja fólksins sem stýrir landinu.

Hér hafa hv. þingmenn á undan mér talað um hvað það er mikilvægt fyrir börnin að geta sinnt tómstundum, geta fengið að taka þátt í félagslegu starfi skólanna, geta með öðrum orðum fengið að vera með. Þúsundir barna geta ekki verið með vegna fátæktar foreldra sinna. Þetta er mannanna verk. Þetta er ákvörðun sem er tekin vísvitandi, að halda þessum fjölskyldum og þessu fólki í fátækt. Við þyrftum ekki að gera það og okkur er í lófa lagið að byrja á þessum 16,5 milljörðum kr. árlega til þess a.m.k. að hífa barnafjölskyldur upp fyrir lægsta fátæktarþröskuldinn. Þetta eru fjölskyldur í sárri fátækt.

Það kom líka í ljós núna að hjálparstofnun kirkjunnar gaf út yfirlýsingu um það að það væri vaxandi fátækt í landinu. Það væri vaxandi ákall eftir aðstoð og sá hópur sem ætti sér engrar undankomu auðið væru öryrkjar, þeir sem eru á berstrípuðum almannatryggingabótum. Og hvað skyldi nú ríkisstjórnin og stjórnvöld undanfarinna kjörtímabila og undanfarinna ára gera fyrir þetta fólk til að raunverulega aðstoða það að koma sér út úr þeirri fátæktargildru? Ekki nokkurn skapaðan hræranlegan hlut. Það er settur einn og einn plástur hingað og þangað og þetta er klætt í einhvern fallegan kjól sem skilar sér í rauninni takmarkað til örfárra, og jafnvel ekki neitt til annarra.

Flokkur fólksins hefur mælt hér ítrekað fyrir frumvörpum um að gefa öryrkjum tækifæri á því að bjarga sér sjálf og fara út á vinnumarkaðinn án skerðinga í ákveðinn tíma. Við höfum gögn frá öðrum löndum sem við berum okkur saman við þar sem berlega kemur í ljós, t.d. í Svíþjóð, að þeir öryrkjar sem nýttu sér þetta tækifæri og treystu sér til að leita fyrir sér á vinnumarkaði skiluðu sér í 32% tilvika ekki aftur inn í almannatryggingakerfi landsins. Ég velti fyrir mér hvaða óútskýranlegi máttur það er sem gerir það að verkum að stjórnvöld, sem eru að tala um að allir eigi að fá jöfn tækifæri og stjórnvöld sem eru að tala um og viðurkenna að það sé ákveðinn hópur sem á um sárt að binda — ég skil ekki hvers vegna ekki er hægt að stíga út fyrir rammann. Ég skil ekki hvers vegna ekki er hægt að gefa þessu fólki kost á því að bjarga sér sjálft. Hvers vegna er verið að skerða fólk í sárri fátækt og koma í veg fyrir það að það geti reynt fyrir sér á vinnumarkaði? Hér er oft látið líta út fyrir að með því að skerða ekki fólk á vinnumarkaði en greiða því almannatryggingar þá værum við að mismuna, þá værum við að mismuna með því að þeir sem væru að vinna væru enn þá að fá almannatryggingagreiðslur en í raun og veru væru einnig á vinnumarkaði. Að sjálfsögðu er þak á þessu. Að sjálfsögðu hefur ríkisstjórnin löngu sett á sig belti og axlabönd til að koma í veg fyrir að nokkur sem þarf að nýta sér þetta kerfi geti hagnast á því og að sjálfsögðu munu einstaklingarnir greiða tekjuskatta af sínum launum. Það liggur á borðinu fyrir alla sem vilja sjá að þetta er hagur fyrir alla, allt samfélagið. Þetta er hagur fyrir okkur öll, hvað þá ef þeir sem treystu sér til að reyna fyrir sér á vinnumarkaði myndu skila sömu niðurstöðu og við sjáum bæði í Hollandi og í Svíþjóð sem ég nefndi hér áðan sérstaklega, 32% öryrkja skiluðu sér ekki aftur inn í almannatryggingakerfið.

Það var furðulegt að hlusta á að verið væri að fórna höndum yfir því hvað það væri mikið nýgengi örorku hérna þegar ég var að koma hérna inn á þingið fyrst, alveg ótrúlegt nýgengi örorku, en að það sé verið að gera eitthvað í því að koma í veg fyrir þessa áframhaldandi þróun, nei, ég ætla ekki að segja að svo sé. Ég ætla ekki að samþykkja það að þær breytingar sem er verið að básúna hér um, sem ég veit ekki hvenær koma til framkvæmda en er áætlað að verði í vor, breytingar á almannatryggingakerfinu hvað öryrkjana varðar, ég ætla ekki að leyfa mér að vona það einu sinni að það sé til hagsbóta fyrir öryrkja vegna þess að þetta er hið svokallaða starfsgetumat. Við höfum fengið að sjá það svart á hvítu, bæði frá Danmörku og Bretlandi, hvaða áhrif það hefur haft á þennan þjóðfélagshóp. Ég veit að meðal öryrkja er mikill kvíði fyrir því hvað þetta muni raunverulega leiða af sér fyrir þá. Er ég 70% öryrki? Á ég sem sagt að vinna 30%? Munu þá almannatryggingarnar greiða mér bara 70% af þessari fátækt sem ég er hnepptur í í þeirra skjóli? Mun ég þá kannski bara fá 70% af almannatryggingunum af því að ég á að vera bær um það að geta farið út og unnið 30%? Þetta eru spurningarnar og eðlilega er spurningin líka: Hvar get ég fengið þessa vinnu, hver er búinn að undirbúa garðinn? Hvar á ég að fá vinnu? Hver vill mig í vinnu, 30% öryrkja? Auðvitað eru þetta spurningar sem á að svara og stjórnvöld eru skyldug til að svara, því þetta eru áhyggjurnar sem þessi sárfátækasti þjóðfélagshópur Íslands er að spyrja sig og býr við. Það er okkur til ævarandi skammar að tala um að setja hluti áfram í nefnd og spjall og spjall og nefnd þegar það er svart á hvítu hver raunveruleg staða þúsunda fjölskyldna í landinu er: Sárafátækt. Þau fá ekkert fleiri kartöflur á diskinn eða fleiri bita í pottinn þó svo að við séum að tala um það hvernig raunveruleg staða er. Það eina sem getur bætt þeirra stöðu er að gera eitthvað róttækt í málinu. Það er að stíga inn í málið og ganga hreint til verks.

Það var athyglisvert að jafnaðarmannaflokkur Íslands, hin frábæra Samfylking, sem hefur nú gjarnan viljað skrifa greinar upp úr stefnu Flokks fólksins í hinum ýmsu málum, skuli loksins vera skriðinn upp úr holunni og segi náttúrlega einfaldlega að þau gefi lítið fyrir okkar málatilbúnað og okkar málefni hvað lýtur að því að útrýma fátækt og hvað lýtur að því að koma á raunverulegum jöfnuði og hjálp fyrir fátækasta fólkið í landinu. Það var athyglisvert. Það var athyglisvert að heyra hér að nei, þau eru ekki með því að laga þetta almannatryggingakerfi. Nei, þau eru ekki með 400.000 kr. lágmarksframfærslu skatta- og skerðingarlaust. Nei, þau eru ekki til í að færa persónuafsláttinn frá hinum ríku til hinna fátæku. Nei, þau eru ekki til í það. Þetta er grímulaus jafnaðarmannastefna þeirra. Það er þó ágætt að það er þá komið upp á yfirborðið loksins, enda líka einn af fjórflokknum. Í því kerfi sem við erum að bögglast í dag og hefur fengið að vera við lýði er það gjörsamlega á þeirra ábyrgð eins og annarra sem tilheyra þessum fjórflokki. Þau hafa haft sín tækifæri eins og allir þessir stjórnmálaflokkar hér. Þau hafa sannarlega haft sín tækifæri til þess að breyta stöðunni og gera öllum í landinu kleift að búa hér með þokkalegri sæmd.

Hér er fátækt fólk ekki að biðja um eitthvað umfram það sem lýtur að nauðþurftum. Ég hef aldrei hitt einn einasta einstakling sem er haldið hér í sárri fátækt sem biður um það að fá að skreppa til Tene einu sinni á ári og sóla á sér tærnar, aldrei. Þau biðja um að hafa fæði, klæði, húsnæði og hafa ráð á því að komast í heilbrigðisþjónustu. Þetta eru kröfurnar sem fátækasta fólk landsins hefur. Hvernig er þeim svarað? Með einu á kjaftinn, virðulegi forseti. Þannig eru svörin: Halt þú áfram að hokra því að hér er enginn sem ætlar að koma í veg fyrir það. Skilaboðin eru skýr og að hugsa sér að það skuli bitna á bláfátækum börnum okkar, að hugsa sér að geta horft upp á að börn getið ekki farið í tónlistarnám, að börn geti ekki stundað íþróttir, að börn geti ekki tekið þátt í samfélaginu út af fátækt foreldra. Ég fyrirlít svona stjórnmál, ég fyrirlít þau af öllu hjarta og þau eru til ævarandi skammar fyrir land og þjóð.


Ræðumaður: Guðmundur Ingi Kristinsson

Virðulegi forseti. Ég þakka hv. þm. Bryndísi Haraldsdóttur fyrir þetta andsvar. Frábært. Jú, ég get ekki verið meira sammála. Ég er ekki á móti öllum skerðingum, alls ekki. En grundvöllurinn hjá mér er þessi: Byrjum ekki að skerða fyrr en við höfum komið fólki upp úr fátækt. Ég var öryrki áður. Auðvitað fæ ég ekki örorkubætur í dag. En öryrki sem færi út á vinnumarkað fengi að vinna fyrir einhverja ákveðna upphæð án skerðingar. Þá myndi ég segja: Ókei, byrjum að skerða hann þegar hann er kominn í miðgildi tekna í þeirri vinnu. Spáið í það. Þá er hann ekkert að græða meira en sá sem er við hliðina á honum. Hann er samt með sína fötlun og kannski aukinn lækniskostnað, lyfjakostnað og annað. Síðan vil ég að lokum segja í sambandi við búsetuskerðingar. Bæði erlent og íslenskt fólk hefur lent í þeim. Við gerðum mjög vel í því að hækka ellilífeyri hjá þeim sem hafa lent í búsetuskerðingum en við lækkuðum þá um 10%. Við settum þá á 10% minna en aðra þjóðfélagsþegna á Íslandi og við settum á þá krónu á móti krónu-skerðingu. Ég held að við eigum að taka okkur saman og breyta því. Ertu ekki sammála því?


Ræðumaður: Guðmundur Ingi Kristinsson

Virðulegi forseti. Ég vil byrja á að þakka hv. þingmanni Bryndísi Haraldsdóttur fyrir hennar ræðu. Ég get ekki annað en verið sammála henni. Auðvitað eigum við öll að hafa jöfn tækifæri til að lifa mannsæmandi lífi á Íslandi. Hún kom inn á skerðingar í sambandi við fæðingarorlof. Mig langar að spyrja hana um skerðingar í almannatryggingakerfinu yfir höfuð. Þessar gígantísku skerðingar eru ekki bara innan almannatryggingakerfisins heldur teygja sig yfir í félagsmálakerfið. Það er, myndi ég segja, það versta í þessu kerfi og skapar mestu fátæktina vegna þess að þarna er undir hópur sem getur ekki varið sig gagnvart þessu á neinn hátt. Þau lenda á vegg á hverju einasta ári. Þetta kerfi er ofboðslega mannskemmandi. Er þingmaðurinn ekki sammála mér í því að við þurfum að taka þetta kerfi og gjörsamlega gjörbreyta því?

Ef við tökum konur sem dæmi sem lifa við fátækt, þá fara þær yfirleitt mjög illa út úr því að vera í fátækt vegna þess að þær hafa börnin sín í fyrirrúmi. Heilsu þeirra hrakar mikið. Þetta segir okkur að við verðum og eigum að taka á þessum vanda, á geðheilbrigðismálum og öllum þessum pakka. Ef við uppreiknum almannatryggingalífeyri og persónuafslátt samkvæmt launavísitölu, miðað við árið 1988 þegar staðgreiðsla var tekin upp, þá væri í dag verið að borga út meira en 400.000 kr. eftir skatt. Það væri þá lágmarksgreiðsla. Ég spyr hv. þingmann: Er hann ekki sammála mér í því að ef við hefðum farið og gert þetta myndi það losa marga úr fátæktargildru eins og hún er í dag?


Ræðumaður: Guðmundur Ingi Kristinsson

Virðulegur forseti. Ég vil þakka hv. þm. Jóhanni Páli Jóhannssyni fyrir andsvarið. Það var skýrt og skorinort að hann styður það ekki að útrýma fátækt og kom hvergi með eina einustu tillögu um hvernig hann ætlaði að fara að því, ekki eitt orð, heldur hraunaði eingöngu yfir það sem við erum að reyna að gera. Við erum þó með tillögur um að taka á þessu. Nei, þá er það algerlega ómögulegt. Við erum að leysa það að fólk sé fátækt. Sérstaka uppbótin sem hann er svo hrifinn af og sagði að hefði bjargað skertist krónu á móti krónu. Hverjum lendir það verst á? Konum. Ef einhver reyndi að fá tekjur á þessum tíma, smá tekjur til að bjarga sér, þá var það hirt. Þetta var refsikerfi og þetta er refsikerfi sem þið, fjórflokkurinn, hafið byggt upp, refsikerfi sem refsar fólki ef það reynir að bjarga sér. Og að reyna að verja það í þessum ræðustól að það sé eðlilegt að vera með það og vilja greinilega halda því áfram og þessari sérstöku uppbót, 65 aurum á móti krónu skerðingu og skerðingum á heimilisuppbót — þetta kerfi sem þið byggðuð upp og þið eruð greinilega rosalega stolt af, ætlarðu virkilega að segja mér að þið ætlið að verja þetta kerfi með kjafti og klóm, með því að tala um sterk tilfærslukerfi og sterkt almannatryggingakerfi? Þetta eru bara frasar. Fátæka fólkið þarna úti hefur ekki hugmynd um hvað þið ætlið að gera og þú hefur ekki sagt eitt orð um það hvernig þú ætlar að koma börnum úr fátækt. Skýrðu það fyrir þjóðinni sem er að horfa á hvernig þið í Samfylkingunni ætlið að sjá til þess að ekkert barn búi við fátækt.


Ræðumaður: Guðmundur Ingi Kristinsson

Virðulegur forseti. Ég náði að hlusta á nær alla ræðu hv. þm. Jóhanns Páls Jóhannssonar en ég verð bara að segja eins og er að ég hef ekki hugmynd um stefnu Samfylkingarinnar eftir að hafa hlustað á þessa ræðu og hvernig þau ætla að taka á fátækt. Það eru bara sterk tilfærslukerfi, sterkt almannatryggingakerfi, jafnaðarstefna, draga úr fátækt, auka jöfnuð. Ég bara spyr mig: Hvað þýðir þetta á mannamáli? Eftir hrun voru Samfylkingin og Vinstri græn við völd og lækkuðu flatt í almannatryggingakerfinu um 10% og lofuðu að endurskoða það og hækka aftur, sem var aldrei gert. Frekar voru laun þingmanna hækkuð og þeirra sem mest höfðu. Á þeirra vegum var sérstaka uppbótin líka sett á, sem er mesti skaðvaldurinn og fátæktarvaldurinn í kerfinu. Það var dregið úr krónu á móti krónu skerðingunni niður í 65 aura á móti krónu. Er Samfylkingin tilbúin að taka þessar skerðingar í burtu og jafnvel fleiri skerðingar? Samfylkingin virðist ekki hafa verið tilbúin til þess áður, en er hún tilbúin til þess núna að styðja frumvarp Flokks fólksins um 400.000 kr. skatta- og skerðingarlausar greiðslur sem við höfum fjármagnað með tilfærslukerfi í persónuafslættinum og með því að skatta inngreiðslur í lífeyrissjóði? Það er svolítið undarlegt þegar við erum að ræða það að draga úr fátækt og erum að tala um að minnka fátækt barna eitthvað — við eigum ekki að vera að tala um það. Eitt barn í fátækt er einu barni of mikið. Við eigum að sjá til þess að ekkert barn sé í fátækt og er hv. þingmaður ekki sammála mér í því?


Ræðumaður: Eyjólfur Ármannsson

Virðulegur forseti. Ég fagna því að hæstv. forsætisráðherra las upp úr þessari skýrslu. Hún las hins vegar ekki það að því miður sýna síðustu tölur sem gefnar hafa verið út af Hagstofu Íslands að á Íslandi er aftur vaxandi fátækt barna, 13,1% árið 2022. Vissulega minnkaði hún frá 2015–2021 en þá vorum við líka í gríðarlegum hagvexti. Af hverju? Af því að við vorum að koma út úr hruninu. Það breytir því ekki að þessi skýrsla sýnir fram á að við erum einungis á grænu ljósi þegar kemur að eftirskólaprógrömmum, varðandi ókeypis og niðurgreidda þjónustu við börn eftir skóla. Við erum ekki með neina þjóðarstefnu varðandi fátækt barna, enga tölfræði um fátækt fjölskyldna og við erum ekki með neina vísa sem á að nota í baráttunni gegn fátækt barna og fátækt fjölskyldna. Við setjum okkur engin markmið í að minnka fátækt barna eða lágtekjufjölskyldna o.s.frv. Ég er bara kominn að fimmta atriðinu hér, þetta eru tíu atriði. Við erum á grænu í einu. Hvernig stendur á þessu?


Ræðumaður: Eyjólfur Ármannsson

Virðulegur forseti. Ég þakka þessa munnlegu skýrslu. Hæstv. forsætisráðherra sagði að við værum á réttri leið. Nú er ég með skýrslu frá Barnaheillum, eða Save the children, sem eru mjög merkileg samtök, stofnuð 1919 og svo 70 árum seinna á Íslandi. Þar er fjallað um fátækt fjölskyldna á Norðurlöndunum. Samkvæmt þessari skýrslu erum við ekki á réttri leið. Fátækt barna er að aukast á Íslandi samkvæmt þessari skýrslu. Eins og hv. þm. Inga Sæland sagði er 44% aukning á fátækt barna. Það er einungis Svíþjóð sem er með meiri fátækt barna en Ísland. Þegar við skoðum stefnu stjórnvalda, sem Barnaheill gera ráð fyrir að eigi að vera, þá skorum við bara stig á einum stað. Það er varðandi eftirskólaprógrömm, þau eru ókeypis eða mjög mikið niðurgreidd. Við erum ekki með neina þjóðarstefnu um þennan málaflokk. Við erum með ekki með neina tölfræði raunverulega, ekki með neina vísa o.s.frv. Það er eitt atriði sem við skorum í. Hvernig getum við verið á réttri leið þegar fátækt barna er að aukast?


Ræðumaður: Inga Sæland

Virðulegi forseti. Þegar Flokkur fólksins var stofnaður 2016 þá var það eftir að ég hafði fengið að líta skýrslu UNICEF á Íslandi sem sýndi fram á að 9,1% íslenskra barna liði hér mismikinn skort. Ef við tækjum lægsta mögulega samnefnara af skýrslum sem hafa komið út að undanförnu þá er þessi tala núna á bilinu 13,1–15% eins og kemur reyndar fram í skýrslunni. Ef það er raunverulegt að fátækt íslenskra barna hafi vaxið úr 9,1%, og við tökum lægsta samnefnara, í 13,1%, þá hefur fátækt íslenskra barna vaxið um 44% í tíð þessarar ríkisstjórnar. Hversu mikið þurfum við að vera með skýrslur og tölur á blaði til að grípa inn í og hreinlega lyfta þessu fólki upp úr fátækt og draga það úr röðum fyrir framan matargjafastofnanir að biðja þar um ölmusu?

Ég bara verð að segja það, virðulegi forseti, mig langar líka að nefna þetta þriðja skattþrep sem svo gjarnan hefur verið nefnt hér, ég er að njóta þess líka. Þetta þriðja skattþrep sem mikið var básúnað um og nýtist best fátæku fólki nýtist mér og öllu hátekjufólki líka. Hefði ekki verið nær í rauninni að einskorða þetta þriðja þrep við þá sem væru undir fátæktarmörkum?


Ræðumaður: Inga Sæland

Virðulegi forseti. Ég þakka hæstv. forsætisráðherra Katrínu Jakobsdóttur fyrir hennar flutning á þessari skýrslu um fátækt, stöðu fátækra á Íslandi. Ég heyri að hér er talað um hvað það kostar að lyfta fátæku fólki upp fyrir fátæktarmörk, eða a.m.k. upp að þeim vendipunkti. Þannig að það sem mér liggur á hjarta — þar sem ég heyri að ráðherrann er að tala um enn fleiri stýrihópa og að bíða í einhver tvö ár eftir að fá niðurstöðu úr þeim þá velti ég því óneitanlega fyrir mér hvort það sé í raun og veru ekkert á kortinu nú þegar til þess að koma með fjármagn inn í hóp fátæks fólk til að lyfta því upp úr fátæktinni.

Í fyrsta lagi velti ég því fyrir mér hversu lengi hæstv. forsætisráðherra telur eðlilegt að láta þetta fólk bíða eftir réttlætinu.

Í öðru lagi langar mig að minnast á það að Flokkur fólksins hefur ítrekað mælt fyrir frumvarpi til laga um staðgreiðslu við innborgun í lífeyrissjóði sem gæfi ríkissjóði 70 milljarða kr. á ári sem væri með glöðu geði hægt að setja nákvæmlega í fátækasta fólkið í landinu, öryrkja sem aðra, og útrýma þessum endalausu skerðingum og ótrúlegri skattlagningu á fátækt.

Að lokum langar mig að spyrja hæstv. ráðherra hvernig henni líst á frumvarp Flokks fólksins um 400.000 kr. lágmarksframfærslu skatta- og skerðingarlaust sem flokkurinn hefur jú þegar fjármagnað.


Ræðumaður: Guðmundur Ingi Kristinsson

Virðulegur forseti. Ég þakka hæstv. ráðherra fyrir svörin. Jú, það er mjög gott og það væri mjög gott ef það væri komið á rannsóknamiðstöð sjálfsvíga og sjálfsvígsforvarna. En ef við horfum aðeins á fjárlögin þá erum við að fara að setja tvöfalt framlag til einkarekinna fjölmiðla, hálfan milljarð króna. Við erum að fara að hækka til fjölmiðla um nærri 700 milljónir, þeir eiga að fá 10,6% hækkun, en við setjum 40 milljónir til Píeta-samtakanna. Er þetta ekki vitlaust gefið? Er ekki eitthvað undarlegt við það að við teljum að við þurfum að setja meira til einkarekinna fjölmiðla? Ég var eini þingmaðurinn sem mætti á þennan fund. Öllum var boðið. Það var einn fjölmiðill sem sagði frá þessum fundi. Er þetta ekki sjálfsagt mál? Og til dæmis Íslandsbankasalan, 52 milljarðar, 1% af þeirri sölu myndi duga til þess að gera stóra hluti. Væri ekki frábært að við myndum sjá til þess?


Ræðumaður: Guðmundur Ingi Kristinsson

Virðulegur forseti. Á Íslandi deyja að meðaltali 40 einstaklingar vegna sjálfsvíga á ári hverju. Um 1.000–1.500 sjálfsvígstilraunir eru gerðar á hverju ári eða um fjórar tilraunir á dag. Hvert sjálfsvíg snertir á beinan hátt 135 einstaklinga. Það þýðir að árlega verða um 5.000 einstaklingar fyrir beinum áhrifum sjálfsvíga og eru því í meiri sjálfsvígshættu en ella. Algengasta dánarorsök ungra karla var bílslys en síðustu árin hefur sjálfsvíg verið langalgengasta dánarorsök ungra karlmanna.Sjálfsvíg er fjármagnað með 2,5% á við umferðaröryggi. Hver er kostnaðurinn við sjálfsvíg á Íslandi? Skelfilegt að spyrja að því. Hver er kostnaður við sjálfsvíg á Íslandi? Kostnaður fellur ýmist á ríki, vinnustaði eða einstaklinga. Hvað gætu tölurnar sagt okkur um kostnað á hvert sjálfsvíg í aldursflokkunum 15–24 ára? 433 milljónir eða 17,3 milljarðar á ári, sagði Tómas Kristjánsson, doktor í sálfræði og fræðslustjóri Píeta samtakanna á miðvikudaginn í síðustu viku á opnum fundi í Iðnó. Sparnaður ríkisins af einu sjálfsvígi gæti fjármagnað rekstur Píeta samtakanna að fullu í þrjú ár. Það vantar rannsóknarmiðstöð sjálfsvíga og sjálfsvígsforvarna. Nemendur í 9. bekk sem eru með sjálfsvígshugsanir eru 23,4%. 7,5% hafa reynt sjálfsvíg. Hverjar eru raunverulegar ástæður þess að fólk reynir sjálfsvíg? Áfallasaga, einangrun, geðrænn vandi, örorka, heilsufarsvandi, atvinnuaðstaða, fjárhagur og að hafa misst úr sjálfsvígi. Það koma 700 nýir skjólstæðingar til Píeta samtakanna á ári hverju, tveir til þrír á dag. Við sem þjóð höfum ekki efni á aðgerðaleysi. Við verðum að gera betur og það miklu betur. Við setjum tugi eða hundruð milljóna til ýmissa forvarnaverkefna en bara 40 milljónir til sjálfsvígsforvarna. Það deyja 40 á ári sem gerir 1 milljón á hvert andlát sjálfsvíga. Hvað ætlar hæstv. heilbrigðisráðherra að gera í þessu máli og ætlar hann að auka fjármagn til að koma í veg fyrir sjálfsvíg?


Ræðumaður: Ásthildur Lóa Þórsdóttir

Virðulegi forseti. Já, fjármálaráðherra tók ábyrgð en ætlar samt sennilega að sitja áfram sem ráðherra eftir því sem við best vitum. Það sem mér finnst skipta máli — mér finnst þetta næstum því ekki skipta máli vegna þess að það eina sem á að skipta einhverju máli hérna er hvað gerist og hverju þetta breytir fyrir fólkið í landinu. Og ég held að þetta muni bara ekki breyta neinu. Ég held að þetta sé eitthvað sem breytir einhverju fyrir nokkra einstaklinga sem skipta hugsanlega um einhverja stóla. En hefur þetta einhver áhrif til góðs fyrir fólkið í landinu? Ég heldur ekki, því miður. Ef svo væri þá skipti það virkilega miklu máli. En þetta breytir eiginlega væntanlega ekki neinu. Það er það sem er það versta.


Ræðumaður: Guðmundur Ingi Kristinsson

Virðulegur forseti. Ráðherraskák hefur oft verið tefld og þó að ráðherrar hafi gert einhvern smá afleik þá hafa þeir nú talið sig vinna í lokin, vinna taflborðið og ekki þurft að segja af sér. En nú varð breyting. Ráðherra stígur fram og ákveður að axla ábyrgð og segja af sér sem hæstv. fjármálaráðherra, en þá tekur allt í einu við ráðherrakapall. Nú eru allir að spá: Bíddu, hvaða ráðuneyti tekur hann við næst? Er það eðlilegt? Ég held ekki. Ég held að allir væru maður að meiri og sérstaklega hæstv. fjármálaráðherra ef hann tæki sig til og segði að hann ætti ekki að vera í ráðherrastól lengur og lyki þar með þessum þessum ráðherrakapli. Sýna ábyrgð.


Ræðumaður: Eyjólfur Ármannsson

Virðulegi forseti. Ég er stoltur stuðningsmaður og meðflytjandi þessa frumvarps. Ef einhver vill skilja það óréttlæti sem felst í lögum um almannatryggingar þá ætti hann að kynna sér þetta frumvarp. Það felur í sér að þegar réttur til örorkulífeyris fellur niður og taka ellilífeyris hefst skuli réttur til aldursviðbótar haldast óbreyttur.

Hugsið ykkur: Einstaklingur er á örorkulífeyri með aldursviðbót. Þegar eitt ár bætist við líf hans og hann verður 67 ára gamall þá missir hann þessa aldursviðbót. Við það að verða eldri þá lækka kjör hans. Við þetta tímamark skerðast greiðslur til viðkomandi um þá upphæð sem nemur aldursviðbót hans. Þessi skerðing hefur mikil áhrif á ráðstöfunartekjur öryrkja og íþyngir þeim verulega. Rökin fyrir því að greiða þessa aldursviðbót eru þau að aflahæfi viðkomandi skerðist til lengri tíma allt eftir því hve ungur viðkomandi er þegar hann er metinn 75% öryrki. Þau rök eiga að sjálfsögðu við óháð því hvort viðkomandi er 67 ára gamall eða 65 ára gamall. Það skiptir ekki máli, enda er svo komið að með fullkomnari læknavísindum hefur aflahæfi fólks aukist vel fram yfir 67 ára aldur. Þeir sem eru vinnufærir geta nýtt sér úrræði laganna til töku hálfs lífeyris eða nýtt sér frítekjumörk ellilífeyris en þeir sem eru óvinnufærir njóta engra slíkra úrræða. Þeir hafa enga möguleika til að afla sér viðbótartekna. Þess vegna er aldursviðbótin og því á hún ekki að falla niður við upphaf töku ellilífeyris. Það er svo hróplegt óréttlæti fyrir öryrkja sem eru að fá örorkulífeyri að þegar þeir ná 67 ára aldri lækki ráðstöfunartekjur þeirra vegna þess að þeir voru svo óheppnir að lifa einu ári lengur eftir 66 ára aldur. Við skulum vona að þeir lifi sem lengst en það breytir því ekki að þetta er svo óréttlátt og gengur ekki upp röklega á nokkurn einasta hátt.

Aldursviðbótin er raunverulega mál sem allir ættu að sameinast um. Ég skil ekki að það sé verið að flytja þetta mál í fimmta sinn. Samtök öryrkja og aldraðra hafa öll lýst yfir stuðningi við þetta mál: Landssamtökin Þroskahjálp, Öryrkjabandalag Íslands, Félag eldri borgara í Reykjavík og nágrenni og síðast en ekki síst Landssamband eldri borgara. Bæði Öryrkjabandalag Íslands og Landssamtökin Þroskahjálp ítrekuðu stuðning sinn við frumvarpið í umsögnum sem bárust í fyrra á 153. löggjafarþingi.

Ég tel að hér sé um algjört grundvallarmál að ræða sem tryggir ráðstöfunartekjur fólks og tryggir að þær verði óbreyttar við það að fólk fari af örorkulífeyri yfir á ellilífeyri. Það er réttlæti sem knýr á um það. Fólk á ekki að missa þessa aldursviðbót við það að eitt ár hafi bæst við líf þess við 67 ára aldur. Það eru engin rök fyrir því og þetta er hróplegt ranglæti sem þarf að leiðrétta. Okkur ber skylda til að gera það hér á Alþingi. Ég vona að þetta mál fái góða meðferð í nefnd og ég tel að það sé mikilvægt að við í Flokki fólksins þurfum ekki að flytja þetta mál eina ferðina enn á 155. löggjafarþingi.


Ræðumaður: Guðmundur Ingi Kristinsson

Virðulegur forseti. Ég er hér að fjalla um frumvarp Flokks fólksins um breytingu á lögum um almannatryggingar, nr. 100/2007, aldursviðbót. Auk mín eru á þessu frumvarpi Ásthildur Lóa Þórsdóttir, Eyjólfur Ármannsson, Inga Sæland, Jakob Frímann Magnússon, Oddný G. Harðardóttir og Tómas A. Tómasson. Öllum þingmönnum var boðið að vera á þessu frumvarpi og það er ánægjulegt að sjá að einn þingmaður studdi frumvarpið, sem er Oddný G. Harðardóttir frá Samfylkingunni, en aðrir sáu sér ekki fært að styðja þetta nauðsynlega mál.

1. gr.   Við 29. gr. laganna bætist ný málsgrein, svohljóðandi:   Þegar réttur til örorkulífeyris fellur niður og taka ellilífeyris hefst skal réttur til aldursviðbótar haldast óbreyttur.

2. gr.   Lög þessi öðlast þegar gildi.

Frumvarp þetta var áður lagt fram á 150., 151., 152., 153. og nú á 154. löggjafarþingi eða í fimmta skiptið. Efni þess hefur verið uppfært til samræmis við breytta framsetningu á lögum um almannatryggingar. Á 152. löggjafarþingi bárust umsagnir um frumvarpið frá Landssamtökunum Þroskahjálp, Öryrkjabandalagi Íslands, Félagi eldri borgara í Reykjavík og nágrenni og Landssambandi eldri borgara. Umsagnaraðilar lýstu allir yfir stuðningi við frumvarpið. Öryrkjabandalag Íslands og Landssamtökin Þroskahjálp ítrekuðu stuðning sinn við frumvarpið með umsögnum sem bárust á 153. löggjafarþingi.

Þegar örorkulífeyrisþegi verður 67 ára og öðlast rétt til töku ellilífeyris fellur niður réttur hans til aldursviðbótar. Við þetta tímamark skerðast greiðslur viðkomandi um þá upphæð sem nemur aldursviðbót hans. Þessi skerðing hefur mikil áhrif á ráðstöfunartekjur öryrkja og íþyngir þeim verulega. Rökin fyrir því að greiða aldursviðbót eru þau að aflahæfi viðkomandi skerðist til lengri tíma allt eftir því hve ungur viðkomandi er þegar hann er metinn til 75% örorku. Þau rök eiga við óháð því hvort viðkomandi er 66 eða 67 ára, enda er það svo að með fullkomnari læknavísindum hefur aflahæfi fólks aukist vel fram yfir 67 ára aldur. Þeir sem eru vinnufærir geta nýtt sér úrræði laganna til töku hálfs lífeyris eða nýtt sér frítekjumörk ellilífeyris en þeir sem eru óvinnufærir njóta þá engra slíkra úrræða. Því á aldursviðbótin ekki að falla niður við upphaf töku ellilífeyris.

Aldurstengd örorkuuppbót var samþykkt á Alþingi 12. desember 2003 og varð að lögum 1. janúar 2004. Aldurstengda örorkuuppbótin greiðist þeim sem fá greiddan örorkulífeyri og endurhæfingarlífeyri samkvæmt lögum um félagslega aðstoð. Þeir sem eru 18–24 ára fá 100%, eða 59.648 kr. Þeir sem eru 25 ára fá 95%, eða 56.694 kr. Síðan trappast þetta niður; 26 ára fær 53.700; 27 ára 50.700; 28–29 ára 44.700; 30–31 árs 38.000; 32–33 ára 32.000; 34–35 ára 26.800; 36–37 ára 20.000; 38–39 ára 14.900; 40–45 ára 8.900; 46–50 ára 5.968; 51–55 ára 4.476 og svo koll af kolli. Þeir sem fá minnst eru þeir sem eru 60–66 ára, eða 1.492 kr. Þetta sýnir svart á hvítu hvers konar kerfi hefur verið byggt upp hér á undanförnum árum í almannatryggingum. Það er alveg með ólíkindum að við skulum vera með þannig kerfi í dag að við skulum einhvern veginn ná því að flækja kerfið svo mikið að við erum að borga þeim sem eru 60–66 einhverjar 1.492 kr. Þetta er algjörlega galið. Það sem skiptir máli í þessu samhengi eru þeir yngstu sem fara á örorku 18 ára gamlir. Það er gersamlega óþolandi að við það eitt að verða 67 ára og fara á eftirlaun, eftir að vera búinn að vera inni í þessu kerfi alla tíð og þurfa að reyna að lifa af eða reyna hreinlega að tóra á þessum bótum, fái þeir minna út úr kerfinu en þeir höfðu áður.

Ég segi fyrir mitt leyti að ef eitthvað er ættu þeir að fá mun meira vegna þess að því eldri sem viðkomandi er, sem hefur verið í þessu kerfi og verið metinn 75% öryrki við 18 ára aldur, hann getur á engan hátt verið betur staddur þegar hann verður 67 ára. Ég tala nú ekki um ef viðkomandi einstaklingur er lamaður, t.d. frá hálsi og niður, fær ekki NPA-þjónustu og er vistaður á hjúkrunarheimili áður en hann verður 67. Þá er allt tekið af honum og vasapeningum hent í hann.

Ef við horfum á þetta í samhengi eru þessar 59.678 kr. fyrir skatt sem þarna er um að ræða ekki há upphæð. Það er eiginlega óskiljanlegt að þessi upphæð skuli detta út við það eitt að öryrki verði ellilífeyrisþegi. Tveimur árum eftir að lögin öðluðust gildi, og rúmlega það, skrifaði Helgi Seljan grein um kjarabætur eldri borgara undir titlinum „Aldurstengda örorkuuppbótin og 67 árin.“ Með leyfi forseta, segir þar orðrétt:

„Baráttan fyrir bættum kjörum aldraðra og öryrkja hefur oft verið nokkuð samofin en vissulega er um margt ólíku saman að jafna. Sannarlega hefur margt áunnist en allt of oft má segja um fetin fram á við: Of seint — of lítið.

Hafandi starfað um langt skeið að málefnum öryrkja er mér óhætt að fullyrða að einhver stærsti áfangasigurinn hafi unnist undir forystu Garðars Sverrissonar sem formanns Öryrkjabandalagsins þegar samkomulag náðist við ríkisstjórnina um aldurstengda örorkuuppbót sem næmi jafngildi grunnlífeyris öryrkja til þeirra sem öryrkjar hefðu verið alla tíð en uppbótin fór svo stiglækkandi eftir því sem örorkan kom til seinna á lífsleiðinni. Að vísu gerðist það dapurlega að ríkisstjórnin stóð ekki að fullu við loforð sín svo að stiglækkunin varð mun meiri en samið hafði í raun verið um. En fyrir stóran hóp öryrkja var hér um dýrmæta kjarabót að ræða og það fólk sem glímt hafði lengst við örorku fékk sinn hlut stórbættan. Ekki skal hér farið í þessa vanefndasögu en hennar má gjarnan minnast. Erindið með þessum línum var hins vegar það að vekja athygli á þeirri oft afar tilfinnanlegu kjaraskerðingu sem öryrkjar verða fyrir við það eitt að eldast, þ.e. að verða 67 ára, verða sem sé „löggilt gamalmenni“. Þá fellur nefnilega aldurstengda örorkuuppbótin niður því samkvæmt laganna hljóðan þá er viðkomandi ekki lengur öryrki heldur ellilífeyrisþegi og brúttótalan getur sem sé lækkað um meira en [59.678] þúsund á mánuði og það munar um minna.

Bæði Öryrkjabandalagið og samtök eldri borgara hafa knúið á um leiðréttingu, að ranglætið verði viðurkennt, en enn hefur ekkert verið aðhafst. Ekki þyrfti nú annað ákvæði inn í tryggingalöggjöfina okkar margbættu en svo einfalt viðbótarákvæði að saman mættu fara bætur ellilífeyrisþega og aldurstengd örorkuuppbót. Eru mér þá Karvelslögin svokölluðu í fersku minni, sjúklingatryggingin svokallaða, þar sem réttlát og eðlileg framkvæmd strandaði á að ekki var til ákvæði sem heimilaði bætur samkvæmt lögunum og almennar örorkubætur. Þetta þýddi sem sagt að öryrkjar sem fyrir viðbótarheilsutjóni urðu fengu ekki bætur samkvæmt sjúklingatryggingu Karvelslaganna, svo hlálega sem það nú hljómar. Þessu var loks kippt í liðinn og öllum þótti sjálfsagt réttlætismál þegar upp var staðið. Hvaða aðferð sem notuð kann að verða til leiðréttingar nú skiptir ekki máli heldur það að öryrkjar verði ekki sviptir þeim tekjum sem þeir fyrir 67 ára aldur áttu lagalegan rétt til.

Ég skora á Alþingi og stjórnvöld að láta þessa ósvinnu ekki líðast og leiðrétta það sem auðvitað á að vera meginsjónarmið að ekki sé unnt að hrifsa bætur af fólki sem það hefur réttilega notið aðeins af því að það er komið á vissan aldur.“ — Spáið í það.

„Grunngildi aldurstengdu örorkuuppbótarinnar fer þá vissulega fyrir lítið ef ekki verður leiðrétt.“

Við getum tekið sem dæmi inn í þetta á sínum tíma þegar allir flokkar á Alþingi samþykktu að króna á móti krónu skerðingin yrði afnumin. Við í Flokki fólksins vorum með skýr skilaboð: Króna á móti krónu skerðing verður afnumin. En því var breytt í meðferð þeirra sem völdin höfðu í 65 aura á móti krónu. 65 aurar á móti krónu er aðeins skárra en króna á móti krónu en vart má á milli sjá. Fólk sem er að reyna að átta sig á þessu kerfi á í miklum erfiðleikum með að komast að því hvernig bótaflokkur þeirra er útreiknaður. Það er löngu tímabært að við förum að taka á málefninu og sérstaklega hvað varðar skerðingu. Stjórnvöld þurfa að fara að afnema skerðingar að fullu, ef við mættum láta okkur dreyma um fullkomið kerfi þar sem væri miðað við það að reiknað væri út nákvæmlega hvað viðkomandi einstaklingur þarf að hafa til að geta lifað mannsæmandi lífi.

Fólk á vinnumarkaði safnar lífeyrissjóði, rúmum 15%, og það getur líka safnað séreignarsparnaði. Margir öryrkjar sem hafa aldrei farið út á vinnumarkað hafa enga tök á að afla sér slíkra tekna. Þar kemur séreignarsparnaðurinn blóðugast út vegna þess að hann skerðist ekki. Þess vegna ber okkur að sjá til þess að þeir sem eru í þessari aðstöðu og fæðast með þá byrði að þurfa að vera öryrkjar alla sína tíð séu ekki afskrifaðir sem heilbrigðir við 67 ára aldur og verði þá heilbrigð gamalmenni en ekki öryrkjar lengur og því megi taka af þeim þessa upphæð. Þessi upphæð ætti eiginlega að renna beint í vasa þeirra án skerðingar og skatta. Það væri hægt að gera þetta með því að tekjutengja þær ekki.

Því miður er ótrúlega mikið óréttlæti innbyggt í kerfið okkar. Þetta er eitt af því. Við sjáum líka á upptalningunni að það virðst einu gilda hvar gripið er niður hjá öryrkjum, það eru alltaf einhverjar skerðingar. Ég verð í því samhengi líka að benda á að það er óþolandi að við skulum vera með kerfi, og höfum viðhaldið því árum saman, sem skerðir eftir á, kerfi með þann umbúnað að ekki er einu sinni hægt að treysta skattskýrslum hvers árs. Kerfið setur tekjur á skattskýrslur, ekki hundruð þúsunda heldur jafnvel yfir milljón eða meira og þetta er skráð á skattskýrslu eins og viðkomandi hafi fengið þessar upphæðir en þetta er allt tekið af þeim ári síðar. Síðan koma stjórnvöld og segja: Hey, við vorum svo góð við öryrkjana. Við hækkuðum þá svo rosalega. Við settum þetta inn á skattskýrsluna, hundruð þúsunda eða jafnvel milljónir, og þeir hafa það svo miklu betra af því að þeir fengu þennan pening. Því miður er það bara ekki rétt. Þeir fengu aldrei þennan pening.

Það sem er ljótast af öllu er að þetta kemur hvergi fram, hvergi í opinberum gögnum, nema fólk grafi eftir því. Jú, þetta er til hjá Tryggingastofnun. Þetta er til hjá félagslega kerfinu, Reykjavíkurborg. Þessar upplýsingar eru alls staðar til en þær koma aldrei inn í kerfið þannig að hægt sé að reikna þetta út. Það er því eina leiðin, það eina sem við getum gert, og við eigum að sjá til þess að það verði gert og eigum að drífa í því, að greiða bætur á rauntíma, að allt sé reiknað upp á rauntíma þannig að þegar skattálagning hvers árs kemur fram sé hún rétt. Þá á að vera hægt að segja: Nákvæmlega þetta fékk viðkomandi öryrki á þessu ári.

Því miður er kerfið svo flókið að á sama tíma og einn öryrki er skertur um 100.000 kr. er annar skertur um milljón. Fólk með börn fær engar greiðslur í heilt ár. Það sem er verra er að þetta eru greiðslur sem kannski var dreift á þig í mörg ár, tvö til þrjú ár. Kerfið er svo undarlegt. Þá er ekki bara verið að svipta þig öllu frá Tryggingastofnun heldur er verið að svipta þig barnabótum, vaxtabótum. Þetta er mannfjandsamlegt kerfi og á ekki að líðast vegna þess að þarna er um veikt fólk að ræða og þá segir kerfið: Þú getur kært aftur á bak, þú getur dreift þessu. En þú átt ekki að þurfa að standa í því. Þú ert veikur einstaklingur og átt ekki að þurfa að standa í því að berjast við kerfið.

MorgunblaðinuBara núna í  í morgun kom fram skýrt að bæði umboðsmaður Alþingis og Landsréttur voru að dæma í máli einstaklings gegn Tryggingastofnun ríkisins sem einhverra hluta vegna hafði komist að því að hann skuldaði þeim rúmar 500.000 kr., 590.000 held ég. Viðkomandi var erlendis og gat því ekki varið sig. Hvað gerði Tryggingastofnun? Jú, þeir buðu ofan af henni íbúðina og sumarbústaðaland. Og hvað sagði umboðsmaður Alþingis? Þetta var ekki löglegt, þeir máttu þetta ekki. Hvað sagði Landsréttur? Þetta var ekki löglegt, þeir máttu þetta ekki. Hvar höfum við fleiri dæmi? Jú, við höfum einstakling á Suðurnesjum sem var borinn út vegna þess að einhver ríkur einstaklingur vildi kaupa íbúðina hans og fá að hirða af honum einhverjar 50 millj. kr.

Þessu fjárhagslega ofbeldi gagnvart þessu fólki verður að linna. Við getum ekki leyft okkur að vera í þannig þjóðfélagi að þeir einstaklingar sem eru að reyna að lifa í þessu kerfi séu beittir svona gífurlegu og óréttlátu fjárhagslegu ofbeldi, vegna þess að fólk getur ekki varið sig.

Ef við tökum bara þessar mánaðarlegu fjárhæðir, ef við tökum aldurstengdu uppbótina þá skerðist hún um 9%. Hún skerðist eins og örorkulífeyrir. Jú, hún skerðist. Sérstaka uppbótin, tökum hana sem dæmi. Vinstri græn og Samfylkingin komu henni á eftir hrunið. Nokkru seinna lækkaði sama ríkisstjórn almannatryggingar um 10% og lofaði að sjá til þess að það yrði fyrsta verk þeirra að hækka þegar betur áraði. Það var aldrei gert. Það var ein af þessum kjaragliðnunum sem var komið á. Þeir hækkuðu launin hjá sjálfum sér en skildu þessa hópa eftir, skildu þennan hóp eftir með sérstöku uppbótina, að það sé skert króna á móti krónu. En svo fundu þeir út fyrir ekki svo löngu síðan, voru fljótir að komist að því, hvernig þeir gætu sefað samviskuna; með því að setja þetta í 65 aura á móti krónu. Það var nú allur sá pakki.

Það merkilegasta við þetta — horfum bara á svar sem ég fékk frá hæstv. félags- og vinnumarkaðsráðherra við spurningum sem ég lagði fyrir hann um hvernig skerðingar væru í almannatryggingakerfinu, sem er auðvitað stórmerkilegt fyrirbrigði. Ég bað um árið 2020, 2021 og 2022. Þar inni stendur aldurstengd örorkuuppbót. Skerðingar árið 2020 voru 338 milljónir, 2021 voru það 399 milljónir og 2022 voru það 317 milljónir, skerðingarnar á þessari litlu aldurstengdu uppbót. En við þurfum auðvitað ekkert að vera hissa á því að þessar skerðingar séu þarna inni vegna þess að árið 2020 voru samtals skerðingar í þessu kerfi 62 milljarðar og 28 milljónir, 2021 70 milljarðar og 184 milljónir, 2022 75 milljarðar og 70 milljónir. Þetta hækkar þarna á milli 2020–2021 um 8 milljarða og  2021–2022 um 5 milljarða. Hvað haldið þið að það verði í ár?

Ef við rýnum í þessar tölur er ellilífeyririnn skertur langmest. Það var  2020 um 42 milljarðar en 2022 er það komið yfir 51 milljarð. Örorkulífeyrir: 652 milljónir, 721 milljón og 560 milljónir. Endurhæfingarlífeyrir: 34 milljónir,  56 og svo 20 milljónir. Heimilisuppbótin, heimilisuppbót örorku og endurhæfingar og svo sérstök uppbót til framfærslu, sem ég var að tala um áðan; 6 milljarðar 2020, 7 milljarðar 2021, 8 milljarðar 2022. Sjáið þið mynstrið? Milljarður á ári.

Þetta er það kerfi sem fjórflokkurinn er búinn að byggja upp í ríkisstjórn eftir ríkisstjórn, Framsókn, Sjálfstæðisflokkur, Samfylkingin og Vinstri græn. Þetta er kerfi sem við erum rosalega stolt af. Að vísu hefur hæstv. félags- og barnamálaráðherra sagst ætla að endurskoða örorkukerfið, en ekki almannatryggingakerfið. Sú vinnsla er í gangi. En er maður bjartsýnn? Nei. Er ég bjartsýnn á það að þessi aldurstengda uppbót nái í gegn? Já, ég held að hún geri það vegna þess að ef ríkisstjórnin ætlar virkilega að sýna að hún sé að endurskoða örorkukerfið í þessu kerfi þá verður hún líka að sýna að hún ætli að standa með þeim verst settu í þessu kerfi, unga fólkinu. Við getum alveg verið með það algerlega á hreinu að þeir sem hafa ekki lent inni í þessu kerfi munu aldrei vilja lenda inni í þessu kerfi og þeir sem hafa lent inni í þessu kerfi vilja helst ekki vera í þessu kerfi. Kerfið er það slæmt. Það segir okkur bara eitt: Okkur ber skylda til að endurskoða kerfið og okkur ber skylda til að taka almannatryggingakerfið í heild sinni og einfalda það þannig að hvert smábarn á Íslandi skilji kerfið. Við getum ekki verið með flóknasta kerfið á Íslandi handa því fólki sem er veikast og sagt svo bara við þetta fólk: Tryggingastofnun á að vera leiðbeinandi aðili en ekki refsiaðili. En hún er því miður refisaðili, eins og ég sagði, þegar við verðum vör við það að þau eru tilbúin að bjóða hús ofan af fólki fyrir einhverjar 500.000 kr. Það er eitthvað stórfurðulegt við þetta og það er stórgallað kerfi sem hagar sér svoleiðis. Og ég segi: Það er okkur til háborinnar skammar að við skulum leyfa okkur eina mínútu, einn dag, að vera þannig.

Ég vona núna að við tökum eitt skref hér og samþykkjum þetta vegna þess að þetta er það sem þarf til þess a.m.k. sjá til þess að það sé ekki verið að brjóta á þessu fólki þegar það verður 67 ára. Það er enginn betur staddur 67 ára en 66 ára eða 18 ára ef hann er í örorkukerfinu. Sá einstaklingur er miklu verr staddur þegar hann er kominn á 67 ára aldur og fer á eftirlaun. Hann á þar af leiðandi að halda öllum sínum réttindum og mun meira ef allt væri rétt gefið og við værum að fara eftir lögum og reglum, værum ekki með kjaragliðnunina, ef við hækkuðum almannatryggingar í samræmi við þróun launavísitölu og hækkuðum persónuafsláttinn í það sem hann ætti að vera, ef við uppreiknuðum hann, hann er 56.000 kr. í dag en ætti að vera 90.000. Ef við tökum þetta allt saman, hver væri þá staðan í dag? Jú, það væri sennilega enginn að fá minna en 400.000 kr. útborgað, skatta- og skerðingarlaust. Það er engin ofrausn. Það er enginn vandi að koma því á. Það eina sem þarf er vilji. Hvort þessi ríkisstjórn hefur vilja til þess efast ég um en það má alltaf vona.


Ræðumaður: Eyjólfur Ármannsson

Virðulegur forseti. Ég tel að hér sé um þarft mál að ræða. Allir þingmenn þingflokks Flokks fólksins eru meðflutningsmenn á þessari tillögu til þingsályktunar um að viðurkenna þjóðarmorð á Armenum  á árunum 1915–1917 og að við virðum minningu  fórnarlamba þessa glæps sem glæp gegn mannkyni. Þetta átti sér stað á sama tíma og fyrri heimsstyrjöldin  geisaði. Þegar  Ottómanaveldið, sem stóð í 500 ár, var að hrynja og falla  áttu þessir  hrikalegu atburðir sér stað. Ef við samþykkjum þessa tillögu þá erum við ekki í slæmum félagsskap eins og kemur fram í greinargerðinni. Þjóðþing hafa verið að viðurkenna morðin á Armenum á þessum árum, 1915–1917,  alveg frá 1965 þegar Úrúgvæ samþykkti að viðurkenna þjóðarmorð á Armenum. Ég sé hér á listanum að  Svíþjóð hefur gert það, viðurkennt þetta sem þjóðarmorð, einnig Bandaríkin, Tékkland, Pólland, Holland, Frakkland, Sviss og fleiri ríki og það væri vert að við myndum gera það einnig. Síðasta ríkið sem viðurkenndi þessi morð sem þjóðarmorð á Armenum og glæp gegn mannkyni var Mexíkó í febrúar á þessu ári og það væri vert að við mundum gera það fyrir lok ársins. Vatíkanið hefur einnig viðurkennt þetta sem þjóðarmorð á Armenum, sama máli gegnir um Evrópuþingið og Evrópuráðsþingið og ég tel mikilvægt að við stígum fram og gerum það sama hér.


Ræðumaður: Eyjólfur Ármannsson

Virðulegur forseti. Fyrir mér er þetta þannig að ef þú er kristinn maður ertu grafinn í kirkjugarði í vígðri mold en ekki ef ég er ekki kristinn og er jafnvel andsnúinn kirkjunni, eins og mörg þessara félaga virðast vera, þau eru svona félag ekki-Framsóknarmanna, eða hvað á að kalla það, alla vega félag sem er andsnúið kirkjunni, það virðist mikið vera þannig. En málið er að ég hefði haldið að ef ég væri ekki í þjóðkirkjunni þá vildi ég ekki vera grafinn í vígðri mold. Ég hélt að kirkjugarðaráð væri fyrir meðlimi kirkjunnar og að aðrir myndu hafa sitt eigið ráð og eigin grafreiti sem væru ekki í vígðri mold. Það yrði þá afhelguð mold og þeir myndu hafa það nákvæmlega eins og þeir vildu. Ég skil ekki að félög sem eru ekki innan þjóðkirkjunnar séu inni í stofnunum kirkjunnar hvað varðar þetta, þessa mikilvægu athöfn. Það er bara hlutur sem ég botna ekki í. Ég hef haldið að þjóðkirkjan væri með skýra línu um það að hún hefði sínar stofnanir og aðrir sem væru utan kirkjunnar væru aðskildir frá þeim. Mér finnst svolítið að þetta gæti skaðað kirkjugarðaráð sem eina af stofnunum kirkjunnar. Mér finnst nú nógu mikið þetta andstreymi og gagnrýni á þjóðkirkjuna. Það er trúfrelsi í þessu landi og það virðist bara ganga út á það að gagnrýna þjóðkirkjuna allan tímann. Ég virði þetta tjáningarfrelsi og ég virði líka trúfrelsi í landinu en ég bara horfi á þetta þannig að ef þú ert ekki þjóðkirkjunni viltu væntanlega ekki vera grafinn í vígðri mold og þá ættu þessi félög að hafa eigin stofnanir sem lúta að greftrun. Annað var það ekki.


Ræðumaður: Eyjólfur Ármannsson

Virðulegi forseti. Vissulega er þetta áhugavert mál eins og hv. þingmaður kom inn á, hvernig þetta er eftir að við erum farin héðan, hvar við eigum að liggja, hvar við eigum að vera. Ég er sammála hv. þingmanni um að það er þörf á endurskoðun á þessum lagabálki, lögum um kirkjugarða, greftrun og líkbrennslu. Það er eitt sem vakti athygli mína í þessu máli og það eru umsagnirnar, sem eru mjög athyglisverðar, t.d. umsögn frá Tré lífsins og nýstofnuðu Bálfararfélagi Íslands, og það að Bálfararfélag Íslands skuli hafa verið lagt niður eftir að hafa starfað til 1964 og svo stofnað á ný til að ganga inn í það hlutverk sem það hafði áður en er, eins og réttilega segir í frumvarpinu, annað félag. Þetta er ekki sama félag þótt það beri saman nafn.

Mig langar að spyrja hv. þingmann og ég skora jafnframt á ráðherra að endurskoða þessi lög. Ég tel mikilvægt atriði að í þeim nýju lögum verði eftirfarandi og varpa því spurningu til hv. þingmanns: Kirkjugarðaráðið í dag er skipað aðilum innan og utan þjóðkirkjunnar en ég hefði haldið að í kirkjugarðaráði ættu að vera fulltrúar kirkjunnar, ekki fulltrúar frá öðrum trúfélögum. Ég hef alltaf skilið það þannig að þeir sem eru t.d. í öðrum lífsskoðunarfélögum — nú er ég í þjóðkirkjunni og ánægður með það og stoltur af því, bara eins og flestir Íslendingar, en ef ég væri ekki í þjóðkirkjunni, segjum að ég væri ekki trúaður, væri guðleysingi, þá myndi ekki vilja láta grafa mig í kirkjugarði. Þannig að mér finnst að þeir sem eru ekki kristnir og ekki í þjóðkirkjunni og öðrum kirkjum eigi ekkert heima í kirkjugarðaráði. Þarf ekki stofnanakerfið kringum greftrun að vera þannig að öll trúfélög hafi sín félög, Siðmennt hafi þá sitt grafreitaráð en sé ekki inni kirkjugarðaráði? Ég held þetta ætti að vera aðskilið allt saman.




Ræðumaður: Eyjólfur Ármannsson

Virðulegur forseti. Hér er skýrslubeiðni varðandi kosti og galla tollabandalags Evrópusambandsins. Þetta er endurnýjuð beiðni. Ég heyrði það nú frá mjög öflugum embættismanni sem hefur verið lengi í Brussel að hann hafi fengið skýrsluna, að hún væri komin til prófarkalestrar hjá honum. En hún er lögð hér fram aftur og ég vonast eftir góðum stuðningi við hana. Ég tel að þetta sé mjög áhugavert mál og allir sem eru unnendur frjálsrar verslunar ættu að hafa áhuga á þessu máli; hverjir eru kostir og gallar þess að vera innan þessa stærsta tollabandalags heims.


Ræðumaður: Guðmundur Ingi Kristinsson

Virðulegur forseti. Vanhæf ríkisstjórn. Vanhæf ríkisstjórn. Já, slagorðið vanhæf ríkisstjórn, sem ég og fjöldi fólks sem vorum að berja búsáhöld hér fyrir utan vegna bankahrunsins, er enn skýrt í minningu minni. Nú, 15 árum eftir bankahrunið, er enn ein vanhæf ríkisstjórn við völd, upptekin við að klúðra bankasölu og koma ungu, veiku, öldruðu fólki á vonarvöl vonleysis og eymdar. Unga fólkið okkar er að tapa húseign sinni vegna á annan tugs hækkana á stýrivöxtum með tilheyrandi tvöfaldri hækkun á afborgunum sem er ekkert annað en grófur forsendubrestur í formi fjárhagslegs ofbeldis. Hvað eiga margir eftir að missa innborganir sínar í heimilin og þá einnig allan séreignarsparnaðinn sem það hefur sett í eigið húsnæði? Ríkisstjórnin hefur ekki leyst á nokkurn hátt vanda hjá því unga fólki þar sem greiðslubyrðin á húsnæðislánum hefur tvöfaldast. Vanhæf ríkisstjórn, já, vanhæf ríkisstjórn sem lætur það einnig viðgangast að aldrað fólk, fatlað fólk, veikt fólk, lágtekjufólk á ekki fyrir mat, lyfjum og öðrum nauðsynjum.

Eins og ég hef ítrekað hér í ræðustól þá er það með ólíkindum hvernig núverandi ríkisstjórn hefur komið fram við fatlað fólk. Fyrir rúmlega ári síðan, þann 8. júní 2022, skilaði nefnd á vegum forsætisráðuneytisins, sem falið var að undirbúa rannsókn á aðbúnaði og meðferð fullorðins fatlaðs fólks með þroskahömlun og fullorðins fólks með geðrænan vanda, skýrslu sinni. Nefndin lagði til að rannsókn myndi fara fram samkvæmt fyrirmælum laga nr. 68/2011, um rannsóknarnefndir. Slíkt fyrirkomulag gæfi rannsóknarnefnd sjálfstæði og styrkar rannsóknarheimildir og væri einnig í samræmi við þann vilja Alþingis að almenn lög giltu almennt um slíkar rannsóknir. Ég hef því óskað eftir því í velferðarnefnd að undirbúa að leggja fram þingsályktunartillögu um skipun rannsóknarnefndar til að rannsaka aðbúnað og meðferð fullorðins fatlaðs fólk með þroskahömlun og fullorðins fólks með geðrænan vanda, líkt og kallað var eftir í fyrrnefndri skýrslu, skýrslu um stöðu og meðferð fatlaðs fólks með þroskahömlun og fullorðinna með geðrænan vanda og hún á að ná til dagsins í dag. En þessi vanhæfa ríkisstjórn á að segja af sér.


Ræðumaður: Tómas A. Tómasson

Virðulegi forseti. Hv. þingheimur og kæra þjóð. Mig langar til að ræða hér um vímuefnasjúkdóma, eða eins og hæstv. heilbrigðisráðherra kallaði þetta um daginn, málaflokk. Ég get nú ekki alveg séð að við séum málaflokkur. Ég persónulega er óvirkur alkóhólisti sem kallað er og þekki þetta umhverfi nánast eins og lófann á mér. Þannig er að heilbrigðiskerfi Íslands fær 353 milljarða á ári. Þar af fær þessi svokallaði málaflokkur innan við 2 milljarða. Það er mjög ósanngjarnt vegna þess að vímuefnasjúkdómar eru þriðji stærsti dauðsvaldurinn á eftir krabbameini og hjartasjúkdómum.

SÁÁ er að biðja um 540 milljónir til að geta haldið úti þeirri starfsemi sem þeir vilja. Krýsuvík biður um 50 milljónir. Þetta eru smápeningar miðað við 353 milljarða sem fara í heilbrigðiskerfið. Ég ætla að lesa hérna, með leyfi forseta, úr upplýsingum um Samtök áhugafólks um áfengis- og vímuefnavandann.

„Samtök áhugafólks um áfengis- og vímuefnavandann eða SÁÁ eru íslensk samtök sem voru stofnuð til að berjast gegn áfengis- og vímuefnavanda á Íslandi. Aðalmarkmið samtakanna er að sjá til þess að alkóhólistar, vímuefnafíklar og aðstandendur þeirra eigi ávallt völ á bestu fáanlegri sjúkrameðferð og endurhæfingu.“

Og nú kemur „the moral of the story“, með leyfi forseta:

„Samtökin vinna einnig að forvörnum. Opinberir aðilar kosta um tvo þriðju af starfsemi samtakanna, en einn þriðji er fjármagnaður af samtökunum sjálfum.“

Þetta er út í hött. Þegar Christopher Reeve, sá sem lék Superman 1978, lenti í slysi, datt af hestbaki og lamaðist 1995 þá kom Robin Williams inn á skrifstofu spítalans með óútfylltan tékka og sagði: Ég borga allt sem þetta kostar. Við í SÁÁ viljum fá óútfylltan tékka til að vinna í þessum sjúkdómi.

Forseti minnir hv. þingmenn á að nota íslensku í ræðustól og sleppa slettunum en þýða og staðfæra þegar það á við.


Ræðumaður: Jakob Frímann Magnússon

Virðulegi forseti. Nú eru  liðin 15 ár frá þeim harmleik sem hrunið var. Það sem fylgdi reyndist þó jafnvel enn þá meiri harmleikur. Fjölskyldum 15 þúsund heimila var vísað á gaddinn og aleigan hirt af tugþúsundum Íslendinga sem höfðu það helst unnið sér til saka að hafa reynt að koma þaki yfir höfuð sér og barna sinna. Ég vil, með leyfi forseta, nefna dæmi um einstakling sem starfar í þessu húsi sem hafði tekið að láni helming andvirðis húseignar fyrir fjögurra manna fjölskyldu sína, 30 millj. kr., rétt fyrir hrun, var síðan tilkynnt rétt eftir hrun að nú væru hinar sömu 30 milljónir  orðnar 73 milljónir. Eftir tímafrek og kostnaðarsöm málaferli var ætlast til að þessum einstaklingi yrði mjög létt yfir því að nú væru 30 millj. kr. aftur orðnar 30 millj. kr., en síðan reyndar endurreiknaðar  einungis 45 milljónir.

Já, gott fólk. Íslenska birtingarmyndin af alþjóðlega bankahruninu 2008 var að líkindum fyrst og fremst gengishrun en glæpurinn var allur hengdur um hálsinn á þeim sem störfuðu í bönkum þess tíma en alls ekki  neinum þeim sem stýrðu hér efnahagskerfinu á óstöðugu gengi íslensku krónunnar  áratugum saman.

Annað dæmi: Ungum nýútskrifuðum fjölskyldumanni, sem fékk starf í banka 2007, var skyndilega skipað á sakamannabekk í kjölfar hrunsins. Í stað milljón króna mánaðarlauna tóku við milljón króna mánaðarlegir málsvarnarreikningar í þrjú ár. Hann missti bæði vinnuna, húsið og fjölskylduna. Að þremur árum liðnum barst honum þessi orðsending: Þetta var allt saman á misskilningi byggt. Þú ert frjáls ferða þinna. Gangi þér vel. Var  þessum unga leiksoppi örlaganna bættur hús- og fjölskyldumissir með einhverjum hætti? Að sjálfsögðu ekki frekar en öðrum sem settir voru í sambærilega stöðu.

Megi harmleikir á borð við þá sem hér hafa verið tekin dæmi um tilheyra fortíð og megi okkur lánast að fyrirbyggja frekari bankahrun, gengishrun, fjölskylduhrun og andleg hrun sem tugþúsundir Íslendinga hafa mátt þola.

Að endingu. Mig rekur ekki minni til þess að neinn hafi úr þessum stóli beðið fórnarlömb íslenska gengishrunsins forláts á öllu því sem aflaga fór. Ég ætla því að voga mér, með leyfi forseta, að gera það hér með. — Lifið ávallt heil.


Ræðumaður: Eyjólfur Ármannsson

Virðulegi forseti. Ég lít svo á að samgönguáætlun sé mikilvægasta áætlun sem lögð er fram á hverju þingi. Þegar maður ferðast um kjördæmi sitt þá eru það samgöngumálin sem skipta öllu máli; samgöngumál og sjávarútvegsmál og atvinnumálin. Í Norðvesturkjördæmi eru þau sérstaklega mikilvæg og ef ég byrja á því að fjalla t.d. um Vestfirði þá er ljóst að þar hefur ekki verið — við getum talað um innviðaskuld við Vestfirði. Þegar maður ferðast um allt landið þá sér maður að vegir á Vestfjörðum eru í verra ástandi en annars staðar á landinu. Ástæður þess geta verið margar. Ein er sú að þjóðvegur 1, hringvegurinn, fer ekki í gegnum Vestfirði og sama á við um Snæfellsnes. Það hefur verið lögð höfuðáhersla á það að byggja upp þjóðveg 1, hringveginn, en þá má segja að Vestfirðir hafi orðið út undan. Vestfirðir hafa líka verið í áratuga lægð og því hefur fylgt að einhverra hluta vegna hefur ekki verið lagt nógu mikið fé í innviði; vegi, raforkukerfið og fleiri innviði.

En núna er öldin önnur á Vestfjörðum, það er uppgangur á Vestfjörðum og gríðarleg atvinnuuppbygging vegna sjóeldis. Núverandi samgönguinnviðir, t.d. á sunnanverðum Vestfjörðum, bera þess greinileg merki að stjórnvöld hafa ekki sinnt svæðinu sem skyldi. Við getum nefnt dæmi eins og veginn um Hálfdan og Mikladal og veginn frá Dynjandisheiði til Bíldudals og sama á reyndar við t.d. annars staðar á Vestfjörðum ef við keyrum Strandirnar og að ógleymdum veginum um Gufudalssveit. Þegar ég var lögfræðingur Skipulagsstofnunar árin 2000–2006 var Teigsskógur á mínu borði og það er alveg klárt mál að það er gríðarlega mikilvægt að framkvæmdir við Vestfjarðaveg um Gufudalssveit tefjist ekki frekar. Það er þegar búið að bíða í rúm 20 ár eftir þessi vegur klárist. Ég keyrði þennan veg í gær og þar eru framkvæmdir í fullum gangi. Það var nú þannig þegar ég keyrði með frænda mínum í gegnum Þorskafjörðinn að þá sagði ég við hann: Ja, við erum að keyra vonandi í síðasta sinn Þorskafjörðinn, þ.e. fyrir botn Þorskafjarðar, og við stoppuðum við minnismerki Matthíasar Jochumssonar og tókum mynd. Við höfum oft stoppað þar, fjölskyldan, á leiðinni vestur og leiðinni suður og við tókum mynd af minnismerkinu um Matthías Jochumsson. Næst þegar ég keyri vestur þá vonast ég til að ég geti keyrt Þorskafjarðarbrúna.

Í samgönguáætlun er lagt til að framkvæmdum við Bíldudalsveg um Arnarfjörð verði seinkað enn og aftur og að þær framkvæmdir muni ekki hefjast fyrr en 2029 í stað 2025 eins og áætlað er samkvæmt núgildandi samgönguáætlun fyrir árin 2020–2034. Mjög mikilvægt er að þessum vegi verði ekki seinkað frekar og framkvæmdir hefjist eigi síðar en 2025. Ég tel að þessi vegur, sem er gamall malarvegur með einbreiðum brúm, sé grundvallartenging, grundvallarvegur, mikilvægur vegur varðandi tengingu suðurfjarða við norðurfirðina í Ísafjarðarbæ. Ég hef keyrt þennan veg margoft og það er eins og að fara aftur í tímann til 1950. Það er svipað þegar maður keyrir Dynjandisheiðina. Það er sem betur fer verið að vinna í Dynjandisheiði og það er vel, frábærar vegasamgöngur sem þegar eru komnar, sem vonandi verður jafnvel flýtt enn frekar, mjög mikilvægt að sá vegur komi komist í gagnið sem fyrst, alla leið, og líka þá þessi tenging frá Dynjandisheiði yfir á suðurfirðina með Bíldudalsvegi, þannig að ég tel að það væri til mikilla bóta að þessi seinkun næði ekki fram að ganga.

Varðandi aðrar vegasamgöngur á Vestfjörðum var ég í andsvari áðan við hæstv. innviðaráðherra. Ég hef verið að hugsa þetta og ætla að reyna að afla mér frekari upplýsinga um það, ég tel, varðandi jarðgangagerð á Vestfjörðum, jarðgöngin um Mikladal, jarðgöngin um Hálfdan og Súðavíkurgöng, að þau verði boðin út saman til þá einhvers langs tíma. Ég veit að þetta er stór framkvæmd en það breytir því ekki að þetta er alveg grundvallaraðgerð til að bæta lífskjör á svæðinu, jafna lífskjör og líka það að þetta myndi styðja þá atvinnuuppbyggingu í þeirri nýju atvinnugrein sem er komin á fullt skrið á Vestfjörðum.

Ég sat fjórðungsþing Vestfjarða og eftir þingið fórum við í hið nýja sláturhús Arctic fish í Bolungarvík; fjárfesting upp á hátt í 5 milljarða, held ég, byggt á 12 mánuðum, gríðarlega afkastamikið sláturhús og verðmætasköpunin þar er mjög mikil. Það er mjög mikilvægt að innviðaframkvæmdirnar styðji frekar við þessa nýju atvinnugrein. Ég held að laxeldi, bæði á landi og í sjó, muni verða ein af meginstoðum íslensks atvinnulífs, sérstaklega á landsbyggðinni, og muni jafnvel vera meiri verðmætasköpun þar en í hefðbundnum sjávarútvegi. Það hefur verið reynslan í Noregi og það sama mun gerast hér að öllum líkindum. Það er mikilvægt að við styðjum það og þá er líka mikilvægt að við hugum að varnargarði í Bolungarvík og hafnarframkvæmdum á viðlegukantinum í Bolungarvík og það þyrfti helst að koma þessum flutningum á sjó. Mér skildist það að ef framleiðslan verður nægjanleg á Vestfjörðum, í Bolungarvík, þá gæti Eimskipafélagið siglt til Bolungarvíkur eða Ísafjarðarhafnar og sótt vörurnar í Ameríkusiglingum sínum og svo áfram til Ameríku þannig að það er mjög mikilvægt að við styðjum við þessa nýsköpun sem á sér stað, ekki síður en hvernig við styðjum við aðra nýsköpun.

Annað sem mig langar að nefna sérstaklega er Sundabraut. Það er þjóðhagslega hagkvæmasta verkefni sem við getum farið í. Starfshópur um lagningu Sundabrautar með fulltrúum Vegagerðarinnar, Reykjavíkurborgar, Faxaflóahafna og Samtaka sveitarfélaga á höfuðborgarsvæðinu kynnti niðurstöðu fyrsta áfanga í febrúar 2021. Þar kom fram að niðurstaða hópsins var sú að Sundabrú væri hagkvæmari en jarðgöng. Vó þar þyngst að kostnaður við brúarleið er lægri auk þess sem brú hentar betur fyrir alla ferðamáta og almenningssamgöngur. Þá myndi ný Sundabrú bæta samgöngur innan höfuðborgarsvæðisins og til og frá borginni með því að dreifa umferð, minnka álag á aðra stofnvegi og stytta umferðartíma. Ríki og borg undirrituðu yfirlýsingu í júní 2021 um lagningu Sundabrautar þar sem sammælst var um að Sundabraut yrði lögð alla leið á Kjalarnes í einni framkvæmd og að brautin yrði tekin í notkun árið 2031. Í niðurstöðum félagsfræðilegrar athugunar kemur fram að Sundabraut sé metin þjóðhagslega hagkvæm og feli í sér samfélagslegan ávinning hvort sem hún verði lögð með brú eða göngum. Í heild nemi þjóðhagslegur ábati 186–236 milljörðum kr. eftir útfærslu Sundabrautar með brú eða göngum. Mestur ábati fælist í minni akstri, útblæstri og mengun, styttri ferðatíma vegfarenda og styttum leiðum á höfuðborgarsvæðinu. Heildarakstur á höfuðborgarsvæðinu gæti minnkað um 150.000 km á sólarhring við opnun Sundabrautar en vandamálið er að það er ekki búið að ákveða hvort þetta verði göng eða brú. Ég tel, m.a. í ljósi reynslu minnar af skipulagsvinnu, að það sé alveg gríðarlega mikilvægt að það verði ekki tafir á þessum framkvæmdum. Þetta er mikið hagsmunamál fyrir Norðvesturkjördæmi; fyrir Vesturland, Vestfirði og Norðurland vestra og raunar Norðurland allt. Það þarf að fara að ákveða strax eiginlega hvort þetta eigi að vera brú eða göng og ég tel augljóst mál að það verði brú, eins og ég hef hér rakið með hagkvæmnina, og þingið þarf að grípa inn í ef það er þannig að tafir verða of miklar.

Tíminn flýgur frá manni hérna í ræðustól en mig langar aðeins að minnast á gjaldtöku. Það er afar mikilvægt að við hugum strax frá fyrstu stigum að því að tryggja að veggjöld leggist ekki á viðkvæmustu hópa samfélagsins sem ekki mega við slíkri fjárhagslegri byrði. Ég er hér að ræða um eldri borgara og öryrkja sem þurfa að ferðast vegna heilsu sinnar um örugga vegi. Það er mjög mikilvægt ef það á að fara að rukka veggjöld að það verði tekið tillit til þessa hóps og að kostnaður við það að ferðast í umferðinni, ferðast um vegi landsins, verði ekki of íþyngjandi.


Ræðumaður: Eyjólfur Ármannsson

Virðulegur forseti. Þegar maður keyrir um landið þá keyrir maður yfirleitt þjóðveg 1, hringveginn, en hins vegar þegar ég keyri um mitt eigið kjördæmi og fer á Snæfellsnes og á Vestfjarðakjálkann þá er fjarlægðin frá þjóðvegi 1 miklu meiri, þannig að þar eru stofnvegir, þar eru tengivegir. Ég get tekið dæmi um stofnveg sem ætti að vera löngu búið að gera, þ.e. Skógarstrandarveg. Ég tel að bæði Snæfellsnes og Vestfirðir njóti þess ekki og ekki tekið tillit til þess að þeir eru ekki nálægt þjóðvegi 1. Það verður að líta sérstaklega til þess. Ég sé gríðarlegan mun á vegum á Vestfjörðum og annars staðar á landinu, ég verð bara að segja alveg eins og er, þegar ég keyri t.d. Dynjandisheiði, sem er reyndar verið að vinna í, og ég tala nú ekki um þegar ég fer veginn til Bíldudals af Dynjandisheiði. Ég tek eftir því í samgönguáætlun að það er verið að seinka veginum til Bíldudals. En ég tel mikilvægt að það verði farið í sérstakt átak varðandi Vestfirði í ljósi þeirrar nýju atvinnugreinar sem er að eflast með degi hverjum hér á Íslandi og þegar talað er um nýsköpun í íslensku atvinnulífi þá á ríkisvaldið að koma sterkt inn til að styrkja stoðirnar þar. En ég ítreka spurningu mína til ráðherra varðandi jarðgöng á Vestfjörðum, hvort það væri ekki rétt að bjóða þessi þrjú jarðgöng út í einu lagi.


Ræðumaður: Eyjólfur Ármannsson

Virðulegur forseti. Ég vil þakka hæstv. innviðaráðherra fyrir framsöguna. Það sem mig langar að spyrja hæstv. ráðherra varðar innviðaskuld Vestfjarða. Núna eru Vestfirðir búnir að vera í mikilli lægð undanfarna áratugi en eru að koma núna upp og nú er að verða mikil uppbygging í atvinnulífi á Vestfjörðum og ég spyr hvort það sé ekki mikilvægt að þessi innviðaskuld verði greidd og hvort þess sjáist merki í samgönguáætlun að það sé verið að greiða þessa innviðaskuld við Vestfirði og þar verði m.a. litið til jöfnunar búsetuskilyrða. Núna hafa búsetuskilyrði á Vestfjörðum verið verri, má segja, út af þessari innviðaskuld. Er ekki kominn tími til að það verði jöfnuð búsetuskilyrði með átaki í samgöngum á Vestfjörðum, líka með hliðsjón af þeirri miklu atvinnuuppbyggingu sem á sér stað núna? Mætti ekki gera það þá með því að bjóða út þrenn jarðgöng í einu? Það verði boðin út í einu Súðavíkurjarðgöng, jarðgöng um Mikladal og Hálfdán svo að Vestfirðingar geti gengið að því vísu á næstu árum að þessi jarðgöng verið gerð. Það væru mikil samlegðaráhrif af þessari jarðgangagerð ef þetta væri boðið út í einu lagi þannig að verktakinn gæti hagrætt vinnu sinni sem því næmi og við værum þá örugg um það að ríkisvaldið, Alþingi, myndi sjá til þess að þessi framkvæmd myndi fá viðeigandi fjármagn.

Annað sem mig langar að spyrja hæstv. ráðherra um er hvort það sé ekki kominn tími á að vera með áætlun einfaldlega til að fækka malarvegum, séráætlun.

Og í þriðja lagi þá langar mig að spyrja hæstv. ráðherra að því hvort tímaáætlun varðandi Sundabraut muni halda í ljósi samninga við Reykjavíkurborg og hvort gert sé ráð fyrir kærum sem þar geta átt sér stað varðandi umhverfismat og skipulagsmál. Ég get tekið dæmi. Ég var lögfræðingur Skipulagsstofnunar upp úr árinu 2000 og þar var á borði mínu Teigsskógur sem núna er verið að vinna í tæpum 20 árum seinna.


Ræðumaður: Eyjólfur Ármannsson

Virðulegi forseti. Ég vil byrja á því að taka fram að ég tel ákvörðun fjármálaráðherra um að segja af sér vegna álits umboðsmanns Alþingis hafa verið rétta og vonandi að þetta marki tímamót í íslenskri stjórnmálasögu þar sem ráðherrar axla ábyrgð á gjörðum sínum og að þeir axli ábyrgð á því þegar þeir eru vanhæfir og brjóta stjórnsýslulög sem og önnur lög. Það verður fróðlegt að sjá hvort matvælaráðherra gerir það sama þegar álit umboðsmanns kemur eða skaðabótamálin hrannast upp.

Það sem mig langar að ræða er kjördæmavika. Ég var í kjördæmaviku í síðustu viku og ég vil byrja á því að þakka sveitarstjórnarmönnum í Norðvesturkjördæmi sem tóku á móti okkur þingmönnum og á móti mér á fundum og starfsfólkinu sem vinnur hjá svæðasamtökunum. Á þriðjudeginum áttum við fund með Sambandi sveitarfélaga á Vesturlandi og þar voru allir sveitarstjórar á svæðinu. Á miðvikudeginum hittum við sveitarstjórnir á Norðvesturlandi og á fimmtudeginum var ég svo heppinn að hitta einn sveitarstjórnarmenn á Hólmavík, Drangsnesi og Súðavík og síðan á föstudeginum sótti ég fjórðungsþing Vestfjarða þar sem allir sveitarstjórnarmenn á Vestfjörðum voru samankomnir. Ég tel að þetta hafi verið mjög góðir fundir og ég ítreka þakkir mínar til þeirra sem tóku á móti okkur. Ástandið í kjördæminu er að mörgu leyti snúið, sérstaklega þegar kemur að læknisþjónustu og samgöngum. Það er mjög brýnt að tekið verði hið allra fyrsta á læknisþjónustu í kjördæminu og á landsbyggðinni í heild og einnig samgöngum, sérstaklega á Vestfjörðum, og að sú innviðaskuld sem Vestfirðingar hafa orðið fyrir á síðustu árum og áratugum verði greidd hið fyrsta. Vestfirðir eru hins vegar í mikilli uppbyggingu núna og það er vegna fiskeldis. Útflutningsverðmæti sjávarafurða mun margfaldast á næstu árum. Þetta er framtíðaratvinnugrein sem okkur þingmönnum ber að standa vörð um þrátt fyrir mistök og það slys sem átti sér stað nýlega.


Ræðumaður: Inga Sæland

Virðulegi forseti. Við stöndum víst á ákveðnum tímamótum. Ég myndi segja um þau tíðindi sem við höfum verið að ræða hér í þinginu í morgun, núna í fundarstjórn forseta og það sem af er störfum þingsins, að við stöndum á ákveðnum krossgötum. Við stöndum á sögulegum stjórnmálalegum krossgötum þar sem fjármálaráðherra hefur stigið fram — og ég segi það af virðingu. Honum var ekki hrint fyrir björgin, hann var ekki þvingaður í það og hann heyktist ekki við og hékk ekki á embættinu eins og hundur á roði, eins og við höfum oftar en ekki upplifað hér, heldur sagði hann af sér embætti. Mér finnst í rauninni að hann sé að sýna hér ákveðið fordæmi.

Með þá stjórnmálafræðimenntun sem ég hef finnst mér í rauninni mjög spennandi að hugsa: Hver er þessi leikur? Hvert er ríkisstjórnin að stefna? Hvert stefnir Sjálfstæðisflokkurinn? Og hefur Bjarni Benediktsson, hæstv. fjármálaráðherra, í rauninni komið með blaðamannafund hálfellefu í morgun og, að mér skilst,  hér í þingsal  hafi bara ekki nokkur einasti maður vitað af þessu? Bjarni er búinn að vita af þessu í dálítinn tíma og þetta er gert að vel ígrunduðu máli. Hann sýnir hér fordæmi sem ég held að verði ansi erfitt fyrir hæstv. matvælaráðherra að standast, ef álit umboðsmanns fellur í þá átt að hún hafi brotið stjórnsýslulög, meðalhóf og fleiri reglur stjórnsýslulaga þegar hún steig harkalega inn í hvalveiðarnar sem áttu að hefjast hér fyrr í sumar og lagði bann á þær daginn áður en skipin lögðu úr höfn. Og það er algjörlega burt séð frá því hvað okkur finnst um hvalveiðar eða ekki hvalveiðar.

Hér eru ákveðin tímamót, stjórnunarleg og stjórnmálafræðileg tímamót að verða sem mér finnst vert að ígrunda og skoða. Við erum hér að nálgast það sem við höfum meira séð í löndunum í kringum okkur þar sem ráðherrar axla ábyrgð og stíga til hliðar þegar þeim finnst ástæða til.   Hæstv. ráðherra Bjarni Benediktsson sagði að völdum fylgdi ábyrgð og að hann væri að axla þá ábyrgð. Ég segi bara: Áfram veginn: Ég vona að þetta fordæmi sé nákvæmlega eins og ég  les í það, að við eigum eftir að sjá þessa hluti gerast, algerlega skilyrðislaust  þegar vitað er að ráðherrar hafi farið á svig við lög.


Ræðumaður: Guðmundur Ingi Kristinsson

Virðulegur forseti. Í þessari umræðu þá held ég að við gleymum því að um síðustu helgi voru 15 ár síðan bankahrunið var, 15 ár. Þetta er bara örstuttur tími. Við erum aftur komin, innan 15 ára, á þann stað að við erum að rífast um fjármálakerfið, klúður í bankasölu. Lærum við ekkert? Sem betur fer, jú, er byrjað að bera ábyrgð og hæstv. fjármálaráðherra ætlar að bera ábyrgð en svo koma aðrir Sjálfstæðismenn hér og segja að þetta hafi eiginlega ekki verið neitt neitt, hann eigi einhvern veginn ekkert að bera ábyrgð á þessu. Auðvitað á hann að bera ábyrgð á þessu og ríkisstjórnin á líka að bera ábyrgð á þessu. Okkur ber skylda til þess að hugsa aðeins aftur í tímann, um hvað skeði í bankahruninu og við eigum að læra af því. En við erum ekkert að læra af því, alveg greinilega ekki hér.


Ræðumaður: Eyjólfur Ármannsson

Virðulegi forseti. Varðandi armslengd við söluna: Það var engin armslengd við þessa sölu og ég vona að við hættum að nota það hugtak, ég er orðinn svo þreyttur á því að það hálfa væri nóg. Það var engin armslengd við þessa sölu. Það var fjármálaráðherra sem seldi Íslandsbanka og enginn annar. Armslengdin á hins vegar við þegar daglegur rekstur bankanna á við, þá kemur Bankasýslan til skjalanna.

Varðandi ómöguleikann um að uppfylla hæfisskilyrði laganna: Ég hafna því algerlega að það hafi verið ómöguleiki hjá fjármálaráðherra að uppfylla hæfisskilyrði laganna. Það er bara rangt og umboðsmaður fjallar um það. Í því sambandi bendir umboðsmaður á „mikilvægi þess að undirbúningi mála […] sé hagað þannig að framkvæmd þeirra samrýmist lögum.

[…] telji stjórnvöld rök standa til þess að haga beri meðferð máls á þann hátt að reglur um sérstakt hæfi eigi ekki við um tiltekin atriði, ber þeim að leita viðeigandi leiða í því sambandi.“

Ráðherra geti til að mynda lagt fram frumvarp til lagabreytinga í þessu skyni og sé það þá Alþingis að meta hvort tilteknar aðstæður réttlæti það. Það var enginn ómöguleiki, það var engin armslengd og ég tel þetta vera rétta ákvörðun hjá fjármálaráðherra.


Ræðumaður: Eyjólfur Ármannsson

Virðulegur forseti. Nú hefur hæstv. fjármálaráðherra sagt af sér, sagt af sér embætti vegna vanhæfis við söluna á Íslandsbanka. Það hefur alltaf legið fyrir að fjármálaráðherra væri vanhæfur með því að selja föður sínum eignarhluta í Íslandsbanka, álit umboðsmanns staðfestir það einfaldlega. En vegna þess sem hefur komið fram hér áður í ræðum þá telur umboðsmaður einnig að það hefði verið betra og í samræmi við stjórnsýslulög og vandaða stjórnsýsluhætti ef afstaða til þess hvernig reglur um sérstakt hæfi horfðu við sölunni hefði komið fram í skriflegum gögnum við undirbúnings málsins. Það var ekki gert. Undirbúningnum var ábótavant, heimavinnan var ekki unnin. Fjármálaráðherra vann ekki heimavinnuna áður en hann fór að selja. Það er áfellisdómur yfir stjórnsýslunni og það er ráðherra sem ber ábyrgð á því, enginn annar. Það er enginn annar sem selur banka nema fjármálaráðherra.

Annað sem skiptir máli hérna er að ráðherra hefur haldið því fram að það væri óraunhæft að skoða tengsl hans við einstaka bjóðendur.  Það er ekki heldur rétt. Að sjálfsögðu áttu einstakir bjóðendur að tilkynna um það,  ef faðirinn hefði verið meðal bjóðenda, að láta ráðherrann vita af því, láta vita um vanhæfið, mögulegt vanhæfi.


Ræðumaður: Guðmundur Ingi Kristinsson

Virðulegur forseti. Umboðsmaður Alþingis hefur nú sent frá sér álit um Íslandsbankasöluna og sem betur fer og aldrei þessu vant þá segir fjármálaráðherra af sér. Þetta eru vinnubrögð sem við höfum ekki vanist hér á Alþingi eða á Íslandi nema í algjörum undantekningartilfellum. Við höfum fylgst vel með hvernig salan á Íslandsbanka hefur gengið eftir. Þetta hefði átt að vera  okkur  víti til varnaðar. Við vitum hvernig hrunið fór og við vitum að það er ekki búið að gera upp  15.000 heimili. Ég held og tel alveg sjálfsagt núna að ríkisstjórnin fari í ákveðna naflaskoðun og geri hreint fyrir sínum dyrum og taki líka ábyrgð.


Ræðumaður: Jakob Frímann Magnússon

Virðulegi forseti. Ég held að það sé ágætishugmynd að selja eitthvað af þeim ríkiseignum sem ekki eru hér nýttar sem skyldi. Það blasir við okkur fagnaðarefni sem er hækkaður lífaldur Íslendinga. Það má þakka heilbrigðiskerfi, einkum fyrri ára, þá staðreynd að menn ætla að lifa lengur en forfeðurnir að meðaltali. Það blasir við að við þyrftum að vera að byggja sirka 200 ný rými á hverju ári fyrir þá sem þurfa umönnun og hjúkrun. Það er sjálfsagður gangur lífsins, rétt eins og þeir þurfa umönnun og stoðkerfi sem eru að fæðast í heiminn. Ég held að flestir viti dæmi um það úr sínu nærumhverfi að það er margra mánaða ef ekki ára bið eftir slíkum rýmum. Ég ætla ekki að leyfa mér að smætta umræðuna eða hugmyndina sem ég held að sé í sjálfu sér góð. Seljum byggingar sem við erum ekki að nýta eða þurfum ekki nauðsynlega á að halda en leigjum út í eitthvað sem við teljum ekki vera eins brýnt og það að hlúa að þeim sem eru á biðlistum í mikilli þörf fyrir aðhlynningu og heimahjúkrun af einhverjum toga og styttum þessa biðlista, nýtum eignir ríkisins, seljum þær eftir atvikum og kaupum þá í staðinn eitthvað sem við þurfum nauðsynlega á að halda núna strax. Það er mitt innlegg í þessa umræðu. Að öðru leyti ætla ég ekki að fara að tala um hægri og vinstri. Í mínum huga eigum við að horfa á áfram versus aftur á bak og sameinast um að halda áfram.


Ræðumaður: Guðmundur Ingi Kristinsson

Virðulegur forseti. Ég vil byrja á að þakka fyrir þessa umræðu. Ég vil líka taka undir að þetta er dálítið furðuleg umræða vegna þess að það er svolítið erfitt að tala um hvernig á að taka á þessu. En við skulum bara fara í þennan ímyndaða leik, að það sé búið að selja innviði og við eigum — hvað sagði hæstv. fjármálaráðherra? 120 milljarða eða eitthvað til að gera eitthvað í því að byggja upp innviði í heilbrigðiskerfinu. Það væri frábært. Hvað myndi ég gera? Hvar myndi ég byrja? Jú, á arðbærasta verkefninu sem til er. Við erum með á annað hundrað fatlaðra einstaklinga lokaða inni á hjúkrunarheimilum. Á sama tíma erum við með á annað hundrað eldri borgara lokaða inni á dýrasta úrræði sem til er, á sjúkrahúsi, sem kostar næstum því tug milljarða á ári. Bara það að gera eitthvað í þessu máli myndi leysa þennan svaka vanda. Það er líka sannað að þarna værum við ekki að gera eins og ríkisstjórnin gerir í dag en hún er að henda krónunni og spara aurinn. Þarna væri hún virkilega að gera eitthvað í því að reyna að stoppa líka þennan undarlega málflutning sem hefur verið um það að fatlað fólk sé svo kostnaðarsamt. Þau henda boltanum á milli sín, hæstv. fjármálaráðherra og Reykjavíkurborg, um þennan kostnað, sem er eiginlega stórfurðulegt vegna þess að þetta er bara mannréttindamál sem á ekki að vera undir því komið. Það á bara að vera fjármagn til þess eins og alls annars.

Það er margt annað sem við gætum sett þessa fjármuni í. Það þarf t.d. að stórhækka alla styrki í almannatryggingakerfinu sem hafa sumir ekki hækkað áratugum saman. Við eigum að taka það kerfi og henda því og endurskoða það. Við gætum notað hluta af þessum peningum strax til að gera eitthvað af viti þar sem myndi skila sér margfalt til samfélagsins. En því miður, þetta eru peningar í skógi, ekki í hendi.


Ræðumaður: Guðmundur Ingi Kristinsson

Virðulegur forseti. Í 1. tölulið 1. mgr. 13. gr. þingskapalaga segir að mannréttindamál heyri undir allsherjar- og menntamálanefnd. Hér er lagt til af hálfu forseta að vísa frumvarpinu um Mannréttindastofnun Íslands til stjórnskipunar- og eftirlitsnefndar í stað þess að vísa málinu til þeirrar nefndar sem fjallar um mannréttindamál. Það er mikilvægt að Alþingi fylgi því skipulagi sem fjallað er um í þingskapalögum. Forsætisráðherra sagði sjálf í umræðu um þetta frumvarp í síðustu viku að þetta væri að sjálfsögðu mannréttindamál. Þetta frumvarp á heima í allsherjar- og menntamálanefnd líkt og önnur mannréttindamál. Þar af leiðandi segjum við í Flokki fólksins nei við þessari tillögu og gerum kröfu um að þetta mál fari í allsherjar- og menntamálanefnd. Ég tala fyrir hönd hv. þm. Eyjólfs Ármannssonar sem gat ekki verið hérna og við í Flokki fólksins styðjum það heils hugar að málið fari til allsherjar- og menntamálanefndar.


Ræðumaður: Ásthildur Lóa Þórsdóttir

Virðulegi forseti. Ég geri fastlega ráð fyrir því að forsætisráðherra viti muninn á ráðherraskýrslu og rannsóknarskýrslu Alþingis. Það er ekki það sama, alveg langt því frá og það hlýtur að þurfa að gera rannsóknarskýrslu Alþingis um hvernig fór fyrir 15.000 heimilum, þó ekki væri nema til að hrekja málflutning okkar sem vitum hvernig þetta var. Það er bara risastórt réttlætismál að farið verði yfir hvernig það hreinlega gat gerst að stjórnvöld, dómstólar, sýslumenn og fleiri aðilar, ásamt bönkunum, tækju sig saman um að brjóta bara hreinlega lög og réttindi, mannréttindi, á neytendum í landinu. Þetta var ofbeldi og fjárhagslegt ofbeldi er ofbeldi. Það verður að fara yfir hvernig þetta gat gerst og koma í veg fyrir að þetta gerist aftur. Það er ekki endalaust hægt að segja við heimilin sem urðu fyrir þessu ofbeldi að þau hafi bara verið í allt of stuttu pilsi.


Ræðumaður: Ásthildur Lóa Þórsdóttir

Virðulegi forseti. Föstudaginn 6. október voru liðin nákvæmlega 15 ár frá bankaráninu mikla. 15.000 fjölskyldur sem misstu heimili sín í hruninu bíða enn eftir réttlæti og þessi heimili mega aldrei gleymast. Ég hef persónulega fengið að heyra ótal frásagnir af því hvernig brotið var á fólki með þegjandi samþykki stjórnvalda og hef fellt tár yfir mörgum þeirra því að á öllum þessum heimilum bjó fólk, einstaklingar sem eiga það sameiginlegt að hafa verið hunsaðir af stjórnvöldum. Ekkert af þessu fólki hefur hlotið viðurkenningu á því hvernig brotið var á þeim. Öll hafa þau þurft að bera harm sinn í hljóði og þurft að skammast sín fyrir að vera fórnarlömb fjárhagslegs ofbeldis. Öll voru þau auðmýkt og mörg þeirra hafa aldrei borið sitt barr síðan. Enn þá hafa brotin gegn þeim ekki verið viðurkennd og engin rannsóknarskýrsla Alþingis, sem við höfum kallað rannsóknarskýrslu heimilanna, verið gerð um hvernig brotið var á öllu þessu fólki með markvissum hætti, oftast af bönkunum sjálfum, en stjórnvöld, sýslumenn og dómarar tóku fullan þátt í þessum brotum og færðu bönkunum vopnin. Á þessum árum, líkt og nú, var fjármálakerfið í forgangi og varið með öllum ráðum, hvað sem það kostaði. 15.000 fjölskyldur voru metnar sem ásættanlegur fórnarkostnaður af þeim sem engu þurftu að fórna sjálfir.

Ég reyndi að leggja fram beiðni um rannsóknarskýrslu heimilanna á síðasta þingi en fyrir utan þingmenn Flokks fólksins voru einungis tveir þingmenn tilbúnir til að styðja hana, kannski af því að hér í þessum sal eru of margir, bæði flokkar og einstaklingar, sem áttu of mikinn þátt í þessum hörmungum, hvort sem það var með beinum hætti eða bara með því að líta til hliðar og leyfa þessu að viðgangast þrátt fyrir neyðarköllin, enda höfum við ekkert lært. Nákvæmlega það sama er að fara að gerast aftur enda hafa hvorki bankarnir, ríkisstjórn, sýslumenn né dómstólar þurft að horfast í augu við brot sín gagnvart öllum þessum þúsundum og því er ekkert því til fyrirstöðu að endurtaka leikinn. Fjárhagslegar afleiðingar hrunsins og eignatökunnar sem því fylgdi voru skelfilegar. En það var ekki bara stolið fjármunum og eignum af fólki heldur hreinlega lífinu sjálfu, heilsu fólks, framtíð þeirra og draumum.

Því spyr ég forsætisráðherra hvort hún sé tilbúin til að leggja fyrir ríkisstjórnina og svo þingið  hvort ekki eigi að gera rannsóknarskýrslu Alþingis og veita þessum heimilum sem farið var svo illa með þá uppreisn æru sem þau eiga svo sannarlega skilið.


Ræðumaður: Eyjólfur Ármannsson

Pottþétt.Virðulegur forseti. Ég var einmitt að gera það. Það er spáð fram í tímann og spá Hagstofunnar um verðbólgu næsta árs er 4,9% sem ég tel vera allt of lágt. Og það er verið að gera bæði hérna, bæði verið að spá fyrir fram og svo er verið að leiðrétta eftir á. Það sem þarf náttúrlega að gerast núna í fjárlögum næsta árs er að það þarf að leiðrétta kjaragliðnun sem hefur átt sér stað í ár. Hún er reyndar 0 núna en það er gömul kjaragliðnun sem kemur fram í töflunni í greinargerðinni og það þarf að leiðrétta þá kjaragliðnun. Fjárlög næsta árs eru bara áætlun um tekjur og gjöld ríkisins á næsta ári. Við vitum heimspekilega séð ekki nákvæmlega hvað gerist á næsta ári. Það gæti komið eldgos 1. janúar eða um miðjan janúar og allt breytist. Við vitum það ekki.  Covid kom og allt breyttist. Fjárlögin eru áætlunargerð í sjálfu sér. En það breytir því ekki að ég tel miklu betra að það sé leiðrétt sú kjaragliðnun sem hefur átt sér stað. Og hvernig gerum við það? Við gerum það eftir á og þá er það algjörlega byggt á staðreyndum. Svo erum við með spá fram í tímann og sú spá er allt of lág að mínu mati.  Það er það sem ég er að segja; 4,9% hækkun á næsta ári er allt of lág. Hún er líka lág út af þeirri gríðarlegu kjaragliðnun sem hefur átt sér stað. Það sem á að gera á fjárlögum hvers árs er að leiðrétta þá kjaragliðnun sem hefur átt sér stað á árinu og segja: Heyrðu, við ætlum að spá þessu hérna, þetta er hækkunin sem þið eigið að fá. Við erum bæði með eftir á og fyrir fram. Það er miklu betra að taka þetta bara eftir á því að þá byggjum við á staðreyndum og leiðréttum samkvæmt því. Það er þannig sem við eigum að vinna. Það er bara miklu haldbærara en að vera með allt of lágar spár sem eru ekki leiðréttar. Það var vissulega gert í fyrra, það verður gert núna og þarf sennilega að gera það aftur.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið. Ef þú ert með meðaltal árs 1. maí eða 1. júní og meðaltal árs breytist síðan í lok ársins — í lok ársins ertu með raunverulega verðbólgu á því ári sem er að líða. Það er ekkert meðaltal, engin spá eða neitt, engin áætlun. Það sem ég er einfaldlega að segja er að við munum krefjast þess og ég mun krefjast þess að þessi kjaragliðnun hjá öryrkjum verði stöðvuð og helst að þeim verði bætt upp sú kjaragliðnun sem hefur átt sér stað. Það er það sem málið snýst um, að það verði tryggt í hverjum einasta mánuði. Þeir eiga klárlega að fá bætta hverja einustu kjaragliðnun sem á sér stað á næsta ári. Út á það gengur þetta. Það er það sem ber að tryggja. Viðmiðunin í fjárlagafrumvarpinu núna er 4,9% en það eru aðrir liðir sem eru ekkert miðaðir við 4,9% spá Hagstofunnar heldur er miðað við verðbólgu milli ára. Að sjálfsögðu á að miða við verðbólgu síðasta árs og hækka þá fram í tímann eins og gert er með aðra liði í fjárlagafrumvarpinu, sem eru, að mig minnir, 7,2% og 8,7%. Út á það gengur þetta. En það breytir því ekki að í fjárlagafrumvarpinu núna er miðað við 4,9% fyrir næsta ár. Af hverju er verið að gera það? Það er engin ástæða til að gera það. Það á að gera með það bara eins og með aðrar hækkanir, verðlagsbreytingar, aðra liði í fjárlagafrumvarpinu, hækka með sama hætti, hækka lífeyri almannatrygginga með sama hætti. Það er engin ástæða til að gera annað, ekki nokkur einasta. Flokkur fólksins mun svo sannarlega standa vörð um það að öryrkjar fá réttláta hækkun á næsta ári og líka það að kjaragliðnun verði stöðvuð og hún bætt. Það er grundvallaratriði. Þessi kjaragliðnun verður að stoppa og þeir eiga rétt á að fá bætur fyrir þessa kjaragliðnun vegna þess að fátækt í íslensku samfélagi á ekki að líðast, í samfélagi okkar sem erum sjötta ríkasta þjóð heims. Svo er maður að heyra það að við höfum ekki efni á því einu sinni. Það bara gengur ekki upp ef þú skoðar hagtölur og þá verðmætasköpun sem á sér stað í íslensku samfélagi.


Ræðumaður: Eyjólfur Ármannsson

Virðulegi forseti. Ég tel að hér sé um mikilvægt frumvarp að ræða. Eins og kemur fram í greinargerðinni þá höfum við ekki staðið við lög, eða ákvæði 62. gr., gömlu 69. gr., varðandi lífeyrisgreiðslur til öryrkja og aldraðra, til lífeyrisþega, samkvæmt almannatryggingum. Það er mjög bagalegt og ég skil óánægju og reiði lífeyrisþega almannatrygginga yfir þessum svikum, eins og við getum orðað það. Þeir fá greiðslu samkvæmt almannatryggingalögum, lífeyrisgreiðslur samkvæmt almannatryggingalögum, og þeir horfa á lögin og sjá þessa grein um það hversu mikið lífeyrir þeirra á að hækka á hverju einasta ári. Það er alveg klárt mál að Alþingi hefur aldrei staðið við þetta í fjárlögum hvers árs. Í fjárlögum fyrir næsta ár, 2024, er byggt á spá Hagstofunnar um 4,9% verðbólgu, þ.e. það á að hækka lífeyri almannatrygginga um 4,9%. Það sama átti sér stað í ár. Í áætlun fjárlaga þessa árs var upphafleg hækkun lífeyris almannatrygginga ekki í samræmi við verðbólgu. Þá kom ríkisvaldið inn í maímánuði og sagði: Við ætlum að hækka vegna þess að verðbólgan er hærri  en upphaflega var áætlað. En það var ekki fyrr en í maí, þannig að lífeyrir almannatrygginga hækkaði ekki frá áramótum. Ef það mun gerast, sem er mjög líklegt, að verðbólgan verði hærri en 4,9%, eins og Hagstofan gerir ráð fyrir, og hærri en hækkun lífeyris almannatrygginga sem gert er ráð fyrir í fjárlagafrumvarpinu, þá hlýtur ríkisvaldið, stjórnvöld, ríkisstjórnin, að koma með hækkun til lífeyrisþega almannatrygginga í samræmi við verðbólguna á næsta ári. Minn flokkur mun gera þá kröfu. Segjum að lífeyrir almannatrygginga verði hækkaður frá maí, þá mun minn flokkur gera þá kröfu að það verði reiknað frá áramótum. Ef verðbólgumælingarnar sýna að verðbólga sé meiri á ársgrundvelli en 4,9% þá eiga lífeyrisþegar klárlega rétt á því að sú hækkun verði frá áramótum.

Þetta er það lagaákvæði sem hefur valdið einna mestri ólgu hjá öldruðum og öryrkjum og skapað ósætti milli þeirra og ríkisvaldsins þar sem  þeir telja sig svikna. Það er mjög mikilvægt að þessi svik og þessi kjaragliðnun verði leiðrétt. Það er grundvallaratriði bara út af trausti á ríkisvaldinu, trausti á stjórnvöldum, trausti á Alþingi og vegna sáttar í samfélaginu við þessa tekjulægstu hópa samfélagsins.

Í þessu lagafrumvarpi hér um breytingu á lögum um almannatryggingar, þar sem er verið að breyta 62. gr. með þeim hætti sem hér var lýst af framsögumanni, er nánast verið að matreiða ofan í okkur hvernig hækkunin á að reiknast. Þar segir, með leyfi forseta:

„Greiðslur almannatrygginga, svo og greiðslur skv. 42. gr. og fjárhæð skv. 28. gr., skulu endurreiknaðar og þeim breytt fyrir 1. júlí ár hvert. Hagstofa Íslands reiknar og birtir fyrir 1. júní hlutfallslega breytingu á meðaltali reglulegra launa starfsmanna ríkisins fyrir næstliðið almanaksár. Við mat á launabreytingum skal Hagstofan afla skýrslna og gagna sem hún telur nauðsynleg og gera jafnframt eigin kjararannsóknir eftir því sem þörf krefur. Tryggingastofnun ríkisins uppfærir krónutölufjárhæðir til samræmis við tölur Hagstofunnar áður en kemur til greiðslna fyrir júlí. Krónutöluhækkanir í kjarasamningum opinberra starfsmanna skulu endurspeglaðar í krónutöluhækkunum fyrir greiðslur almannatrygginga, greiðslur skv. 42. gr. og fjárhæð skv. 28. gr. Breyting á lífeyri almannatrygginga skal þó aldrei vera lægri en sem nemur hækkun vísitölu neysluverðs fyrir næstliðið almanaksár.“

Hérna er verið að fara ofan í saumana á því hvernig framkvæmdin á að vera á núgildandi lögum. Það hefur ekki verið staðið við það af hálfu ríkisvaldsins en þessu frumvarpi er ætlað að breyta því. Það á að tryggja það að framkvæmdin verði með þeim hætti sem ég lýsti hér, muni byggja á reikningum Hagstofu Íslands miðað við meðaltal reglulegra launa starfsmanna ríkisins og að krónutöluhækkanir í kjarasamningum opinberra starfsmanna skulu endurreiknaðar í krónutöluhækkunum fyrir greiðslur almannatrygginga en þó aldrei vera lægri en sem nemur hækkun vísitölu neysluverðs.

Þetta er líka til að koma til móts við tekjulægsta hóp samfélagsins, lífeyrisþega almannatrygginga, svo að þeir geti haft traust á því sem segir í lögum sem Alþingi Íslendinga setur, að það verði framkvæmt sem stendur í lögum um almannatryggingar. Það hefur ekki verið gert vegna þess að fjárlög íslenska ríkisins á hverju ári hafa aldrei uppfyllt þá ósk eða þann vilja sem kemur fram í 62. gr. í dag. Þetta á sér stoð í stjórnarskránni, í 41. gr. stjórnarskrárinnar, þar sem segir einfaldlega að fjárveitingavaldið megi ekki greiða neitt úr ríkissjóði nema með samþykkt Alþingis og að fjárlög trompi þannig gildandi lög og vilja sem er í öðrum lögum. Þetta á sér náttúrlega stoð í efnahagsstjórn og öðru slíku, en það breytir því ekki að við getum ekki skilið tekjulægsta hópinn eftir með þá kjaragliðnun sem hefur átt sér stað frá árinu 1997.

Eins og kemur fram í töflunni og ég spurði hv. þm. Björn Leví Gunnarsson um nánar hefur ríkisvaldið frá árinu 1997, á 26 árum, einungis sex sinnum staðið við þau loforð sem voru lögfest með 69. gr. almannatryggingalaga, núverandi 62. gr. almannatryggingalaga. Það var árið 1998, 2000, 2002, 2009, 2012, 2017. Öll hin árin var ekki staðið við þetta lagaákvæði. Það er rétt sem komið hefur fram hjá Hagsmunasamtökum öryrkja og aldraðra að það er verið að svíkja þessa grein, þá viljayfirlýsingu sem kom fram í þessari grein. Við getum alveg farið í lagatæknilegar pælingar um orðin „taka mið af launaþróun“ og annað slíkt og orðin sem vitnað er til í greinargerðinni, „skulu breytast árlega“, eins og er í núverandi 62. gr., en það breytir því ekki að allir Íslendingar sem eru læsir geta lesið núverandi grein vita hvað í henni stendur. Vissulega er álit umboðsmanns Alþingis þarna, nr. 9818/2018, þar sem kemur fram að þetta sé matskennt o.s.frv., en það er ekki aðalatriðið. Íslendingar eiga að geta treyst því sem stendur í lögunum, sérstaklega þegar kemur að jafn mikilvægu máli og lífsafkomu fólks og lífeyri sem það fær frá almannatryggingum ríkisins. Það er stór hluti, það eru mjög margir Íslendingar, öryrkjar og aldraðir, sem fá eingöngu lífeyri almannatrygginga. Þetta er fátækasta fólk landsins. Þetta eru þeir sem bera minnst úr býtum. Margir hafa ekki aðgang að lífeyrissjóðum eða eiga séreignarsjóði til að framfleyta sér og þurfa að treysta algerlega á almannatryggingar. Það er því gríðarlega mikilvægt að þessi kjaragliðnun verði stöðvuð og að virt verði framkvæmd núverandi 62. gr., eins og þetta frumvarp kveður á um og sem ætti að vera hin rétta framkvæmd, á hverju einasta ári. Þannig náum við meiri sátt í samfélaginu. Þá kemur meira traust til ríkisins og meiri virðing verður borin fyrir þeirri vinnu sem á sér stað hérna á Alþingi hjá fólki, hjá tekjulægsta hópi samfélagsins.


Ræðumaður: Eyjólfur Ármannsson

… með heildinni sko.Virðulegur forseti. Ég þakka hv. þingmanni fyrir andsvarið, ég held að ég skilji þetta. Í ár er uppsöfnuð kjaragliðnun 164,12% miðað við árið 1997. Og miðað við árið 1998 er uppsöfnuð kjaragliðnun 158,71%. Í ár er kjaragliðnun raunverulega að tvöfaldast. Það stendur hérna 100,8%. — Já, en alla vega ef maður skilur þetta út frá hverju ári. Það er alltaf miðað við árið, kjaragliðnun  miðað við árið 2017 er sem sagt 111,08%. Það er síðasta árið sem örorkulífeyrir hækkaði jafn mikið eða meira  en launavísitala eða verðbólga eins og 62. gr. laga laganna kveður á um. Það er ekki út af neinu sem lífeyrisþegar líta til þessarar greinar af því að í þessari grein  er Alþingi Íslendinga að segja: Þið munið halda ykkar lífskjörum miðað við launaþróun eða miðað við  vísitölu neysluverðs og skulið miða við það sem hærra er. Það er það sem Alþingi Íslendinga er búið að segja við lífeyrisþega almannatrygginga en við höfum ekki staðið við það nema sex sinnum á síðustu 26 árum.

Ég vona innilega að þetta frumvarp verði að lögum vegna þess að hérna er algerlega verið að matreiða ofan í framkvæmdarvaldið hvernig á að standa að framkvæmd 62. gr. almannatryggingalaga. Við höfum  staðið við þetta loforð, við getum orðað það þannig,  eða þetta ákvæði sex sinnum á síðustu 26 árum. Alltaf hefur þetta verið skorið niður í fjárlögum.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir framsöguna. Ég tel að hér sé um mjög mikilvægt mál að ræða, eitt af kjarnamálum Flokks fólksins, eitt helsta baráttumálið. Það er hin — ég ætlaði að segja 69. gr. en það er búið að breyta því  í 62. gr. laganna. Við þingmenn Flokks fólksins erum meðflutningsmenn á þessu frumvarpi, svo það liggi fyrir. Þau félagasamtök  sem skiluðu umsögn í fyrra, á fyrra þingi; Efling, Geðhjálp, Landssamtökin Þroskahjálp, Mannréttindaskrifstofa Íslands og Öryrkjabandalagið, lýstu yfir stuðningi við þetta frumvarp og taka undir markmiðið, eins og Öryrkjabandalag Íslands.

Já.Það sem mig langar að spyrja hv. þingmann um er taflan sem er í greinargerð með frumvarpinu. Ég tel að bara sex sinnum hafi örorkulífeyrir  haldið í við launaþróun og  vísitölu neysluverðs og ef ég skil það sem segir um uppsafnaða kjaragliðnun, dálkinn lengst til hægri, er það á hverju ári? Er þetta uppsöfnuð kjaragliðnun núna í ár, 2023 — þetta er þá bara miðað við stöðuna innan ársins? Það er 108% kjaragliðnun í ár. Hún er  aldrei undir 100%. Hún er upp í 160–170% innan hvers árs. Er hv. þingmaður með tölurnar fyrir uppsafnaða kjaragliðnun frá 1997? En það er innan hvers árs. Ef hann gæti aðeins útskýrt þessa töflu nánar fyrir mér. Það væri gaman að heyra aðeins frekari útlistun á þessari merkilegu töflu sem sýnir það svart á hvítu hver kjaragliðnunin er, eða við getum sagt þjófnaðurinn.   Ég hef fengið gagnrýni fyrir að nota orðið kjaragliðnun þar sem þetta er þjófnaður að mati öryrkja og aldraðra. En það er önnur saga.


Ræðumaður: Eyjólfur Ármannsson

Virðulegur forseti. Það var mjög áhugaverð umræða hér um verðtryggingu og verðbólgu, að ég tali nú ekki um stýrivextina. Verðtrygging á húsnæðislánum í þeim mæli sem er á Íslandi eyðileggur eiginlega allt kerfið. Stýrivextir bíta ekki á verðtryggðu lánin og þar með ekki á bankana  þar sem bankarnir bera ekki verðbólguáhættu heldur lántakendur. Það eru þeir sem verða harðast úti út af verðbólgunni. Svo þegar Seðlabanki Íslands ætlar að hækka stýrivexti til að berja niður verðbólguna hefur það ekki áhrif á bankana af því að þeir eru með svo mikið af verðtryggðum lánum. Það hefur bara að hluta til áhrif á bankana, í þeim mæli sem þeir eru ekki með verðtryggð lán.

Við sáum sambærilegt mál þegar við vorum með ólöglegu gengistryggðu lánin. Þá var verið að hækka stýrivexti upp í 12, 13%, ef ég man rétt. Það skipti engu máli fyrir bankana, af því að stór hluti húsnæðislánanna og eiginlega öll bílalánin voru gengistryggð, bundin við annan gjaldmiðil. Það skipti engu máli þótt  íslenska krónan hryndi niður úr öllu valdi, þau voru alltaf tryggð gagnvart genginu.

Þetta frumvarp sem hér er til umræðu er til þess fallið að draga úr verðhækkunum og draga úr því að fjársterkir aðilar verði ráðandi á íbúðamarkaði. Þetta er til að setja hömlur, ekki miklar hömlur heldur litlar hömlur. Það er gert með því að hámark veðhlutfalls skuli vera 50% fyrir þriðju íbúð og svo stiglækkandi, 10% fyrir hverja íbúð til viðbótar. Þetta er því mjög hógvær tillaga.

Annað sem er farið fram á hér líka er að óheimilt sé að taka mið af væntum tekjum af útleigu íbúðarhúsnæðis. Það er einfaldlega verið að segja að ef þú ætlar að kaupa húsnæði til að leigja þá má ekki við lánveitinguna taka mið af þeim tekjum sem þú getur fengið af útleigunni. Að það sé gert í dag,  að fjársterkir aðilar geti keypt nánast endalausan fjölda af íbúðum, leiðir til aukinnar eftirspurnar sem leiðir til enn meiri hækkunar. Og viti menn, stærsti liðurinn í verðbólgunni undanfarin misseri og yfirleitt á Íslandi er húsnæðisliðurinn. Þetta frumvarp leiðir óbeint til þess að hamla vexti verðbólgunnar vegna íbúðarhúsnæðis, sem ætti auðvitað ekki að vera inni í verðbólgumælingum vegna þess að kaup á húsnæði er fjárfesting, það er ekki neysla. Hins vegar er leiga á húsnæði neysla og hún ætti að vera inni.

Svona er þetta á Íslandi. Við í Flokki fólksins höfum barist gegn verðtryggingunni eins og hér hefur komið fram og það mun koma sá dagur að það verður ekki verðtrygging á húsnæðislánum. Samningsfrelsi ætti ekki að eiga þarna við, almannahagsmunir bjóða ekki upp á það. Við fáum ekki alvörufjármálakerfi fyrr en við erum búin að taka verðtrygginguna af húsnæðismarkaði. Þá fara stýrivextirnir að virka. Það er ósanngjarnt að höfuðstólshækkanir vegna verðtryggingar geti komið í bakið á fólki, eins og þeir hafa verið að gera ár eftir ár. Það er verið að hækka höfuðstól á láni sem var tekið kannski fyrir fimm, sex, sjö, átta árum. Þegar maður talar við erlenda aðila skilja þeir þetta ekki. Það er raunverulega verið að taka nýtt lán, af því að það er verið að breyta höfuðstólnum. Það er miklu betra að vextir hækki til framtíðar þegar verðbólgan er, að það séu breytilegir vextir, fljótandi vextir. Seðlabankinn hækkar stýrivexti og svo koma bankarnir á eftir, þegar skilmálarnir leyfa, og hækka vexti í samræmi við stýrivexti til framtíðar. Þá veit einstaklingurinn það. Það er ekki verið að segja við hann: Heyrðu, við ætlum að hækka höfuðstólinn þinn af því að á síðasta ári var 10% verðbólga og við ætlum að hækka lánið þitt um 10%. Það er bara verið að taka eignamyndun af fólki. Það að einstaklingar beri ábyrgð á verðbólguáhættu í lánaviðskiptum við bankana er alveg stórfurðulegt.

Það er gott að skoða þetta frumvarp, eins og kom fram í andsvörum, í samhengi við verðtryggingu og verðbólguna og það einnig að fjársterkir aðilar á húsnæðismarkaði skapa óstöðugleika. Það er ekki verið að kaupa húsnæði til að búa í því, það er verið að kaupa húsnæði til að ávaxta pund sitt. Ef þú átt peninga á Íslandi, og í heiminum, þá ættirðu að kaupa hlutabréf eða kaupa ríkisskuldabréf eða góðmálma eða hvað annað. Af hverju? Ef þú kaupir hlutabréf ertu að setja peninga inn í atvinnulífið, auka verðmætasköpun. Þú getur sett þá í hátæknifyrirtæki en ekki í húsnæði sem framleiðir ekki neitt. Það er engin framleiðsla í íbúðarhúsnæði í sjálfu sér, það er húsaskjól fyrir fólk, eitt af grunnatriðum í öllum samfélögum.

Ég tel ekki ástæðu til að hafa þetta lengra en ég vonast til að þetta mál fái góða meðferð í nefnd og ég tel að þetta sé mál sem ætti að skoða enn þá frekar og jafnvel að líta á skattahlutann líka eins og kom fram í fyrri ræðu minni.


Ræðumaður: Ásthildur Lóa Þórsdóttir

Virðulegi forseti. Hv. þingmaður sagði það réttilega að þetta væri veðmál. Þetta er veðmál um launaþróunin og þetta er veðmál um húsnæðisverð. Það er nefnilega nákvæmlega það sem við erum að tala um og ég skil ekki alveg hvers vegna það er talið gott. Hér mega laun ekki hækka vegna þess að þá fer allt til, ég veit ekki hvert, og hér verður húsnæðisverð að hækka vegna þess að annars lenda mjög margir í neikvæðri eiginfjárstöðu. Þetta veðmál heppnaðist t.d. alls ekki eftir hrun þar sem þúsundir fjölskyldna misstu húsnæði sitt og nú er bara hreinlega verið að gefa í annað hrun. Það er bara ekkert flóknara en það. Það mun gerast. Það að taka verðtryggt lán í yfir 7% verðbólgu er alltaf eitthvað sem mun leiða í slæma hluti.

Hvað varðar það að þetta eigi að jafnast út af því að húsnæðisverð hækki þá finnst mér allt í lagi að spyrja: Af hverju á bankinn að hirða þann hagnað? Af hverju má ekki neytandinn fá þann hagnað sem verður af húsnæðisverði sem fer hækkandi? Þeir sem eru með óverðtryggð lán fá þennan hagnað til sín. Þar fyrir utan, og það eru ekki margir sem gera sér grein fyrir því, er mesta og hæsta afborgun af verðtryggðum lánum í lok lánstímans. Þess vegna er meðallíftími verðtryggðra lána á Íslandi í kringum átta ár, vegna þess að þá ræður fólk ekki lengur við greiðslubyrðina af því og endurfjármagnar, yfirleitt aftur í verðtryggt af því að það hefur ekki greiðslugetu fyrir óverðtryggt. Þá er verðtryggða lánið sem var 40 milljónir komið upp í 55, 60, 70 milljónir þegar það er svo endurfjármagnað. Og þannig heldur vítahringurinn áfram koll af kolli.


Ræðumaður: Ásthildur Lóa Þórsdóttir

Virðulegi forseti. Já, ég get talað lengi og mikið um verðtrygginguna. Það er alveg rétt sem hv. þm. Björn Leví Gunnarsson segir, þetta er vítahringur og við erum bara föst í honum af því að það er enginn vilji til að losa okkur út úr honum. Það er líka rétt sem þingmaðurinn sagði að vísitala neysluverðs er í rauninni bara hitamælir á hagkerfið. Hún er ekki slæm í sjálfu sér. Það t.d. hvort húsnæðisliðurinn er í vísitölunni eða ekki myndi ekki breyta nokkrum sköpuðum hlut yfirleitt fyrir neytendur nema af því að lánin okkar eru beintengd við þennan hitamæli. Það er það sem er að. Ég efast um að í öðrum löndum sé jafn mikið talað um vísitöluna og hér og hvort þetta eða hitt eigi að vera í henni. Hún á að mæla ákveðna hluti, ég viðurkenni það. Ég bara mótmæli því harðlega að lán almennings séu tengd við hana.

Þá má t.d. nefna að núna í þessari miklu verðbólgu og því sem stjórnarmenn vilja kalla stöðugleika, en er náttúrlega bara enginn stöðugleiki, er mikið talað um að það séu engin vanskil. Það er ekki orðið neitt slæmt hjá einum eða neinum lengur, fólk sé alveg að ráða við þetta af því að það eru ekki vanskil í bönkunum. Það eru ekki vanskil í bönkunum af því að það er verið að bjóða fólki upp á — eða neyða það yfir í verðtryggð lán. Og þar með minnkar greiðslubyrðin, fólk róast í smástund og allt verður betra í svolitla stund. En því miður mun það bara ekki standa lengi. Enn þá eru vanskilin engin en við vitum að þegar bankarnir eru komnir með krókinn í einhvern þá draga þeir hann að landi. Og það munu þeir gera áður en allt of langt um líður, því miður.


Ræðumaður: Ásthildur Lóa Þórsdóttir

Virðulegi forseti. Ég fletti þessu upp og neytandi er sem sagt einstaklingur sem á lánaviðskipti sem lög þessi ná til, enda séu þau ekki gerð í atvinnuskyni af hans hálfu. Þetta er víst alveg skýrt í lögum um fasteignalán. Það er alveg rétt líka sem hv. þm. Björn Leví Gunnarsson minntist á hér áðan í andsvörum við mig, að þetta nær ekki til leigufélaganna. Þá má alveg minna á að við í Flokki fólksins höfum lagt fram fleiri frumvörp sem taka á þeim. Við höfum t.d. verið með og erum með frumvarp um leigubremsu og höfum líka lagt til og stutt tillögur um breytingar á fjárlögum sem miða að því að auka uppbyggingu óhagnaðardrifinna leigufélaga og íbúða. Þannig að það er svo sem verið að taka á því líka á öðrum vettvangi þótt örugglega megi gera meira.

Varðandi fjárfestingar á íbúðamarkaði þá er þetta merki um svolítið brenglaðan húsnæðismarkað. Hann er m.a. brenglaður út af verðtryggingu lána sem, eins og þingheimi er nú væntanlega kunnugt um, ég er mjög mikið á móti, vegna þess að verðtryggingin segir í rauninni að húsnæðisverð verði að hækka vegna þess að annars endar fólk í neikvæðri eiginfjárstöðu. Það eru ansi margir sem hagnast á verðhækkunum á húsnæðismarkaði. Það eru náttúrlega fjárfestar sem hagnast þar. Það eru þeir sem sjá um fasteignaviðskipti, sem fá prósentur, hærri eftir því sem verðið er hærra. Sveitarfélög hagnast á hækkandi húsnæðisverði vegna þess að fasteignagjöld hækka sjálfkrafa með fasteignamati, sem er alveg fáránleg ráðstöfun vegna þess að tekjur þess sem býr í húsnæðinu, neytandans, hafa ekkert aukist þó að fasteignamat á pappír hafi hækkað. Við erum í ákveðinni keðjuverkun þarna sem gengur ekki alveg upp. Og ég er reyndar með frumvarp um það líka að taka þurfi ákvarðanir um fasteignagjöld.

Málið er líka með verðtrygginguna að, eins og ég sagði áðan, hún ýtir á eftir verðhækkunum. Við erum t.d. að horfa upp á það núna að ef neytandi tekur 40 millj. kr. verðtryggt lán í dag er það eftir þrjú ár orðið 52 milljónir og ef hann tekur 50 millj. kr. verðtryggt lán í dag er það eftir þrjú ár orðið 65 milljónir. Þetta þýðir bara ósköp einfaldlega að ef húsnæðisverð hækkar ekki á næstu árum verða fjölmargir komnir með neikvæða eiginfjárstöðu. Svoleiðis að við erum að reyna að koma hérna með þessu frumvarpi með einhverja lausn inn á húsnæðismarkað sem er í rauninni bara mjög brenglaður.

Vonandi getum við þarna dregið úr ásókn fjárfesta í íbúðir sem aðrir og þeir sem þurfa heimili eiga að geta fengið.


Ræðumaður: Eyjólfur Ármannsson

Virðulegi forseti. Ég þakka hv. þm. Ásthildi Lóu Þórsdóttur fyrir framsöguna. Ég er meðflutningsmaður á þessu máli, frumvarpi til laga um breytingu á lögum um fasteignalán til neytenda. Ég tel að hér sé um mikilvægt frumvarp að ræða. Það er mikilvægt til að koma í veg fyrir fjármálavæðingu fasteignamarkaðarins sem er búin að eiga sér stað undanfarin ár og áratugi.

Ég tel að hér sé um mjög hófsamt frumvarp að ræða. Ef við skoðum 1. gr. kemur þar fram, með leyfi forseta:

„Ef neytandi er þinglýstur eigandi tveggja eða fleiri fasteigna sem eru skráðar sem íbúðarhúsnæði skal hámark veðsetningarhlutfalls skv. 1. mgr. vera 50% fyrir þá þriðju og lækka um tíu prósentustig fyrir hverja íbúð til viðbótar.“

Þannig að hver einstaklingur getur átt tvær íbúðir og það eru engar hömlur á veðsetningarhlutfalli.

Svo er einnig í 2. gr.: „Þó er óheimilt að taka mið af væntum tekjum af útleigu íbúðarhúsnæðis …“ Hér erum við að reyna að stemma stigu við þeirri leiguliðavæðingu samfélagsins sem hefur átt sér stað frá allt frá hruni þegar kemur að íbúðarhúsnæði.

Mig langar aðeins að fjalla nánar um þá fjármálavæðingu sem hefur átt sér stað. Eins og kemur fram í frumvarpinu og kom í ræðu framsögumanns eru 10.710 íbúðir, eða sem nemur 7% af öllu íbúðarhúsnæði í landinu, í eigu einstaklinga sem eiga fleiri en tvær íbúðir. Það eru tæplega 11.000 íbúðir sem eru í eigu einstaklinga sem eiga fleiri en tvær íbúðir. Þetta er mjög athyglisvert. Skoðum það að íbúðarhúsnæði er stærsta eign langflestra landsmanna. Þarna er eins konar lífeyrissjóður þeirra og þetta er stærsta eign þeirra.

Þegar ég tala um fjármálavæðingu, hvað á ég við? Jú, það sem ég á við þar er að það er verið að fjárfesta í íbúðarhúsnæði. Fjársterkir einstaklingar og fyrirtæki eru að fjárfesta í íbúðarhúsnæði til að ávaxta fé sitt. Þeir eru ekki að gera það til að búa í húsnæðinu. Það er grundvallarmunur þar á. Þeir eru að ávaxta fé sitt með þeim hætti að þeir stóla á það að íbúðaverð fari hækkandi, að verðhækkun á íbúðarhúsnæði sé meiri en verðbólgan og þeir geti ávaxtað fé sitt í íbúðarkaupum, meira heldur en þeir geta fengið á hlutabréfamarkaði eða skuldabréfamarkaði eða í öðrum fjárfestingum sem þeir kjósa að velja, eins og í góðmálmum eða hvernig sem þeir vilja ávaxta fé sitt. Þeir eru ekki að gera það til þess að búa í húsnæðinu. En það er tilgangur íbúða. Tilgangur húsnæðis er að veita fólki húsaskjól, ekki að ávaxta fé.

Það hefur gerst á undanförnum árum og áratugum í hinum vestræna heimi og á Íslandi líka að einstaklingar eru að nota fasteignamarkaðinn og íbúðarkaup til að ávaxta fé sitt. Þetta leiðir til þess, eins og kemur fram í greinargerð með frumvarpinu, að það kemur óeðlileg verðmyndun, bólumyndun á húsnæðismarkaði og það leiðir til skorts á framboði á húsnæði fyrir venjulegt fólk. Eins og kemur fram í greinargerðinni líka eru dæmi um að fjárfestar hafi yfirboðið fyrstu kaupendur og fólk sem er í leit að húsnæði til eigin nota og dregið þannig úr möguleikum venjulegs fólks til að koma sér upp þaki yfir höfuðið. Markmið þessa frumvarps er að auðvelda fólki að koma sér upp þaki yfir höfuðið, að við fyrstu íbúðarkaup sín sé það ekki að lenda í samkeppni við fjársterka einstaklinga sem hafa annan tilgang en að ætla að búa í því húsnæði. Að sjálfsögðu eiga íbúarnir, þeir sem ætla að kaupa sér húsnæði til að búa í, að njóta forgangs, hafa forskot á fjársterka aðila. Það er grundvallaratriði. Og ég tel að þetta hófsama frumvarp sé gott skref í þá átt.

Ég held að afleiðingarnar af þessari fjármálavæðingu húsnæðismarkaðarins séu mjög alvarlegar. Það er ekki bara á Íslandi. Við getum séð t.d. Kína í dag. Kína er í efnahagskreppu. Af hverju er það? Jú, það er út af húsnæðismarkaðnum. Það er búið að byggja þar heilu borgirnar. Þeir segja að þar sé tómt íbúðarhúsnæði fyrir það sem jafngildi 64 milljónum manna, að heilt Frakkland gæti búið þarna inni. Það er af því að það er búið að  fjármálavæða íbúðamarkaðinn. Fólk var að kaupa sér íbúðir, leggja fé í íbúðarkaup, ekki í þeim tilgangi að búa þar heldur vissi það að verðið myndi hækka og það gæti selt aftur og hagnast þannig á því. Núna er þetta helsta efnahagsveldi heimsins í stórkostlegum erfiðleikum.

Hrunið 2008, það má rekja beint til alvarlegs markaðsbrest og fjársvika á bandarískum húsnæðismarkaði í svokölluðum „sub prime“-lánum. Ég er ekki alveg með íslenska orðið á hreinu — jú, undirmálslán heitir það. Sú spilaborg hrundi heldur illilega 2008. Það byrjaði með hruni leyfa Lehman-bankans og svo hrundi spilaborgin á Íslandi líka. Ísland var reyndar ekki þátttakandi í því en þetta hafði gríðarlegar afleiðingar fyrir fjármálamarkaði heimsins og það má rekja beint til húsnæðismarkaðarins. Bankakreppuna í Skandinavíu, sem varð upp úr 1990, má reka rekja til verðfalls á húsnæði, þegar bólumyndun varð á húsnæðismarkaði þar. Þetta var fyrir og fram yfir 1990. Þá hrundi skandinavískur bankamarkaður út af verðfalli á íbúðum sem má rekja til fjármálavæðingar. Við erum að tala um mjög stóran og mikilvægan málaflokk sem er gríðarlega mikilvægt að sé stýrt með þeim hætti að notendur húsnæðisins hafi forgang og að íbúðir séu fyrst og fremst fyrir fólk, ekki fyrir fjárfesta.

Ég þekki t.d. að ef þú átt þrjár, fjórar íbúðir í Noregi er  skattlagning á leigu á þinni aðalíbúð, „primary“ íbúð, fyrstu íbúð, mun lægri heldur en skattlagning af leigu á annarri og þriðju íbúð. Ég tel að Ísland ætti að taka upp svipaðar reglur, þ.e. að þeir fjársterku einstaklingar sem eru að kaupa íbúðir eingöngu til útleigu borgi hærri skatt en aðrir af tekjum af íbúðarleigu. Ég held að það væri vert að skoða þetta enn nánar. Þetta er vandamál sem er um allan hinn vestræna heim og við eigum eftir að súpa seyðið af því hvernig þetta fer í Kína. Og við sjáum gríðarlegt verðfall í Svíþjóð og líka í Bretlandi. Það tengist reyndar líka framboðshliðinni.

Ég tel síðan mjög mikilvægt að draga úr hagnaðardrifinni eftirspurn eftir íbúðarhúsnæði í þágu þeirra sem sækjast eftir íbúðarhúsnæði til eigin nota og að þannig sé unnið gegn neikvæðum áhrifum af takmörkuðu framboði íbúðarhúsnæðis, sé miðað við ætlaða íbúðaþörf og mannfjöldaþróun. Þar hefur stjórnvöldum algerlega mistekist. Þeim hefur algerlega mistekist að sjá til þess að það sé nægur fjöldi af íbúðum til að mæta þeirri gríðarlegu fólksfjölgun sem á sér stað. Þetta hefur leitt til þess að fjársterkir einstaklingar sjá færi á að fjárfesta í íbúðum vegna þess að það er meiri ávöxtun af verðhækkunum á íbúðum. Það er meiri ávöxtun líka af því að leigja íbúðarhúsnæði heldur en er á almennum hlutabréfamarkaði eða á verðbréfamarkaði.

Það mætti alveg halda heila ræðu um verðfall á íbúðum. Sagt er um íbúðaverð að „prices are sticky“ þegar þau falla seint en þegar það gerist verður til spírall sem getur haft afleiðingar á allt bankakerfið. Það er allt öðruvísi þegar það er verðfall á hlutabréfum. Það er bara tala. Eigandi hlutabréfsins sér bara að verðgildi hlutabréfsins hefur lækkað. Hann getur náttúrlega alltaf selt sig út. Hann þarf ekki að selja ofan af sér þegar hann selur hlutabréf á lægra verði. En þegar venjulegt fólk er að selja íbúðir sínar á lægra verði en skuldirnar eru þá erum við í slæmum málum, þegar menn eru með neikvæða eignastöðu í húsnæði sínu.

Ég tel að þetta sé mjög mikilvægt mál og vonast til að það fái góða meðferð í efnahags- og viðskiptanefnd.


Ræðumaður: Ásthildur Lóa Þórsdóttir

Ég vil aftur þakka hv. þm. Birni Leví Gunnarssyni. Þetta er bara mjög góð athugasemd hjá honum. Við erum í þessu frumvarpi meira að beina sjónum að fjársterkum einstaklingum sem eru að koma inn á húsnæðismarkaðinn með þessum hætti. Það er náttúrlega bara þekkt að hér hafa komið stórfyrirtæki og keypt upp gríðarlega margar íbúðir á sérkjörum. Ég veit ekkert á hvaða kjörum SKEL keypti en það er þekkt að leigufélög, eins og í Ölmu og fleiri, fengu íbúðir á gjafverði eftir hrun og ýmislegt þess háttar. Þetta er náttúrlega eitthvað sem þarf að taka á. Það er alveg rétt að þetta frumvarp myndi ekki ná til þessara aðila enda kannski mjög erfitt að eiga við það þegar verktakar geta allt í einu selt kippu af íbúðum þegar allt er stopp út af gríðarlega háum vöxtum og þeir eru við það að fara á hausinn. Það er náttúrlega eitthvað sem erfiðara er að eiga við. En ég er alveg sammála því að það þarf að koma einhverjum böndum á það líka hvernig fyrirtæki geta komið og keypt upp húsnæði til að hagnast á því síðar meir.


Ræðumaður: Ásthildur Lóa Þórsdóttir

Virðulegi forseti. Ég vil þakka hv. þm. Birni Leví Gunnarssyni fyrir að velta þessu upp. Það er mjög athyglisvert að fá þessa spurningu þar sem ég er bara orðin mjög samdauna þessu hugtaki, neytandi, og velti ekkert endilega fyrir mér lögskýringunum á því sem slíku dagsdaglega. Þetta kom kannski svolítið vel á vondan. Það er talað um neytendur þegar ekki er um fyrirtæki að ræða. SKEL, sem nýverið keypti 90 íbúðir, er ekki neytandi, það er fyrirtæki. Neytendur eru einstaklingar. Þeir eru bara fólk, ég, þú, hver annar, sem nýtur ekki neinna forréttinda sem fjárfestar, fagfjárfestar eða nokkuð annað. Þetta er bara venjulegt fólk. Það er bara þetta samheiti yfir það. Ég nota líka mikið orðið heimilin í sama skilningi, nema neytandi er meira eins og einstaklingur, heimili er eins og safn neytanda. Það má kannski orða það þannig. Ég vona að ég hafi svarað þessari spurningu.


Ræðumaður: Ásthildur Lóa Þórsdóttir

Virðulegi forseti. Ég mæli hér fyrir frumvarpi til laga um breytingu á lögum um fasteignalán til neytenda, nr. 118/2016, lántökuskilyrði vegna íbúðafjárfestinga. Meðflutningsmenn mínir eru allir þingmenn Flokks fólksins, þau Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson, auk þeirrar sem hér stendur.

Það er neyðarástand á húsnæðismarkaði. Það vita allir sem vilja að það er skortur á húsnæði og þó að fyrir honum séu ýmsar ástæður sem ekki verða raktar hér er ein þeirra sú að fjársterkir aðilar kaupa upp íbúðir í fjárfestingarskyni. Síðan er það eftir atvikum hvort þeir leigi út íbúðirnar í almennri leigu, leigi þær ferðamönnum í Airbnb eða láti þær hreinlega standa auðar. Í öllum tilfellum hafa þessir aðilar, í krafti sterkrar stöðu sinnar, áhrif á eftirspurn á húsnæðismarkaði og aukna spennu á honum, auk þess að minnka möguleika þeirra sem minna hafa á milli handanna til að eignast húsnæði. Standi íbúðir auðar eða séu í Airbnb eiga þeim mun færri fjölskyldur möguleika á þaki yfir höfuðið á leigumarkaði.

Það flokkast undir grundvallarmannréttindi að eiga heimili og þá um leið að koma sér þaki yfir höfuðið. Það á hins vegar ekki við um kaup á húsnæði til fjárfestinga, sérstaklega ekki þegar skortur er á húsnæði eins og nú er. Við ætlum að sjálfsögðu ekki að koma í veg fyrir að fólk fjárfesti í húsnæði, hafi það efni á því, en það er ekkert sem segir að sömu reglur skuli gilda um þá sem eru að kaupa sér húsnæði til íbúðar og þá sem eiga heimili en eru að fjárfesta í fasteignum.

Í frumvarpi þessu er þess vegna lagt til að hámark veðsetningarhlutfalls í fasteignum, skráðum sem íbúðarhúsnæði, skuli vera 50% fyrir hverja fasteign umfram tvær í eigu sama einstaklings. Með því er gefið svigrúm til þess að neytandi geti átt tvær íbúðir án þess að verða fyrir íþyngjandi áhrifum á möguleika hans til að fjármagna þær með fasteignalánum en ef hann bætir fleiri íbúðum umfram þær tvær við eignasafn sitt þá verði erfiðara að fjármagna slíkar fjárfestingar með lántökum. Þannig má draga úr spákaupmennsku efnameiri fjölskyldna og auðvelda fólki að kaupa íbúð sem það hyggst sannanlega búa í.

Einnig er í þessu frumvarpi tekið á væntum leigutekjum við greiðslumat í bönkum. Í fyrsta lagi er ljóst að ef væntar leigutekjur eiga að fjármagna fasteignakaup er viðkomandi kaupandi ekki að kaupa sér heimili því að þá gæti hann ekki bent á væntanlegar leigutekjur. Það er ósanngjarnt að fjárfestar njóti sömu lánakjara að þessu leyti. Í öðru lagi skýtur verulega skökku við að fjárfestar geti nýtt sér væntar leigutekjur í greiðslumati en leigjendur, sem staðið hafa undir mun hærri greiðslum á leigu í mörg ár en greiðslumat gerir ráð fyrir, geti ekki bent á leigugreiðslur til marks um að þeir muni standa undir reglulegum afborgunum sem eru jafnvel tugum þúsunda lægri en leigan sem þeir hafa greitt og þurfa áfram að greiða. Frumvarpið tekur reyndar ekki á þessum vanda leigjenda en ég tel þó ástæðu til að nefna þetta hér því að þetta er enn ein mismununin sem þeir sem minna hafa verða fyrir á húsnæðismarkaði.

Í grunninn sýnir þessi mismunun fram á hversu skakkur húsnæðismarkaðurinn er og hversu mikilla breytinga er þörf á meðan þessu frumvarpi er fyrst og fremst ætlað að bregðast við bráðavanda og ætlað að gilda þangað til þessari óuppfylltu íbúðaþörf er mætt í samræmi við markmið ríkisstjórnarinnar í húsnæðismálum. Frumvarpið leggur því til að það verði óheimilt að miða við væntar tekjur af útleigu íbúðarhúsnæðis við útreikning hlutfalls greiðslubyrðar af ráðstöfunartekjum neytanda ef hann er eigandi tveggja eða fleiri fasteigna sem eru skráðar sem íbúðarhúsnæði. Hér er því verið að stíga varlega til jarðar og gefa svigrúm til að neytandi geti átt tvær íbúðir án þess að verða fyrir íþyngjandi áhrifum á möguleikann til að fjármagna þær með fasteignalánum þó að hann kjósi að leigja aðra þeirra út.

Þá um einstakar greinar frumvarpsins. Í 1. gr. frumvarpsins er lagt til að strangari skilyrði gildi um veðsetningarhlutfall fyrir neytanda sem hyggst festa kaup á fleiri íbúðum eða húsum skráðum sem íbúðarhúsnæði en tveimur sem hann á fyrir, þannig að fyrir hverja fasteign umfram það verði hámark veðsetningarhlutfalls 50%. Einnig er lagt til að hámark veðsetningarhlutfalls lækki um 10% fyrir hverja íbúð umfram þá þriðju, þannig að hámark veðsetningarhlutfalls fyrir fjórðu íbúð verði 40% og svo koll af kolli. Þessu er ætlað að draga úr hættu á lánsfjárdrifinni bólumyndun á húsnæðismarkaði ásamt því að auka möguleika fólks á að eignast íbúðarhúsnæði til eigin nota með því að draga úr hvata til spákaupmennsku. Verði ákvæðið að lögum mun Seðlabanki Íslands þurfa að gera samsvarandi breytingar á reglum um hámark veðsetningarhlutfalls fasteignalána til neytenda.

Í 2. gr. frumvarpsins er lagt til að við útreikning hlutfalls greiðslubyrðar af ráðstöfunartekjum neytanda í tengslum við takmörkun þess, verði óheimilt að taka mið af væntum tekjum vegna útleigu íbúðarhúsnæðis sem ætlunin er að fjármagna með lántöku. Þessu er á sambærilegan hátt og með 1. gr. frumvarpsins ætlað að draga úr hagnaðardrifinni eftirspurn eftir íbúðarhúsnæði í þágu þeirra sem sækjast eftir húsnæði til eigin nota og vinna þannig gegn neikvæðum áhrifum af takmörkuðu framboði íbúðarhúsnæðis miðað við áætlaða íbúðaþörf og mannfjöldaþróun, ekki síst til þess að jafna að einhverju leyti þann aðstöðumun sem er á húsnæðismarkaði milli venjulegs fólks í húsnæðisleit og fjárfesta sem sækjast eftir hagnaði.

Í 3. gr. frumvarpsins er lagt til að við lögin bætist ákvæði til bráðabirgða þess efnis að hámark veðhlutfalls skv. 1. gr. frumvarpsins skuli endurskoðað þegar óuppfyllt íbúðaþörf hefur verið uppfyllt samkvæmt rammasamningi ríkis, sveitarfélaga og Húsnæðis- og mannvirkjastofnunar um húsnæðisáætlun Íslands 2023–2032 sem var undirritaður 12. júlí 2022. Með því er ætlað að skapa hvata til að þessu markmiði verði náð sem fyrst enda er gert ráð fyrir því að umrædd þrenging lántökuskilyrða verði tímabundin þar til jafnvægi er náð á húsnæðismarkaði. Samkvæmt a-lið 3. gr. rammasamningsins þarf að byggja 37.500 íbúðir á árunum 2023–2032 til að mæta íbúðaþörf.

Undanfarin misseri hefur borið allnokkuð á því að fjársterkir einstaklingar fari um og kaupi upp íbúðarhúsnæði sem þeir ætla aldrei að búa í sjálfir heldur að hagnast á því með útleigu og hækkun fasteignaverðs. Jafnvel eru dæmi um að fjárfestar hafi yfirboðið fyrstu kaupendur og fólk sem er í leit að húsnæði til eigin nota í slíkum viðskiptum og dregið þannig úr möguleikum venjulegs fólks á að koma þaki yfir höfuðið, nú þegar mikill skortur er á íbúðarhúsnæði. Sem dæmi um umsvif slíkra aðila á húsnæðismarkaði má nefna að samkvæmt svari innviðaráðherra við fyrirspurn um íbúðarhúsnæði í eigu einstaklinga og lögaðila á þskj. 1711 á 153. löggjafarþingi eru a.m.k. 10.710 íbúðir eða sem nemur 7% af öllu íbúðarhúsnæði á landinu í eigu einstaklinga sem eiga fleiri en tvær íbúðir.

Með þeim tillögum sem felast í frumvarpinu er stefnt að því að bregðast við þeim skorti sem er á framboði íbúðarhúsnæðis með því að skapa hvata sem eru til þess fallnir að draga úr eftirspurn eftir íbúðarhúsnæði til hreinna fjárfestinga og stuðla þannig að auknu framboði á íbúðarhúsnæði til eigin nota fyrir fólk sem vill fyrst og fremst koma þaki yfir höfuðið. Þeim er einnig ætlað til að draga úr þeim aðstöðumun sem venjulegt fólk sem leitar að húsnæði til eigin búsetu býr við gagnvart mun fjársterkari aðilum og spákaupmönnum. Jafnframt er þeim ætlað að draga úr hættu á óeðlilegri verðmyndun og bólumyndun á húsnæðismarkaði.

Af þessu hófsama frumvarpi, sem gæti bætt stöðu á húsnæðismarkaði til mikilla muna, standa, eins og áður sagði, allir þingmenn Flokks fólksins, þau Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson, auk þeirrar sem hér stendur.

Ég hef nú lokið framsögu minni um þetta frumvarp og legg til að því verði vísað til hv. efnahags- og viðskiptanefndar sem ég treysti á að taki það til vandaðrar umfjöllunar og veiti því brautargengi, jafnvel þó að um frumvarp stjórnarandstöðuþingmanna sé að ræða.


Ræðumaður: Eyjólfur Ármannsson

Virðulegur forseti. Ég vil byrja á því að skora á hæstv. viðskiptaráðherra að sjá til þess að Samkeppniseftirlitinu verði tryggt nægilegt fjármagn til að sinna skyldum sínum. Öflugt samkeppniseftirlit gegnir lykilhlutverki í að auka og efla traust almennings á atvinnulífinu. Fákeppni og einokun getur dregið úr atvinnufrelsi, heldur niðri frumkvæði og rétti almennings til að taka þátt í atvinnulífinu á jafnréttisgrundvelli. Fákeppni og samráð á markaði er nánast fjársvik gagnvart almenningi. Ég skora líka á hæstv. ráðherra að skoða það sérstaklega að lagaramminn um bótarétt fólks þegar markaðssamráð á sér stað, eins og í máli Eimskipa og Samskipa, sé algjörlega tryggður.

Þar komum við að skaðabótatilskipuninni sem er þriðji liður hjá málshefjanda. Það er vissulega ekki búið að samþykkja hana í íslensk lög, og ég skora á hæstv. ráðherra að fara í þá vinnu sem allra fyrst, en það má benda á að dómstólar hafa, við úrlausn, byggt á eða haft hliðsjón af efni tilskipunarinnar í dómsmálum, í skaðabótamálum. Ég get vísað í ágæta grein lögmannanna Eggerts B. Ólafssonar og Sveins Andra Sveinssonar sem heitir Samkeppnislagabrot skipafélaganna, bótaábyrgð og evrópska skaðabótatilskipunin. Ég tel að hér sé um algjört grundvallarmál að ræða.

Samkeppniseftirlit lýtur eftirliti dómstóla. Það er vert að hafa það í huga og það sýnir ákveðinn kraft núna í stjórnsýslunni, bæði sektin núna á Samskip og líka ekki síður hjá Seðlabanka Íslands gagnvart Íslandsbanka, það virðist vera aukinn kraftur í stjórnsýslunni til að taka á spillingu í íslensku samfélagi. Það er kannski eitthvað sem við alþingismenn ættum að taka meira til okkar, það eru kannski embættismenn í landinu sem eru að taka á meinum íslensks samfélags en ekki við hérna í þingsal.


Ræðumaður: Eyjólfur Ármannsson

Virðulegur forseti. Ég vil þakka málshefjanda þessa umræðu sem er mjög mikilvæg. Samkeppnislög eru gríðarlega mikilvæg í nútímasamfélagi. Ég var nú svo heppinn í Bandaríkjunum, þegar ég lærði lögfræði þar, að ég las samkeppnisrétt, skemmtilegasta fag sem til er innan lögfræðinnar. Þaðan kemur þetta allt saman, með Sherman-lögunum 1890. Þeim var hins vegar ekki beitt fyrr en eftir 1900 með Theodore Roosevelt, þannig að það var pólitíkin sem stjórnaði því. Pólitíkin  getur haft mjög mikil áhrif á framkvæmd samkeppnislaga og eftirfylgni. Og eins og ástandið er í dag hér á Íslandi þá er mjög mikilvægt að þær stofnanir sem hafa með samkeppniseftirlit að gera og héraðssaksóknari, sem er með hina gömlu efnahagsbrotadeild,  fái nægilegt fjármagn til að sinna störfum sínum. Það er grundvallaratriði.

Einn mjög þekktur fræðimaður á sviði samkeppnisréttar í Bandaríkjunum, Posner, sagði  að samkeppnisreglur og samkeppnislög væru mannréttindi hins kapítalíska hagkerfis. Það er rétt. Þetta er líka grundvallaratriði í litlum samfélögum. Þar verða lögin að vera strangari og það verður að vera meira eftirlit í litlum samfélögum eins og á Íslandi vegna þess að það er svo mikil hætta á fákeppni,  og má raunar kalla íslenskt samfélag fákeppnissamfélag. Þess vegna er svo gríðarlega mikilvægt að samkeppniseftirlitið í landinu verði eflt enn frekar. Ég tel að við ættum að skoða það t.d. hvort það ætti ekki að hafa hegningarlagaákvæði sem lýtur sérstaklega að fjársvikum á markaði. Við erum með í 248. gr. fjársvikaákvæði og það mætti koma 248. gr. a sem lyti að samkeppnisbroti á markaði, sem er þá fangelsisrefsing til æðstu stjórnenda. Í dag  geta þeir sætt sektum eða fangelsi allt að sex árum, starfsmenn eða stjórnarmenn, varðandi samráð. Það lýtur ekki að misnotkun á markaðsráðandi stöðu t.d., sem er stórhættulegt. En ég tel að hér sé um mjög mikilvægt málefni að ræða og hlakka til umræðunnar.


Ræðumaður: Eyjólfur Ármannsson

Virðulegur forseti. Ég þakka hæstv. forsætisráðherra fyrir andsvarið. Að sjálfsögðu er þetta mannréttindamál. Samkvæmt þingskapalögum heyrir það að sjálfsögðu undir allsherjar- og menntamálanefnd sem fjallar um mannréttindamál. Þetta frumvarp er mannréttindamál frá upphafi til enda. Þetta er mannréttindamál í dag og það verður mannréttindamál þegar búið er að samþykkja lögin. Það er hins vegar vafi á því hvort þessi stofnun sem frumvarpið fjallar um starfi á vegum Alþingis eða ekki. Það er breytan í þessu máli. Þannig á þetta mál ekki heima í stjórnskipunar- og eftirlitsnefnd þar sem stjórnskipunar- og eftirlitsnefnd fjallar um málefni Alþingis og stofnana þess. Þessi stofnun er ekki orðin stofnun Alþingis fyrr en búið er að samþykkja lögin, svo einfalt er það. Þetta er mannréttindamál. Hv. þm. Þórhildur Sunna Ævarsdóttir fjallaði um það áðan hvað væri rétt niðurstaða. Það verða væntanlega greidd atkvæði um þetta en það er ekki þar með sagt að meiri hlutinn hafi rétt fyrir sér. Þetta er mannréttindamál og á heima í allsherjar- og menntamálanefnd og það skiptir engu máli hvað þingmeirihlutinn segir um það. Ég tek undir orð hæstv. forsætisráðherra: Að sjálfsögðu er þetta mannréttindamál.


Ræðumaður: Eyjólfur Ármannsson

Virðulegi forseti. Ég er með mjög einfalda spurningu fyrir hæstv. forsætisráðherra um frumvarpið sem hún hefur lagt hér fram, frumvarp til laga um Mannréttindastofnun Íslands. Meginhlutverk stofnunarinnar er að efla og vernda mannréttindi á Íslandi, eins og þau eru skilgreind í stjórnarskrá, lögum, alþjóðasamningum og öðrum alþjóðlegum skuldbindingum. Lítur hæstv. forsætisráðherra á þetta mál sem mannréttindamál?


Ræðumaður: Eyjólfur Ármannsson

Virðulegur forseti. Ef það kemur breytingartillaga við þetta frumvarp, sem ég tel vera mjög mikilvægt, um að mannréttindastofnun starfi ekki á vegum Alþingis, hún verði hluti af framkvæmdarvaldinu, þá má segja sem svo: Já, heyrðu, þetta frumvarp fékk afgreiðslu í vitlausri nefnd. Það átti að vera hjá allsherjar- og menntamálanefnd. Þingskapalög segja það einfaldlega að um málefni Alþingis og stofnana þess skuli fjalla í stjórnskipunar- og eftirlitsnefnd. Þessi stofnun er ekki orðin stofnun Alþingis fyrr en búið er að samþykkja lögin. Þannig er nú það. Lög um ríkisendurskoðanda eru lög um ríkisendurskoðanda, þau eru ekki frumvarp um ríkisendurskoðanda. Hérna erum við að tala um lagafrumvarp sem á eftir að fá þinglega meðferð, og það er um mannréttindamál. Meginhlutverk stofnunarinnar eru mannréttindi á Íslandi og þá á þetta heima í allsherjar- og menntamálanefnd en ekki hjá stjórnskipunar- og eftirlitsnefnd. Ef það verður hins vegar samþykkt að stofnunin verði undirstofnun Alþingis, þá fer þetta undir stjórnskipunar- og eftirlitsnefnd en ekki fyrir þann tíma.


Ræðumaður: Eyjólfur Ármannsson

Ég þakka hv. þingmanni fyrir andsvarið. Hvort á að ráða, efni eða form? Ég tel að efni frumvarpsins eiga að ráða og efnið fjallar um stofnun og meginhlutverk hennar er að efla og vernda mannréttindi á Íslandi, þ.e. þetta er mannréttindamál. Það er sú efnislega umfjöllun, það er efnið sem þessi stofnun á að fjalla um, ekki það hvort hún heyri undir Alþingi eða sé hluti af framkvæmdarvaldinu. Ég heyrði efasemdir hjá ákveðnum þingmönnum hérna áðan hvort stofnunin eigi að heyra undir Alþingi eða að vera hluti af framkvæmdarvaldinu og hæstv. forsætisráðherra lagði það bara í hendur þingsins að ákveða það þannig að það er ekki endanlega útkljáð hvort verði. Þetta er þá háð breytingum í þinglegri meðferð. En það er hins vegar ljóst að það mun verða til mannréttindastofnun. Ég styð það heils hugar. Það liggur fyrir. Það er hins vegar staðsetningin í kerfinu, undir Alþingi eða framkvæmdarvaldinu, sem er vafamál. Þess vegna tel ég að það sé mikilvægt að málið fari til allsherjar- og menntamálanefndar af því að þetta er mannréttindamál. Þetta er gríðarlega mikilvægt. Við erum að tala hérna um mikilvægan samning, þetta er hluti af lögleiðingu mikilvægs samnings, sem er samningur Sameinuðu þjóðanna um réttindi fatlaðs fólks. Ég er ekki að leggja þetta til til að tefja málið eða neitt slíkt heldur bara að það sé á réttum stað í nefndum þingsins. Það er grundvallaratriði. Það fái meðferð í nefnd sem er vön að fjalla um mannréttindamál.


Ræðumaður: Eyjólfur Ármannsson

Virðulegi forseti. Í ljósi umræðunnar hér sem hefur verið mjög áhugaverð þá legg ég til að frumvarp þetta fari til allsherjar- og menntamálanefndar eftir 1. umræðu. Rökin fyrir því eru mjög einföld og ég vísa til 13. gr. laga um þingsköp. Þar segir um allsherjar- og menntamálanefnd að hún fjalli m.a. um dóms- og löggæslumál, mannréttindamál, ríkisborgararétt, neytendamál, málefni þjóðkirkjunnar og jafnréttismál. Mannréttindamál heyra undir allsherjar- og menntamálanefnd. — Er ég ekki í ræðu?

Forseti biðst afsökunar en klukkan sagði …

Þess vegna legg ég til að þetta merkilega frumvarp, sem ég tel mjög mikilvægt að fái góða meðferð hjá Alþingi og í þingnefnd, fari til allsherjar- og menntamálanefndar. Og ef við tölum um nafn á stofnunum og nefndum þá mætti allsherjar- og menntamálanefnd heita mannréttindanefnd Alþingis, en ég er ekki að leggja það til og ég vona að nafnið verði ekki lagt fram. Í 8. tölulið 13. gr. um stjórnskipunar- og eftirlitsnefnd þá segir, með leyfi forseta: „Nefndin fjallar um stjórnarskrármál, málefni forseta Íslands, Alþingis og stofnana þess …“ Í þessu frumvarpi er bara verið að leggja til að Mannréttindastofnun Íslands starfi á vegum Alþingis. Það er ekki búið að ákveða að þetta verði stofnun Alþingis. Þetta er ekki málefni Alþingis eða stofnana þess, þ.e. Mannréttindastofnun Íslands er ekki orðin undirstofnun, hún heyrir ekki undir Alþingi fyrr en frumvarpið er orðið að lögum. Þannig er þetta í dag. Ég er því miður ekki með frumvarpið með mér, ég ætlaði að taka það með mér, en það stendur í 1. gr. þess að meginverkefni og hlutverk þessarar stofnunar eru mannréttindi. Þá er eðlilegt að allsherjar- og menntamálanefnd fjalli um málið. Það er hin rétta túlkun á lögunum og ég tel mjög mikilvægt að nefndin sem er vön að fjalla um þessi mál, mannréttindamál,  fái þetta frumvarp til umfjöllunar. Ef frumvarpið verður samþykkt af Alþingi óbreytt þá mun stofnunin sem slík heyra undir stjórnskipunar- og eftirlitsnefnd, ekki allsherjar- og menntamálanefnd, en það er einungis eftir að það verður samþykkt óbreytt. Þannig að ég legg þetta til og ég vona að þetta fái rétta þinglega meðferð hvað það varðar.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir ræðuna. Ég var ekki alveg með á hreinu þegar hún talaði um réttindagæslumenn fatlaðs fólks, sem er 9. gr. og klárlega mikilvægasta ákvæði þessa frumvarps svo að við getum lögleitt samning Sameinuðu þjóðanna um réttindi fatlaðs fólks, og lögræðissviptingar. Ég skil það þannig að þetta ákvæði um réttindagæslumenn fatlaðs fólks nái ekki til lögræðissviptingar og annarrar sviptingar fyrir dómstólum — þá eru það bara dómarar sem skipa lögmenn — heldur sé þetta meira þannig, eins og segir í frumvarpinu, að þeir skuli aðstoða börn og annað slíkt og ávallt hafa það að leiðarljósi sem er barninu fyrir bestu í störfum sínum. Svo kemur fram í greinargerðinni að réttindagæslumaður skuli aðstoða við að kæra mál til viðeigandi úrskurðaraðila o.s.frv.

Annað áhugavert kemur líka fram í frumvarpinu en í skýringu við 9. gr. segir, með leyfi forseta:

„Þó að réttindagæslumenn fatlaðs fólks verði samkvæmt frumvarpinu hluti af Mannréttindastofnun Íslands mun félags- og vinnumarkaðsráðuneytið áfram hafa mikilvægu hlutverki að gegna þegar kemur að réttindagæslu. Má t.d. nefna að áfram er gert ráð fyrir að réttindavakt starfi innan ráðuneytisins, sbr. 3. gr. laga um réttindagæslu fyrir fatlað fólk. Enn fremur verður áfram fjallað um persónulega talsmenn fatlaðs fólks í lögum um réttindagæslu fyrir fatlað fólk. Sú breyting er lögð til að í stað réttindagæslumanna verði það hlutverk sýslumanns að staðfesta val á persónulegum talsmönnum …“

Ég er búinn að skoða lögin um réttindagæslu fyrir fatlað fólk og það sem stendur í frumvarpinu og finnst þá hlutverk 9. gr. frumvarpsins svolítið óljóst.  Gæti hv. þingmaður varpað skýrara ljósi á það og hvort þetta sé ekki rétt varðandi lögræðissviptingar og aðrar sviptingar fyrir dómstólum?


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir andsvarið. Hann talaði ágætlega skýrt í ræðu sinni, svo það komi fram. Eins og ég skil stjórnarfrumvörp þá fara þau frá ráðuneytunum til þingflokkanna til umfjöllunar og þaðan í ríkisstjórn þannig að ég get ekki séð annað en að þingflokkur Sjálfstæðisflokksins og þingflokkar stjórnarflokkanna hafi fjallað um frumvarpið og tekið afstöðu til þess. En það er vissulega rétt að það má breyta því núna og ég var bara að leita eftir afstöðu hv. þingmanns og hver afstaða þingflokksins væri. Þetta er stjórnarfrumvarp og þá er væntanlega tryggt að þingmeirihlutinn, stjórnarmeirihlutinn, styðji þetta frumvarp. En ég hef hins vegar heyrt efasemdir um ákveðna þætti frumvarpsins, bæði hjá hv. þingmanni og hér fyrr í andsvörum hjá hv. þm. Diljá Mist Einarsdóttur. Það liggur fyrir. Ég mun kannski óska eftir því að málið fari fyrir allsherjar- og menntamálanefnd ef ég get, það kemur bara í ljós, en ég þakka hv. þingmanni fyrir andsvar sitt.


Ræðumaður: Eyjólfur Ármannsson

Virðulegi forseti. Ég þakka hv. þm. Óla Birni Kárasyni fyrir ræðu sína. Ég er sammála honum varðandi sjálfstæðið, að þetta eru ekki nægileg rök. Ég get bent á eina stofnun sem er sjálfstæð, það er náttúrlega ríkissaksóknari. Það er vissulega rétt að öll mannréttindabrot þurfa ekki að fara fyrir dómstóla og við erum með umboðsmannakerfi og eitt af baráttumálum Flokks fólksins er að koma á fót umboðsmanni aldraðra eða talsmanni aldraðra. Ég tel að mjög mikilvægur hluti hér sé ákvæðið um réttindagæslumenn fyrir fatlað fólk, það er mjög mikilvægt ákvæði.

Ég er sammála, ég tel að þetta mál ætti heima hjá allsherjar- og menntamálanefnd. Það sem mig langar að spyrja hv. þingmann að og ég er mjög forvitinn að fá að vita, er hver skoðun hv. þingmanns er á því að hér sé verið að stofna nýja stofnun. Nú veit ég að hans pólitíska sýn er sú að við eigum ekki að hafa ríkisvaldið úti um allt og fjölgun stofnana er ekki á stefnuskrá flokks hans. Væri þetta ekki betur komið annars staðar, með sameiningu við Mannréttindaskrifstofu Íslands? Er hér ekki bara einfaldlega verið að stofna nýja örstofnun? Það kemur ekkert fram um fjölda starfsmanna né neitt slíkt.

Varðandi hlutverkið þá get ég ekki séð að það sé nægilega vel skilgreint fyrir utan réttindagæslu fatlaðs fólks, mér leikur hugur á að vita það, en það er kannski ekki hv. þingmanns að svara því. En kjarni málsins er að þessi stofnun er ný stofnun undir Alþingi og svo er það líka sjálfstæðið. Nú er þetta stjórnarfrumvarp. Er Sjálfstæðisflokkurinn ekki heill að baki þessu frumvarpi eins og hæstv. forsætisráðherra mælti fyrir því?


Ræðumaður: Eyjólfur Ármannsson

Virðulegur forseti. Ég tel að hér sé mjög mikilvægt og merkilegt mál og ég harma að málið sé ekki sent til allsherjar- og menntamálanefndar, þar sem ég er er 1. varaformaður. Ég tel að það eigi heima þar.

Það sem mig langaði að spyrja um, svo ég byrji bara á því sem ég var búinn að undirbúa sem andsvör til hæstv. forsætisráðherra, er varðandi það hvort þessi stofnun ætti ekki heima í stjórnsýslunni, hjá framkvæmdarvaldinu, og líka að ég er ekki alveg búinn að kaupa rökin fyrir því að þetta sé undir þinginu. Og eins það hvort þetta ætti ekki að sameinast Mannréttindaskrifstofu Íslands og hvort hér sé ekki verið að búa til nýja örstofnun. Það kemur ekkert fram í frumvarpinu um það hversu margir starfsmenn eiga að vera þar. Hins vegar er grein um ráðgjafarnefnd, 6. gr., og það er ekki minnst á Öryrkjabandalagið, ÖBÍ — réttindasamtök, fyrr en neðst á listanum þar, það er ekki minnst á Geðhjálp, eins og kom fram í andsvörum. Það er ekki minnst á samtök blindra og samtök fatlaðra, t.d. Þroskahjálp.

Einn aðalkjarninn í þessu frumvarpi er réttindagæslumenn fatlaðs fólks. Ég er svolítið hissa á að það standi ekki „réttindagæslufólk“, miðað við hvernig er verið að breyta íslenskri tungu í krafti mannréttinda og ég gæti haldið langa ræðu um stöðu hugtaksins mannréttindi í íslensku samfélagi. Ég skrifaði lokaritgerð um áhrif mannréttindasáttmála Evrópu og gerði það að leik mínum að fylgjast með fréttum þar sem hugtakið mannréttindi var notað á sínum tíma, klippti út greinar. Ég man að ég hætti þessu þegar stóð að Jón Ásgeir Jóhannesson kallaði það mannréttindabrot að hann fengi ekki að selja M&M-kúlur í Bónus. Ofnotkun á þessu orði er stórvarasöm og búið að útvatna það oft. Það er svolítið langt síðan ég útskrifaðist en það koma svona tímabil þar sem hugtakið mannréttindi fer alveg af stað, svo það liggi fyrir. En hvað um það.

Hérna er mjög mikilvægt frumvarp. Þetta er þáttur í lögleiðingu á samningi Sameinuðu þjóðanna um réttindi fatlaðs fólks og kjarninn í þessu frumvarpi er 9. gr., um réttargæslumenn fatlaðs fólks. Það er vel. Það sem ég geri athugasemdir við, og tel mikilvægt að við fjöllum um, er það að Mannréttindastofnun Íslands, það er 1. gr., starfi á vegum Alþingis. Ef við skoðum önnur Norðurlönd þá er ekki alveg ljóst hvaða fyrirmynd við höfum hvað það varðar. Íslensk stjórnsýsla miðar alltaf við Danmörku, það hefur verið mjög góður grunnur þaðan. Í Danmörku er sagt að mannréttindastofnun Danmerkur, Institut for menneskerettigheder, sé sjálfstæð stofnun sem hljóti fjárveitingu frá danska þinginu. Það er ekki sagt að hún starfi á vegum þingsins. Í Finnlandi heyrir mannréttindaskrifstofan undir umboðsmann finnska þingsins sem skipar forstjóra. Þar er ekki sagt að hún starfi á vegum þingsins. Sama er varðandi Noreg, þar heyrir stofnunin undir þingið, eins og kemur fram í greinargerðinni. Hins vegar hafa þeir í Svíþjóð vísað þessu til sænska atvinnuvegaráðuneytisins og heyrir verksvið undir jafnréttismálaráðherra. Ég geri athugasemd við það. Ég tel, svona fyrsta kastið, ég er ekki búinn að sökkva mér nógu vel ofan í þetta, að þetta ætti að eiga heima hjá framkvæmdarvaldinu og þá helst sameinað Mannréttindaskrifstofu Íslands.

Ég er ekki hlynntur því að fjölga örstofnunum í landinu þó svo að ég sé að berjast fyrir tilvist héraðsdómstóla úti á landi. En það virðist vera metnaðarmál þessarar ríkisstjórnar að vega að héraðsdómstólum í landinu með því að stofna einn dómstól. Svo er þingmálaskrá, hvað kemur þar fram? Jú, það átti að auka verkefni dómstóla á landsbyggðinni. Það á að stofna einn dómstól en samt er talað um marga dómstóla, héraðsdómstóla. Það sýnir nú vinnubrögðin á þeim bænum hvað það varðar.

Mannréttindi eru varin hjá dómstólum. Það er þar sem verndin fer fram. Ef verið er að brjóta mannréttindi þá sækir fólk rétt sinn til dómstóla. Það er þannig sem þetta virkar. Hvar eru mannréttindi lögfest? Jú, í stjórnarskrá Íslands, þar eru grundvallar borgaraleg mannréttindi varin. Mannréttindakaflinn okkar byggist á mannréttindasáttmála Evrópu og margir tala um það meira að segja að hann sé það vel kóperaður úr mannréttindasáttmála Evrópu að við séum eiginlega komin með túlkunina beint frá Strassborg. Það er ekki sjálfstæð túlkun á þeim samningi, á þeim kafla, hjá okkur. Þannig er nú sjálfstæði Íslands hvað varðar mannréttindi. Ég er ekki að segja að það sé slæmt en það breytir því ekki að þessu var breytt 1994. Þá var allur mannréttindakaflinn lagaður að mannréttindasáttmála Evrópu sem er mjög mikilvægt plagg og ágætt að minna á að Evrópuráðið og mannréttindasáttmáli Evrópu varð til í kalda stríðinu. Það voru Bandaríkin sem studdu stofnun Evrópuráðsins og þetta var til að finna hinn móralska grundvöll í kalda stríðinu, baráttu vestrænna lýðræðisþjóða gegn Sovétríkjunum og kommúnismanum. NATO sá svo um hernaðarhlutann. Ég minni bara á að það má lesa ræður Bjarna Benediktssonar og Jóhanns Jósefssonar frá 1953 hvað það varðar. Það er m.a. vitnað í utanríkisráðherra Írlands sem segir að þarna sé siðferðisgrundvöllurinn fyrir baráttunni í kalda stríðið. En hvað um það.

Ég held að þessa löggjöf mætti skoða enn þá nánar. Í ráðgjafarnefndina vantar einfaldlega fleiri samtök fatlaðra, tel ég, og ég skil ekki af hverju þeim hefur ekki verið gert hærra undir höfði hvað það varðar. Ég tel líka að það sé spurning hvort það ætti ekki að skoða þetta varðandi stofnanahlutann, annars vegar staðsetninguna, hvort þetta ætti að vera hjá framkvæmdarvaldinu eins og áður sagði, og hins vegar hvort Mannréttindaskrifstofan ætti ekki að sameinast þar, og jafnvel aðrar stofnanir.

En það er gríðarlega mikilvægt að kveðið sé á um réttindagæslumenn fatlaðs fólks í lögum og þá er spurning hvort það ætti kannski heima þá bara beint — manni dettur nánast í hug að það sé ákveðinn tvíverknaður hérna eða tvítekning, af því að við erum með lög um réttindagæslu fyrir fatlað fólk, lög nr. 88/2011, en svo erum við með 9. gr., um réttindagæslumenn fatlaðs fólks, og spurning hvort við hefðum getað farið aðra leið til að tryggja að samningur Sameinuðu þjóðanna um réttindi fatlaðs fólks yrði lögleiddur án þess að búa til risastóra stofnun. Ég óttast sjálfur stofnanir sem hafa hugtakið mannréttindi og það getur verið ofnotað. Við sjáum að Reykjavíkurborg er með mannréttindaskrifstofu og ég er að heyra það að ef menn byggja hjólaskýli þá komi fulltrúi frá Mannréttindaskrifstofu Reykjavíkurborgar og kanni það hvort það sé rétt byggt hjólaskýli eða ekki. Það er bara eitt dæmi sem ég heyrt varðandi mannréttindi í höfuðborginni og hvað sveitarfélagið er að nota svona mikilvægt hugtak yfir deild hjá sér.

Varðandi kortlagningu mannréttinda sem forsætisráðherra vísaði til hér áðan, að það væri mikilvægt að það væri kortlagning á mannréttindum, þá  rannsakaði ég sjálfur alla hæstaréttardóma frá 1953–2013, ef ég man rétt, alls staðar þar sem minnst var á þau, í hæstaréttardómum og meira að segja nokkur héraðsdómum, mannréttindasáttmála Evrópu. Það má skoða þá dóma og þeir liggja fyrir í dómasafninu, ég gerði sjálfur reifun á því og það var fylgigagn með minni lokaritgerð. Það er þar sem mannréttindi eru varin og mér sýnist það vera orðið þannig núna að ef það eru einhver mannréttindi í landinu sem sæta árásum sé það íslenskt tjáningarfrelsi. Það eru borgaraleg réttindi, þetta er grundvöllur vestrænna þjóða og maður gapir hreinlega yfir því hvernig tjáningarfrelsinu er háttað á Íslandi. Ég er kannski búinn að búa of lengi erlendis en það er ekki svona í öðrum ríkjum,  tjáningarfrelsið er fótum troðið á Íslandi. Þar eru stjórnmálamenn og þeir sem ráða umræðunni, ekki síst RÚV og fleiri stofnanir, sem eru þar fremst að verki og þöggun, útilokun og kansellering í íslensku samfélagi er alveg hreint með ólíkindum, svo það liggi fyrir. Ég vona að það verði þá verksvið þessarar stofnunar að taka á því.

Ég get hins vegar ekki séð að í þessu frumvarpi hérna, þessu stutta frumvarpi, sem er hvað, 12 gr., sé nægilega skilgreint hvert verkefni þessarar Mannréttindastofnunar Íslands eigi að vera. Jú, við erum hérna með 2. gr., sem fjallar um hlutverk, en ég get ekki séð það — það er ekki úrskurðarvald eða neitt slíkt sem það á að taka á. Það á að vera með skýrslugerð til alþjóðlegra eftirlitsaðila, hvetja og stuðla að og taka þátt í rannsóknum, fræðslu og opinberri umræðu um mannréttindi. Opinber umræða um mannréttindi er viðkvæm umræða. Það er ekki langt í pólitíska umræðu í opinberri umræðu um mannréttindi. Það sannar umræðan undanfarin misseri og bara síðustu vikur jafnvel. Þannig að það er ekki gott að við fáum einhverja stofnun undir Alþingi sem almenningur á erfitt með að gagnrýna sem fer síðan að taka þátt í opinberri umræðu um mannréttindi, sérstaklega miðað við hvernig pólitíkin er búin að útjaska því orði  á undanförnum misserum.

Það er mikilvægt hérna að hlutverkið verði enn þá betur skilgreint og upplýsingagjöf og eftirlit verði líka skilgreint betur og hvað það er raunverulega sem hlutverk stofnunarinnar er annað en að tryggja að rétt innleiðing samnings Sameinuðu þjóðanna um réttindi fatlaðs fólks nái fram að ganga. Hvað er það annað sem er tilgangurinn með þessari mannréttindastofnun? Það liggur ekki ljóst fyrir. Ég tel að sú innleiðing sé gríðarlega mikilvæg en það má líka gera það með öðrum hætti og jafnvel ódýrari hætti. Þetta á eftir að fara í nefnd, stjórnskipunar- og eftirlitsnefnd, en því miður fer það ekki í þá nefnd sem ég sit í, sem er allsherjar- og menntamálanefnd. Ég held að það hefði verið réttara að senda það þangað.

Vissulega er það hlutverk Alþingis að ákveða það hvort þetta eigi að heyra undir Alþingi eða vera hluti af framkvæmdarvaldinu, eða eins og segir í frumvarpinu:

„Mannréttindastofnun Íslands starfar á vegum Alþingis.“

Nú erum við með tvær stofnanir sem heyra undir Alþingi eða sem starfa á vegum Alþingis. Það eru umboðsmaður Alþingis og Ríkisendurskoðun. Báðar þessar stofnanir hafa eftirlit með stjórnsýslunni, eftirlit með því að stjórnsýslan sé að gera — Ríkisendurskoðun hefur breiðara hlutverk, kannski má líka segja það, en umboðsmaður er að minnsta kosti að fjalla um hvort stjórnsýslan hafi farið að réttum lögum í stjórnsýsluframkvæmd sinni. Mér finnst skilgreiningin ekki alveg nógu skýr til að réttlæta að þetta heyri undir Alþingi, séu skoðaðar þær stofnanir sem nú þegar heyra undir Alþingi.

Það verður fróðlegt að sjá umsagnir um þetta frumvarp og ég vona að þetta frumvarp tryggi lögleiðingu samnings Sameinuðu þjóðanna um réttindi fatlaðs fólks. Það er grundvallaratriði að sú lögleiðing verði tryggð en ég hef stórar efasemdir um önnur hlutverk þessarar stofnunar.


Ræðumaður: Guðmundur Ingi Kristinsson

Virðulegur forseti. Ég hélt að ríkisstjórnin gæti ekki farið á lægra plan gagnvart þeim verst settu í okkar ríka samfélagi en hún toppar því miður aftur og aftur sína eigin lágkúru. Það er hrikalega ómaklegt og kolrangt og ég tala ekki um ótrúlega ósmekklegt að níðast á þeim verst settu aftur og aftur fjárhagslega, bara af því að ríkisstjórnin getur það í gegnum fjárlögin og gerir þá ekki að fyrsta flokks borgurum, ekki annars flokks, ekki þriðja flokks heldur hendir þeim beint í ruslflokkinn. Á sama tíma er hún að hampa þeim ríku stórlega, skatta- og styrkjalega, á kostnað þeirra sárafátæku. Helmingshækkun verður á stuðningi við einkarekna fjölmiðla á milli ára og segir orðrétt í frumvarpi til fjárlaga árið 2024, með leyfi forseta:

„Heildargjöld málefnasviðs 19 Fjölmiðlun árið 2024 eru áætluð 6.950,4 millj. kr. og aukast um 661,6 millj. kr. á föstu verðlagi fjárlaga 2023, eða sem svarar til 10,5%. Þegar tekið er tillit til áhrifa af almennum launa- og verðlagsbreytingum hækka útgjöldin um 668,6 millj. kr. milli ára, eða sem svarar til 10,6 %.“

Ég endurtek: „Þegar tekið er tillit til áhrifa af almennum launa- og verðlagsbreytingum hækka útgjöldin um 668,6 millj. kr. milli ára, eða sem svarar til 10,6 %.“ Í sama frumvarpi er hækkun til þeirra sem reyna að tóra á lífeyri almannatrygginga upp á 4,9% eða nærri 6% minna. Þeir hækka ekki frítekjumörkin eða styrki svo árum skiptir en hækka útvalda. Það er eitthvað stórkostlega bogið við það að við viljum hækka einkarekna fjölmiðla í eigu ríkra um helmingi meira en þá fátæku í íslensku samfélagi sem eiga enga möguleika á að lifa mannsæmandi lífi. Á sama tíma standa börn í röðum með foreldrum sínum og bíða eftir mat, að fá gefins mat. Ríkisstjórnin getur ekki einu sinni tryggt að enginn þurfi að fara í þá niðurlægjandi för með börnin sín að standa í röð eftir mat og neita sér um tannlæknaþjónustu og læknisþjónustu. Grínlaust. Ömurlegt.


Ræðumaður: Ásthildur Lóa Þórsdóttir

Virðulegi forseti. Það þarf að fara að ræða hlutina eins og þeir eru. Það þýðir ekkert að ræða um kaupmáttaraukningu heimilanna þegar vaxtabyrði hefur aukist um 2–300.000 kr. á hverjum einasta mánuði hjá venjulegum fjölskyldum. Staðreyndin er sú að 10% verðbólga er bara nákvæmlega 10% verðbólga. Það þýðir að ef útgjöld heimilanna voru 100.000 kr. eru þau nú 110.000 kr., ef þau voru 500.000 kr. fara þau upp í 550.000 kr. Þetta er nokkurn veginn þannig. Hvernig í ósköpunum er hægt að réttlæta það að verið sé að bjarga fólki undan því með því að margfalda álögur á það í hverjum mánuði með vaxtahækkunum, með þeim hætti sem gert hefur verið? Það er ekki sama hvernig það er gert að berjast við verðbólguna og það er engan veginn réttlætanlegt að öll sú barátta og allur sá skaði lendi beint á heimilum landsins. Þar fyrir utan er þetta sem ég nefndi áðan, að það er ekki heil brú í því að hækka vexti og hvetja alla til þess að fara yfir í verðtryggð lán vegna þess að þá virkar það ekki. Eins og staðan er eru 25% heimila landsins að bera þetta uppi. Er einhver hissa á því að 14 vaxtahækkanir hafi ekki virkað?


Ræðumaður: Ásthildur Lóa Þórsdóttir

Virðulegur forseti. Fjárhagslegt öryggi tugþúsunda fjölskyldna er fokið út í veður og vind. Vandinn sem heimilin standa frammi fyrir er tilbúinn í boði Seðlabankans og ríkisstjórnarinnar og þau ættu ekki að standa frammi fyrir honum. Vandinn stafar eingöngu af því að aðgerðirnar gegn verðbólgunni eru svo miklu verri en verðbólgan sjálf. Ráðherra hefur ítrekað sagt að lækkun verðbólgunnar sé stærsta hagsmunamál heimilanna.

Hæstv. ráðherra. Stærsta hagsmunamál heimilanna er að koma í veg fyrir að bankar og leigusalar geti hækkað afborganir eða leigu svo mikið að heimilin standi ekki undir því. Stærsta hagsmunamál heimilanna er að eiga fyrir fæði, klæði og húsnæði. Nú er mælt með því að heimilin lengi í snörunni með því að skuldbreyta yfir í verðtryggð lán en þá stöndum við frammi fyrir alvarlegri þversögn. Yfirlýstur tilgangur vaxtahækkana er að minnka ráðstöfunarfé fólks til að draga úr þenslu. Samkvæmt seðlabankastjóra er ekki hægt að lækka vexti því að þá muni ráðstöfunarfé heimilanna ekki minnka og verðbólga aukast. Nú er staðreyndin sú að 45% húsnæðislána eru verðtryggð sem þýðir að stýrivaxtahækkanir hafa ekki áhrif á ráðstöfunarfé viðkomandi fjölskyldna. Um 30% heimila eru enn með óverðtryggð lán á föstum vöxtum þannig að ráðstöfunarfé þeirra hefur ekki heldur minnkað vegna 14 vaxtahækkana í röð. Eftir stendur að einungis 25% heimila hafa séð vaxtabyrði sína nær þrefaldast og ráðstöfunarfé minnka vegna þessara grimmdarlegu vaxtahækkana. Er það réttlætanlegt eða vænlegt til árangurs að aðeins 25% heimila séu að leggja sitt af mörkum til að halda niðri verðbólgu og þenslu? Og þrátt fyrir þetta hvetur Seðlabankinn heimilin til að koma sér undan vaxtahækkunum með því að fara í verðtryggð lán þannig að ráðstöfunarfé þeirra minnki örugglega sem minnst og þessi heimili geti haldið áfram að valda þenslunni. Hann hvetur fólk sem sagt til að draga úr virkni stýrivaxtanna. Sér viðskiptaráðherra heila brú í þessari hagfræði seðlabankastjóra? Og væri ekki bara best að hætta þessum vaxtahækkunum ef allir geta komist undan þeim með því að fara í verðtryggð lán? Eða er leikurinn kannski til þess gerður að koma sem flestum þangað?


Ræðumaður: Jakob Frímann Magnússon

Virðulegur forseti. Ég vil þakka málshefjanda þessa þörfu umræðu. Sá hv. þingmaður sem hér var að ljúka máli sínu speglar auðvitað það sem jákvætt má teljast því að auðvitað er það sitt hvað, við skulum þakka fyrir það en ekki vanmeta. Samt held ég að við séum flest sammála um að það er grafalvarlegur vandi fram undan til lengri tíma litið og ég held að við þekkjum öll dæmin um það. Ég er búinn að vera með skjólstæðing í sirka fimm mánuði sem er alltaf alveg að fara að fá úrræði, sem er einangraður einhvers staðar uppi á Vífilsstöðum, félagslega einangraður og vansæll. Það er ekkert að frétta, það þarf einhverja deyja til þess að hann komist inn. Svona er þetta og við viljum ekki hafa þetta svona.

Ég er nokkurn veginn viss um að hæstv. heilbrigðisráðherra er sammála okkur sem viljum átak í þessum efnum. Við í Flokki fólksins höfum nú margoft talað um að neysluvísitala þurfi ekki hér frekar en annars staðar að innibera húsnæðis- eða fasteignaþátt. Ég held að vandamál okkar, bæði í því sem við ræddum áðan með hæstv. mennta- og barnamálaráðherra og það sem er til  öll umræðu hérna, snúist að stórum hluta um þörf á húsnæði. Og óttinn við frekari þenslu af því að byggja nýtt húsnæði eða taka nýtt húsnæði til notkunar er stór faktor í þessu.

Ég legg það til að það verði stofnaður sérstakur hópur um þetta sem er einhvers konar efnahags-, fjármála- og húsnæðismálaráðgjafahópur um hvernig við getum tekið þennan þátt út úr breytunni sem allt setur á annan endann. Það að við getum ekki fjármagnað þarft skólahúsnæði hjá sívaxandi þjóð og það að viðblasandi öldrun Íslendinga    er ekki mætt með þeim hætti sem margoft er búið að benda á og biðja um er sérstakt úrlausnarverkefni  sem á ekki að þurfa síðan að hækka vexti og verðbólgu hérna. Finnum leiðirnar í þessu. Vilji er allt sem þarf.


Ræðumaður: Guðmundur Ingi Kristinsson

Virðulegur forseti. Við erum að ræða hér hjúkrunarheimili og ég spyr mig að því: Er eðlilegt að dæma einhvern í hálfgert fangelsi inni á hjúkrunarheimili? Svarið er auðvitað nei. Samt er verið að dæma einstakling, rúmlega fertugan, inn á hjúkrunarrými þar sem meðalaldurinn er 85 ára, tvöfalt hærri. Þetta er auðvitað gróft ofbeldi gagnvart einstaklingi. En þetta er ekki bara einstaklingur. Árið 2022 voru rétt um 150 ungir fatlaðir einstaklingar vistaðir á hjúkrunarheimilum. Hringir það engum viðvörunarbjöllum? Er einhver hér inni um fertugt sem myndi vilja láta nauðungarvista sig eða jafnvel flytja hreppaflutningum á hjúkrunarheimili? Menn gleyma oft afleiðingunum af því. Hvaða afleiðingar hefur það að taka fertugan fatlaðan einstakling og setja á hjúkrunarheimili? Ef hann á íbúð þá missir hann íbúðina. Ef hann er á örorkubótum þá missir hann örorkubæturnar. Hann fer á dagpeninga. Hann er sviptur fjárræði. Hann er ekki bara sviptur sjálfræðinu heldur fjárræðinu líka. Þetta er til háborinnar skammar. Við erum  með 150 einstaklinga þarna inni á sama tíma og við erum með yfir 100 eldri borgara á sjúkrahúsi. Það hlýtur að vera lágmarkskrafa að við sjáum til þess að þessir fötluðu einstaklingar fái þá þjónustu sem þeir eiga skilið og séu ekki á hjúkrunarheimilum. Með því að losa þá út af hjúkrunarheimilum — eins og kom hérna fram áðan kostar lega á sjúkrahúsi 70 milljónir á einstakling á ári, þá dytti það út. 150 einstaklingar; það er verið að borga 10 milljarða. Þetta er ekki eðlilegt..


Ræðumaður: Jakob Frímann Magnússon

Virðulegur forseti. Ég vil þakka hæstv. ráðherra fyrir svarið. Það blikka milli eyrnanna mér þrjú þriggja stafa orð: así, það er asi og svo ási. Ergo: Ég bið um að það verði enginn asi, ekkert hlaupið, við skulum ganga hægt að breytingum í þessa veru. Ég bið um að í þessu tiltekna tilfelli verði ekki hrapað að neinum niðurstöðum. Það er talað um stóraukna gjaldaliði vegna stóraukins fjölda erlendra nema og erlendra þegna sem kjósa að búa hér, gerast íslenskir. Við skulum ekki gleyma þeim stórauknu tekjum sem við erum að fá hér í meira mæli en nokkru sinni í Íslandssögunni og þegar menntun og menning er annars vegar þá látum við ekki krónur og aura ráða för. Við höfum gildin í fyrirrúmi og við hróflum ekki við því sem er jafn rótgróið og fast í menningu okkar og menntasögu og Menntaskólinn á Akureyri.


Ræðumaður: Jakob Frímann Magnússon

Virðulegur forseti. Með leyfi forseta: „Hví er ég Arinbjarnarson en hvorki Kúld né Schiöth sem búa á númer 13 í sömu götu og ég, í sama húsi og ég“, söng Spilverk þjóðanna um árið. Nú er spilverk sjóðanna í mennta- og barnamálaráðuneytinu komið á fleygiferð í sparnaðar- og sameiningarpælingum, væntanlega að frumkvæði eða með atfylgi hins öfluga ráðunauts ráðherraog fyrrum ASÍ-forkólfs, Gylfa Arnbjörnssonar — Arinbjarnarsonar mætti kalla hann, Arnbjarnarsonar. Rétt er að geta að góðu öflugrar forystu hans um árabil í verkalýðsmálum þar sem hvorki meira né minna en 50 aðildarfélög voru sameinuð undir ASÍ-fánanum. Rétt er þó að vara við því  að sambærilegur metnaður verði látinn gilda um sameiningu skólastofnana og verkalýðsfélaga.

Sameining Menntaskólans á Akureyri og Verkmenntaskólans á Akureyri er efst á blaði og hefur mætt öflugri andstöðu í Norðausturkjördæmi mínu. Til að mynda hafa verið viðraðar hugmyndir um að sameina Menntaskólann í tónlist og Menntaskólann við Hamrahlíð og fyrir hönd tónlistarmanna, en með fullri virðingu fyrir báðum skólum, vil ég vara eindregið við slíkum hugmyndum sem ég tel að myndu skaða mjög hin nýstofnaða Menntaskóla í tónlist, stofnun hvers ég studdi með ráðum og dáð. Vissulega mætti spara sitthvað með sameiningu ýmissa skóla. Væri Verslunar- og rafiðnaðarskóli Íslands málið? Sjómanna- og menntaskólinn í Reykjavík? Tækni- og kvennaskólinn í Reykjavík, Málmiðnaðar- og menntaskólinn á Ísafirði, Dans- og menntaskólinn við Sund, svo dæmi séu tekin?

Mig langar að spyrja ráðherra um stöðu mála varðandi hina mjög svo umdeildu sameiningu Menntaskólans á Akureyri og Verkmenntaskólans á Akureyri.


Ræðumaður: Eyjólfur Ármannsson

MorgunblaðiðÉg þakka hv. þingmanni fyrir andsvarið. Ég vil benda á að þessi hugmynd er ekki hugmynd Flokks fólksins, þetta er gömul hugmynd. Ég er hérna með fyrir framan mig grein frá 30. september 2009 sem tryggingastærðfræðingarnir Benedikt Jóhannesson og Bjarni Guðmundsson skrifa í sem heitir „Einföld og sársaukalaus leið til að minnka halla fjárlaga“. Þeir segja um þessa hugmynd um skattlagningu við innborgun í lífeyrissjóð, með leyfi forseta:

„Hugmyndirnar voru fyrst nefndar síðastliðinn vetur af ríkisstjórninni, en þingflokkur sjálfstæðismanna tók þær upp nú í sumar. Umræðan leiddist fljótlega á villigötur og hljóðnað hefur um hugmyndina. Það er miður, því hugsanlega er þetta ein besta lausnin til að leysa brýna þörf á skatttekjum, án þess að valda heimilum búsifjum í hækkuðum álögum.“

Þeir nefna nokkur atriði og í undirkafla sem heitir Einföld lausn á erfiðum vanda segja þeir eftirfarandi:

„Með skattlagningunni vinnst eftirfarandi:

1. Ríkið og sveitarfélög þurfa ekki að taka jafnmikil lán og ella.

2. Ekki þarf að hækka skattbyrði á almenning.

3. Séð er fyrir fjórðungi halla fjárlaga.

4. Ráðstöfunartekjur almennings skerðast ekki.

5. Neysla dregst ekki meira saman og kreppan dýpkar því ekki.

6. Skatturinn fer ekki út í verðlag.

Hugmyndin um breytta skattlagningu lífeyris hefur bæði kosti og galla og hefur ekki verið að fullu útfærð.“

Spurningin er þessi til hv. þingmanns: Hefur þingflokkur Pírata eða Píratar og hv. þingmaður mótað sér skýra afstöðu til þessa máls, um það að staðgreiðsla skatta eigi að fara fram við innborgun og á hverju byggist sú afstaða? Eruð þið sammála forsendunum um að lífeyrissjóðirnir séu alltumlykjandi? Það væri gaman að heyra skýra afstöðu hv. þingmanns til þessa.


Ræðumaður: Eyjólfur Ármannsson

Virðulegi forseti. Ég vil þakka hv. þingmanni fyrir ræðu sína. Áhugavert að heyra það sem hann segir um lífeyrissjóðina sem stóra fjárfesta með samfélagsleg ábyrgð, samfélagslega hugsandi. Þá kemur mér strax í hug norski olíusjóðurinn sem er mjög samfélagslega hugsandi. Það er vert að geta þess að það þykir mikill heiður þegar norski olíusjóðurinn fjárfestir í fyrirtækjum, jafnvel það mikið að þeir eru með stjórnarmann, og hins vegar mjög miður þegar þeir selja sig út úr fyrirtækjum eins og þeir hafa gert vegna þess að umhverfisstefnan er kannski ekki nægilega góð eða fyrirtækin eru í löndum þar sem er vafasöm vinnumarkaðslöggjöf og annað slíkt þar sem ekki er farið eftir stöðlum og standördum sem sjóðurinn setur sér. Það má geta þess sem mér þótt merkilegt, ég sá einu sinni breskan þátt um norska olíusjóðinn, að þeir eru með heimspeking að störfum, siðfræðing sem fer yfir það hvort fjárfesting sé siðræn eða ekki. Þeir eru a.m.k. með mjög háa standarda.

Það sem mig langar að spyrja hv. þingmann um er þetta: Hvað þykir honum um þessi gríðarlegu umsvif lífeyrissjóðanna í íslensku atvinnulífi? Þeir eiga tæplega 7.000 milljarða kr. í eignir og í ár, samkvæmt hagtölum lífeyrissjóðanna sjálfra, er eignarhlutfall þeirra 180% af vergri landsframleiðslu. Það var 80% árið 2000 og nú rúmum tuttugu árum seinna er það 180%. Ég er ekki að sjá að greiðslur til lífeyrisþega hafi aukist, að lífeyrisþegar í dag hafi miklu meiri milli handanna frá lífeyrissjóðunum  en fyrir 22 árum síðan. Ég vil spyrja hvort þetta fyrirkomulag sé þess eðlis að það sé ekki kominn tími til að endurskoða það í ljósi þessarar gríðarlegu stærðar, og ég tala nú ekki um stjórnarsetuna sem er ólýðræðisleg.


Ræðumaður: Eyjólfur Ármannsson

Virðulegur forseti. Ég er meðflutningsmaður þessa máls, tillögu til þingsályktunar um staðgreiðslu við innborgun í lífeyrissjóði. Hér er lagt til að fjármála- og efnahagsráðherra leggi fram lagafrumvarp fyrir árslok 2024 þess efnis að staðgreiðsla skatta fari fram við innborgun í lífeyrissjóð en ekki við útgreiðslu lífeyrissparnaðar og að þeim fjármunum sem breytingin skilar verði varið til aukinnar velferðar. Gildandi fyrirkomulag er þannig að iðgjöld í lífeyrissjóði og mótframlög vinnuveitenda eru ekki skattlögð í dag. Þess í stað eru greiðslur úr lífeyrissjóði til lífeyrisþega skattlagðar. Þannig er skattlagningu þeirra fjármuna sem mynda skattstofn lífeyrissparnaðar frestað þar til kemur að útgreiðslu þeirra.

Þessi ávöxtun lífeyris, sem lífeyrisþeginn greiðir og er ekki borgaður skattur af í dag fyrr en við útgreiðslu, er svo sannarlega ekki áhættulaus eins og dæmin sanna og borið hefur við að lífeyrissjóðir skili verulegu tapi. Það var komið inn á það hjá framsögumanni að í kringum hrunið eða eftir hrun hafi tapið verið hátt í 600 milljarðar. Það sýnir þær tölur sem hér er fjallað um.

Það kom fram í andsvörum áðan að þetta væri bein árás á lífeyrissjóðakerfið og þá datt mér í hug árás sem núverandi ríkisstjórn er með í undirbúningi, sem er lagafrumvarp um slit á ÍL-sjóði. Lífeyrissjóðirnir keyptu skuldabréf í ÍL-sjóði, Íbúðalánasjóði á sínum tíma, með ótrúlega hárri ávöxtun, mig minnir að hún hafi verið 3,7 eða 3,5%, og festu til margra ára og hafa verið með þá ávöxtun undanfarin ár á öllu lágvaxtatímabilinu. Þetta er bein árás með því að slíta sjóðnum og gera hann upp þannig að skuldabréfin verði greidd upp og lífeyrissjóðir fái ekki notið þeirrar ávöxtunar á þeim skuldabréfum sem þeir keyptu á sínum tíma. Ef frumvarpið verður að lögum þá tel ég það brjóti gegn eignarréttarákvæðinu og 1. gr. 1. viðauka mannréttindasáttmála Evrópu sem verndar eignarréttinn, kveður á um friðhelgi eignarréttarins. Ég efast ekki um að það mál muni lenda í Strassborg hjá Mannréttindadómstól Evrópu og ef dómstóllinn dæmir ekki — þetta er reyndar veikt ákvæði enda sett í viðauka á sínum tíma til að fá öll ríki Evrópu, vestræn ríki Evrópu og sósíaldemókratísk ríki líka sem aðila að Evrópuráðinu og mannréttindasáttmálanum. Það var ekki í upphaflega skjalinu heldur sett í viðauka þannig að það er veikt eignarréttarákvæði, en ef árás á eignarrétt samkvæmt skuldabréfi verður ekki talin brot á 1. gr. 1. viðauka mannréttindasáttmála Evrópu þá er það ákvæði einfaldlega ónýtt. Þannig að ég tel líkur til að lífeyrissjóðirnir geti sótt rétt sinn þangað, a.m.k. ef íslenskir dómstólar verja ekki eignarréttinn þegar kemur að árásum ríkisins með lögum um slit ÍL-sjóðs,  talandi um árás á lífeyrissjóðina.

Það er áhyggjuefni hve mikil umsvif lífeyrissjóðanna eru í íslensku viðskiptalífi. Þeir eru alltumlykjandi í íslensku samfélagi. Á síðustu árum hafa eignir lífeyrissjóðanna stóraukist og námu um 6.950 milljörðum kr. í lok júní 2023. Tæplega 7.000 milljarðar voru eignir lífeyrissjóðanna núna um mitt sumar, 7.000 milljarðar. 6.950 milljarðar voru eignir lífeyrissjóðanna í lok júní í ár. Inngreiðslur í samtryggingarsjóði eru um 290 milljarðar kr. á ári. Þetta eru engar smátölur. Árið 2000 námu eignir lífeyrissjóðanna um 80% af vergri landsframleiðslu en árið 2022 var hlutfallið komið í 180% samkvæmt hagtölum lífeyrissjóðanna sem birtast á vef Landssamtaka lífeyrissjóða, lifeyrismal.is. Eignir lífeyrissjóðanna hafa aukist úr 80% af vergri landsframleiðslu í 180% af vergri landsframleiðslu í fyrra, eru í ár 7.000 milljarðar.

Þetta eru alveg gríðarlega háar tölur. Og þegar maður horfir á það í svona litlu samfélagi eins og Ísland er og ekki síst ef maður horfir á stjórnarsetu í lífeyrissjóðunum þar sem atvinnurekendur hafa líka tögl og hagldir, atvinnurekendur og fulltrúar verkalýðsfélaganna — lífeyrissjóðsfélagar fá ekki að kjósa í þessar stjórnir sem sýnir ótrúlegan lýðræðishalla í íslensku samfélagi, svo ekki sé meira sagt — þá er hér um risamál að ræða. Útkoman er sú að stór hluti íslenskra fyrirtækja er í eigu óvirkra aðila. Lífeyrissjóðir hafa ekki beitt sér fyrir eigendaábyrgð sem hluthafar, gera það yfirleitt ekki í heiminum, t.d. í Bandaríkjunum, ekki nema í sérstökum tilvikum, reyndar eru ákveðin ríki með aktífa lífeyrissjóði, en stefna þeirra er yfirleitt ekki að vera með eigendaábyrgð sem hluthafar. Ég þekki ekki til neins sjóðs þar sem lífeyrissjóður á hlut og fer með svokallaða eigendaábyrgð. Hann er svona fylgisaðili sem eigandi í stjórn, en það er löng saga að fjalla um það hins vegar.

Undanfarin ár hafa lífeyrissjóðir sætt gagnrýni fyrir að fjárfesta í áhættusömum fyrirtækjum, greiða stjórnarmönnum ofurlaun og styðja við viðskipti sem sjóðfélögum blöskrar. Með því að greiða skatt af iðgjöldum við innlögn í lífeyrissjóð má sporna við því að lífeyrissjóðir verði óeðlilega stórir miðað við stærð hagkerfisins. Hér er vissulega verið að fjalla um það að þetta gríðarlega umfang lífeyrissjóðanna verði minnkað með því að skattleggja við innlögn en ekki við útgreiðslu. Ég tel að um ákveðið réttlætismál sé að ræða og það sýnir að lífeyrissjóðakerfið er komið í ákveðnar ógöngur, bæði hvað varðar stærð, stjórnun, stjórnarsetu og líka að þetta virðist vera hít sem er alltaf að hækka í, verið að hækka greiðslur eins og var í frumvarpi í vor þar sem var kveðið á um það að hækka greiðslur í lífeyrissjóði.

Eðli málsins samkvæmt lækkar það fjármagn sem streymir inn í lífeyrissjóðina um það sem nemur staðgreiðslunni verði breytingin sem kveðið er á um í þessari tillögu að veruleika. Á móti kemur að ekki greiðist skattur þegar sá sparnaður er leystur út og hefur breytingin ekki í för með sér hlutfallslega rýrnun á ávöxtun lífeyrissjóðanna. Það þýðir að ef vel gengur í ávöxtuninni þá njóta sjóðfélagar þess. Það er fáránlegt að það sé verið að skattleggja það þegar fólk er komið á eftirlaun eða þarf greiðslur úr lífeyrissjóði af öðrum orsökum.

Miðað við greiðslur í lífeyrissjóði á árinu 2022 og 36% skatt myndi staðgreiðsla við innborgun skila ríkissjóði og sveitarfélögum samtals rúmum 100 milljörðum kr. árlega. Samkvæmt þessari tillögu myndi þetta því veita þjóðinni einstakt tækifæri til úrbóta. Hér er verið að tala um að flytja peninga sem eru skattlagðir og setja þá í að efla heilbrigðiskerfið, fjölga dvalarheimilum og hjúkrunarrýmum, gera átak til að auðvelda atvinnuþátttöku öryrkja sem er helsta baráttumál Flokks fólksins, þ.e. stoppa þær blæðingar hjá öryrkjum og öldruðum sem skerðingarnar fela í sér, það sem kemur í veg fyrir að þeir fái að njóta sín á atvinnumarkaði á Íslandi. Þetta myndi leiða til þess að fleiri kæmust aftur inn á vinnumarkað og skiluðu ríkissjóði enn auknum skatttekjum.

Það er alveg með hreinum ólíkindum að það sé verið að skerða lífeyri hjá fólki, lífeyri almannatrygginga, þegar það tekur þátt í atvinnulífinu. Við erum raunverulega ekki með þriggja stoða lífeyriskerfi sem byggir á almannatryggingum, lífeyrissjóðum og séreignarsparnaði. Við erum með eins konar fátækrahjálp þegar kemur að almannatryggingum ríkisins.

Draga þarf úr skattbyrði launafólks og lífeyrisþega og auka ráðstöfunartekjur þeirra. Það er gert með því að hætta skattlagningu við útgreiðslu lífeyris. Þá myndi þetta minnka líkur á því að fólk þyrfti að fjármagna neyslu með skuldsetningu og festist í fátæktargildru, þ.e. ef öryrkjum yrði auðvelduð atvinnuþátttaka. Grundvallarforsenda þessarar tillögu er að auknir fjármunir hins opinbera verði nýttir í þágu fólksins.

Ég tel mikilvægt að þetta mál fari til nefndar og fái góða umfjöllun þar. Það er ekki verið að flytja það í fyrsta sinn. En það sýnir að við erum með lífeyrissjóðakerfi þar sem eignir í dag eru tæplega 7.000 milljarðar og hafa hækkað sem hlutfall af vergri landsframleiðslu úr 80% af vergri landsframleiðslu í 180%.


Ræðumaður: Guðmundur Ingi Kristinsson

Virðulegur forseti. Við erum að ræða þingsályktunartillögu Flokks fólksins um staðgreiðslu við innborgun í lífeyrissjóði og a.m.k. hefur þetta farið fyrir brjóstið á einum hv. þingmanni, Óla Birni Kárasyni. Ég ætla bara að taka upp þráðinn þar sem frá var horfið, um að þetta muni — 50 milljónir sagði hann að myndu hverfa ef þetta væri gert. Það bara stenst ekki vegna þess að ég er alveg sannfærður um að þessar 50 milljónir hverfa nú þegar í skerðingu, 45,5% skerðingu. Það er smá nýkomið, 25.000 kr. frítekjumark á lífeyrissjóði og það er alveg fáránlega lág tala sem er látin standa óbreytt. Þetta segir okkur strax að staðan er þannig í dag að það er útvalinn hópur fólks sem heldur fullum eftirlaunum. Hvað þá? Af hverju erum við með hóp af fólki sem heldur fullum eftirlaunum þegar hann fer á lífeyri við starfslok? Jú, það eru einhverjir sem eru á háum launum og halda þeim áfram. Þeir þurfa ekki að láta Tryggingastofnun ríkisins vera með rannsóknaraugun ofan í öllum sínum fjármálum. Þeir geta líka gert annað: Þeir geta farið út á vinnumarkaðinn og unnið, geta unnið eins og þeir vilja eftir að þeir eru komnir á lífeyri, sem aðrir geta ekki. Þar eru frítekjumörk sem banna fólki að vinna, refsa því fyrir að vinna ef það vill og getur unnið. Á sama tíma eru verkamenn eða verkakonur að fara á eftirlaun sem eru á lágmarkslaunum, 450.000–500.000 kr. launum. Þessir einstaklingar fara út á vinnumarkaðinn og fá kannski 230.000 eða 270.000 kr. úr lífeyrissjóði fyrir skatta. Hvernig í ósköpunum eiga þeir einstaklingar að lifa á þessu þegar við taka skattar og skerðingar hjá Tryggingastofnun ríkisins? Þess vegna erum við að tala um að skatta inngreiðslur í lífeyrissjóð.

Síðan höfum við líka spurt: Hvað eigum við að gera í framtíðinni við að missa þessar tekjur? Við verðum að átta okkur á því að í hruninu á sínum tíma þá töpuðust — ef við færum að uppreikna það í dag þá er ég alveg sannfærður um það að sennilega hafa tapast um 1.000 milljarðar. Þarna inni eru 300–400 milljarðar í skatttekjur. Er það á einhvern hátt eðlilegt að lífeyrissjóðir séu að gambla, leika sér, liggur við, á markaði með yfir 7.000 milljarða og þar af skatttekjur? Vegna þess að það hefur sýnt sig að það sem er á markaði getur hrunið. Þá tapast það. Þess vegna er alveg lágmark að við sjáum til þess að það sé greiddur skattur við innborgun í lífeyrissjóðina.

Lífeyrissjóðirnir eru búnir að fjárfesta í sjálfum sér kerfisbundið innan lands og eiga orðið nærri því hvert einasta fyrirtæki sem hreyfist á markaði. Það er galið í sjálfu sér að skattleggja ekki inngreiðslur lífeyrissjóða og líka séreignarsparnaðinn því að með því myndum við örugglega ná inn 100 milljörðum kr. Ríkisstjórn eftir ríkisstjórn reiknar ekki út raunverulega framfærslu, hvað þá hvað þarf til að lifa á Íslandi. Ég get alveg sagt ykkur það strax að 250.000 kr. duga ekki, það er alveg á hreinu. Við vitum það öll.

Ég verð að segja alveg eins og er að það er stórfurðulegt að við skulum vera með sárafátækt fólk, börn, fjölskyldur árið 2023 og vera ekki  þróaðri en það að vera með fátæktarkerfi þar sem við setjum veikt fólk og börn í biðraðir til hjálparsamtaka til að ná sér í mat. Hvernig í ósköpunum getum við leyft okkur það? Og ég spyr: Hvers vegna í ósköpunum eru þeir flokkar sem hafa látið þetta viðgangast áratug eftir áratug enn við völd? Þeir lofuðu í kosningum að þeir ætluðu að breyta þessu en gera það síðan ekki.

Persónuafsláttur á ekki að vera fyrir þá sem eru á góðum launum, persónuafsláttur á að hverfa með hækkandi launum. Aftur á móti myndi ég segja að það að hækka persónuafslátt þeirra lægst launuðu, þannig að þeir þurfi ekki að borga skatta og verða fyrir skerðingum á sultarlaunum, er grundvallaratriði að sjá til þess að lífeyrislaun og lágmarkslaun dugi til framfærslu svo enginn þurfi að svelta. Við getum gert það með því að skattleggja inngreiðslur í lífeyrissjóði og nota þá peninga til þess.

Það er ömurlegt til þess að vita að við skulum vera búin að vera í sex ár á þingi og alltaf að hamra á þessu en það breytist lítið sem ekkert, að við skulum vera, eins og ég sagði áðan, í þjóðfélagi þar sem við erum að láta fólk bíða í röðum eftir mat og að við skulum vera í þjóðfélagi þar sem við erum með ákveðinn hóp fólks sem getur ekki bjargað sér og fjölskyldu sinni vegna atvinnuleysis eða vegna veikinda eða er bara að verða aldrað á lífeyrislaunum. Það er ömurlegt að við skulum vera í þessari stöðu af því að við getum gert svo miklu betur. Við getum það með þeim skattpeningum sem við tækjum úr lífeyrissjóðunum vegna þess að það er öruggt að þeir koma til góða hjá þeim verst settu núna. Við vitum ekkert hvað gæti skeð í framtíðinni eins og t.d. bankahrunið sýndi okkur. Við vitum hvað við getum gert við peningana núna.

Ef verkalýðshreyfingin er ekki tilbúin til þess að láta fólk fá 400.000 kr. skatta- og skerðingarlaust útborgað og einnig lágmarkslaunin í landinu, 400.000 kr., yrðu skatta- og skerðingarlaus — er hún sammála því að það eigi að skatta þau laun? Er hún sammála því að þegar fólk fer á eftirlaun eigi ákveðinn hópur að lifa í fátækt og eymd og volæði en aðrir eigi að hafa það rosalega gott? Ég hef enga trú á svoleiðis kerfi. Er það eðlilegt samfélag þar sem við erum með heilbrigðiskerfi þar sem börn þurfa að fara á biðlista til að komast á biðlista til að komast á réttan biðlista? Er alveg eðlilegt að við séum með heilbrigðiskerfi þar sem eldri borgarar sem þurfa að komast á hjúkrunarheimili þurfi að fara á biðlista til að komast á biðlista? Það eru yfir 2.000 milljarða skatttekjur nú þegar í lífeyrissjóðakerfinu og um 100 milljarðar sem við gætum náð út strax ef við skattleggjum inngreiðslurnar. Þeir eru að leika sér með 200 milljarða skattgreiðslur á markaði. Þetta er það sem við eigum að gera, við eigum að koma hlutunum í lag í dag. Við erum að valda fólki stórtjóni andlega, líkamlega og fjárhagslega í dag og peningar í framtíðinni gagnast því ekkert. Við vitum hvað varð t.d. um bótasjóð Sjóvár. Hann hvarf, hann lenti á Cayman-eyjum eða Tortóla og endaði sem lúxusíbúð í Kína og kom svo til baka og endaði sem veð í sundlauginni á Álftanesi. Hann hvarf. Þarna hurfu ekki bara lífeyrisgreiðslur og annað heldur líka bætur þeirra sem höfðu lent í tjóni.

Við eigum að sjá til þess að allir geti lifað mannsæmandi lífi á Íslandi. Við eigum að sjá til þess að allir geti haft það gott. Höfum við hugsað út í það hvaða afleiðingar það hefur fyrir þá þjóðfélagsþegna sem við erum með hérna í fátækt, jafnvel sárafátækt, ekki bara í örorkukerfinu heldur líka í ellilífeyriskerfinu? Það er búið að rannsaka þetta. Það er búið að sanna að þeir sem eru í þessari aðstöðu eru að tapa árum úr lífi sínu. Við vitum að það hefur gífurleg áhrif á fólk að hafa ekki efni á að fara til tannlæknis, hafa ekki efni á að fara til læknis, hafa ekki efni á mat. Það er ömurlegt til þess að vita að við skulum vera með 7.000 milljarða, að við séum að dæla 300 milljörðum inn í lífeyriskerfið en á sama tíma yppum við öxlum yfir því að það sé sjálfsagt að það sé stór hópur þarna úti af fólki sem hefur ekkert gert af sér en er dæmt til þess að geta ekki séð sér framfærslu, getur ekki framfleytt börnum sínum sómasamlega heldur þarf að fara í biðröð eftir mat. Þetta er okkur til háborinnar skammar en við getum breytt þessu. Peningarnir eru til. Það þarf ekki að hækka skatta, það þarf bara að ná í þá með því að borga strax staðgreiðslu af inngreiðslu í lífeyrissjóð, ná þar um 100 milljörðum kr. Hugsið ykkur hvað við getum gert með það. Við getum tekið 400.000 kr. framfærslu, skatta- og skerðingarlaust, við getum komið heilbrigðiskerfinu, getum komið biðlistakerfi barna — við getum komið fólki úr fátækt og það eigum við að gera.


Ræðumaður: Inga Sæland

Frú forseti. Ég þakka hv. þm. Óla Birni Kárasyni fyrir síðara andsvar. Afskaplega sem honum var mikið niðri fyrir. En það kemur mér svo sem ekkert á óvart að fá aðra eins hrákaslummu hérna í andlitið á manni  eins og frá hv. þingmanni, enda í takti við það sem hans stjórnmálaflokkur er að boða. Að ætla að gera lítið úr 100 milljörðum kr. árlega inn í ríkissjóð og hvaða hagsmuni það myndi í rauninni geta verndað hjá íslenskum almenningi sem millitekjufólki — ég á ekki eitt einasta orð. Mér er í rauninni algerlega misboðið með þennan málflutning; að tala um að þetta sé árás. Og ég  stend hér sem formaður Flokks fólksins, stolt af því að vilja verja lífeyrisréttindi þannig að fólk fái að njóta þess á meðan það er enn þá við þokkalega fulla heilsu. Ég veit  ekki betur  en að það kæmi  öllum betur.

Og 50 millj. kr. eftir 40 ár með 3,5%  skylduávöxtun lífeyrissjóðanna? Mér er svo gjörsamlega misboðið vegna þess að það er ekki nokkur einasti maður sem fær að njóta þeirra lífeyrisréttinda sem mönnum var talin trú um að þeir væru að byggja upp með því að vera skylduþvingaðir til að greiða hér í lífeyrissjóði án þess í rauninni að hafa nokkurt val um það hvert þeirra eigin launatekjur væru settar. Hvað væru margir búnir að ávaxta peninga sína mun betur  en í lífeyrissjóðskerfinu, sem á margan hátt er eitthvað það andstyggilegasta sem við höfum séð. Og það er ekki einu sinni svo að þessi ágæti Sjálfstæðisflokkur  tali um hvernig væri hægt að laga það eins og með gegnumstreymi eða öðru slíku þannig  að fólk myndi raunverulega njóta þess að hafa verið lögþvingað til að greiða í þessa sjóði. Íslenskur almenningur á skilið að fá þessa hátt í 100 milljarða á ári beint inn í ríkissjóð til þess að taka utan um þjóðfélagið árlega til viðbótar við það sem nú er gert, enda veitir ekki af á þeirri vargöld sem hér ríkir í boði þessarar auðvaldsríkisstjórnar.


Ræðumaður: Inga Sæland

Frú forseti. Ég þakka hv. þm. Óla Birni Kárasyni fyrir andsvarið. Hvaða áhrif hefur það á launafólk? Það hlýtur náttúrlega að vera háð því hvað launafólk hefur í tekjur.  Mér skildist að hv. þingmaður væri að tala um meðallaunafólk, þá sem væru með svona meðallaun. Þau áhrif eru í rauninni engin.  Það hlýtur algerlega að liggja í því hvernig gengur að ávaxta fjármunina. Ég veit ekki betur en að það hafi tapast og gufað upp 600 milljarðar í  einhverju bríaríi hjá lífeyrissjóðunum hérna eftir hrun. Ég veit ekki betur en að árið 2000 hafi eignir lífeyrissjóðanna numið um 80% af vergri landsframleiðslu en árið 2022 var hlutfallið komið upp í 180%. Og ég veit ekki betur en að meðaljónarnir núna, með þessu kerfi sem hv. þingmaður er hér að mæra, skilji ekkert í því hvers vegna í ósköpunum  þeir eru að lepja dauðann úr skel og hvað þeir hafa verið að gera allan þennan tíma þegar þeim var talin trú um að með því að greiða lögþvingað í lífeyrissjóði þá væru þeir að skapa sér einhverja betri lífsafkomu til efri áranna. Það sem þessi þingsályktunartillaga felur í sér er grundvallarbreyting fyrir ríkissjóð án þess að hækka skatta til að taka utan um þá sem við í Flokki fólksins teljum að þurfi nauðsynlega á aðstoð að halda.

Fyrst ég er ekki alveg búin ætla ég að bæta því við fyrir hv. þingmann: Hver einasti einstaklingur sem ég hef talað við hefði frekar viljað greiða skattinn sinn við innborgun í lífeyrissjóðina en við útborgun. Ég spyr hv. þingmann á móti: Hefurðu spurt einhvern meðallaunamann um það hvort hann hefði ekki frekar viljað vera laus við skattgreiðsluna þegar hann var að fá þessa hungurlús sína út úr lífeyrissjóðunum?


Ræðumaður: Inga Sæland

Frú forseti. Ég mæli hér fyrir þingsályktunartillaga um staðgreiðslu við innborgun í lífeyrissjóði, í fimmta sinn. Með mér á þingsályktunartillögunni er gjörvallur þingflokkur Flokks fólksins, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Það skal tekið fram að öllum þingmönnum sem ráðherrum var boðið að gerast meðflutningsmenn á þessari tillögu en enginn þáði það.

Þingsályktunartillagan hljóðar svo:

„Alþingi ályktar að fela fjármála- og efnahagsráðherra að leggja fram lagafrumvarp fyrir lok ársins 2024 þess efnis að staðgreiðsla skatta fari fram við innborgun í lífeyrissjóð en ekki við útgreiðslu lífeyrissparnaðar. Þeim fjármunum sem breytingin skilar ríkissjóði skuli varið í þágu aukinnar velferðar.“

Tillagan er nú endurflutt óbreytt eins og ég segi og það í fimmta sinn en eðli málsins samkvæmt hefur hún ekki náð fram að ganga til þessa.   Á síðustu árum hafa eignir lífeyrissjóðanna stóraukist og námu um 6.950 milljörðum kr. í lok júní 2023 samkvæmt upplýsingum á vef Seðlabanka Íslands. Inngreiðslur í samtryggingarsjóði eru um 290 milljarðar kr. á ári. Árið 2000 námu eignir lífeyrissjóðanna um 80% af vergri landsframleiðslu en árið 2022 var hlutfallið komið í hvorki meira né minna en 180% samkvæmt hagtölum lífeyrissjóða sem birtast á vef Landssamtaka lífeyrissjóða, lífeyrismál.is.

Það er áhyggjuefni hve mikil umsvif lífeyrissjóða eru í íslensku viðskiptalífi. Stjórnir þeirra eru skipaðar fulltrúum verkalýðsfélaga og atvinnulífsins sem síðan skipa stjórnarmenn til að sitja fyrir hönd sjóðanna í stjórnum fyrirtækja sem sjóðirnir eiga hlut í. Þannig eru tengslin á milli eigenda fjármagnsins (sjóðfélaga) og þeirra sem annast fjárreiður lífeyrissjóða lítil sem engin. Útkoman er sú að stór hluti íslenskra fyrirtækja er í eigu óvirkra aðila sem starfa samkvæmt lögbundinni ávöxtunarkröfu en ekki vilja sjóðfélaga sjálfra. Undanfarin ár hafa lífeyrissjóðir sætt gagnrýni fyrir að fjárfesta í áhættusömum fyrirtækjum, greiða stjórnarmönnum ofurlaun og styðja viðskipti sem sjóðfélögum blöskrar hreinlega. Með því að greiða skatta af iðgjöldum við innlögn í lífeyrissjóði má sporna við því að lífeyrissjóðir verði óeðlilega stórir miðað við stærð hagkerfisins.

Fjármuni skortir til að ráðast í nauðsynlegar úrbætur á íslenska velferðarkerfinu. Heilbrigðiskerfið stendur á brauðfótum, bætur almannatrygginga duga ekki til framfærslu og bilið milli hinna ríku og hinna fátæku eykst ár frá ári. Því er nauðsynlegt að auka tekjur ríkissjóðs og nýta þær í þágu fólksins. Skattlagning við innlögn í lífeyrissjóð í stað útgreiðslu er sársaukalaus leið til að stórauka tekjur ríkissjóðs og gerir okkur kleift að styrkja velferðarkerfið án þess að skerða ráðstöfunartekjur almennings.

Samkvæmt gildandi fyrirkomulagi eru iðgjöld í lífeyrissjóði og mótframlög vinnuveitenda ekki skattlögð. Þess í stað eru greiðslur úr lífeyrissjóðum til lífeyrisþega skattlagðar. Þannig er skattlagningu þeirra fjármuna sem mynda stofn lífeyrissparnaðar frestað þar til kemur að útgreiðslu þeirra. Ávöxtun lífeyris er ekki áhættulaus og hefur borið við að lífeyrissjóðir skili verulegu tapi. Með þingsályktunartillögu þessari er lagt til að ríkissjóður sæki skatttekjurnar strax í upphafi og geti því ráðstafað þeim á eigin forsendum í stað þess að treysta lífeyrissjóðum alfarið til að ávaxta allt þetta fé.

Eðli málsins samkvæmt lækkar það fjármagn sem streymir inn í lífeyrissjóðina um það sem nemur staðgreiðslunni verði breytingin að veruleika. Á móti kemur að ekki greiðist skattur þegar sá sparnaður er leystur út og því hefur breytingin ekki í för með sér hlutfallslega rýrnun á ávöxtun lífeyrissjóða.

Miðað við greiðslur í lífeyrissjóði á árinu 2022 og 36% skatt myndi staðgreiðsla við innborgun skila ríkissjóði og sveitarfélögum samtals rúmum 100 milljörðum kr. árlega. Samþykkt þessarar tillögu myndi því veita þjóðinni einstakt tækifæri til úrbóta. Það er þörf á aukinni fjárfestingu í velferð og því er brýnt að ríkið nýti auknar tekjur vegna staðgreiðslu við innborgun í þágu þeirra sem mest þurfa á aðstoð að halda. Efla þarf rekstur heilbrigðiskerfisins og fjölga dvalar- og hjúkrunarrýmum. Átaks er þörf til að auðvelda atvinnuþátttöku öryrkja. Það myndi leiða til þess að fleiri kæmust aftur inn á vinnumarkað og skiluðu ríkissjóði enn auknum skatttekjum. Draga þarf úr skattbyrði láglaunafólks og lífeyrisþega og auka ráðstöfunartekjur þeirra. Þá myndu líkurnar minnka á að fólk þyrfti að fjármagna neyslu með skuldsetningu og festist í fátæktargildru. Grundvallarforsenda þessarar tillögu er að auknir fjármunir hins opinbera verði nýttir í þágu fólksins.

Ég vil taka það fram að ég hef frá því að ég kom á Alþingi Íslendinga og varð kjörinn fulltrúi fyrir fólkið í landinu, til að vinna fyrir fólkið í landinu eins og við gerum í Flokki fólksins af hug og hjarta, talað við hundruð einstaklinga sem eiga uppsafnaðan lífeyrissjóð eftir starfsævi sína og hafa ekki greitt staðgreiðslu við innborgun í sjóðina. Ég hef spurt að þessu einmitt: Hvort telur þú farsælla að afnema skerðingar og hætta að skattleggja fátækt fólk, koma lágmarksframfærslu upp í 400.000 kr. eins og nú er forgangsmál Flokks fólksins, það var þingsályktunartillaga sem ég mælti fyrir í gær, hvort viltu það og greiða staðgreiðsluna strax og fá í rauninni peningana þína útborgaða þegar þú þarft á þeim að halda, ert kominn á eftirlaun eða hefur jafnvel lent í slysum og hrakningum og þarft þá að nýta lífeyrissjóðinn — hvort telur þú farsælla að greiða skattinn strax eða láta lífeyrissjóðinn ávaxta þessa peninga og þú greiðir skattinn af útborguninni þegar kemur að þeirri útgreiðslu? Það voru ekki bara 90% eða 95%, það voru 100% allir á því að þeir vildu frekar vera búnir að greiða staðgreiðsluna, eins og allir aðrir í samfélaginu gera reyndar, hvort sem þeir eru launþegar eða fyrirtæki. Við þurfum að standa skil á okkar sköttum og skyldum mánaðarlega, alltaf. Við búum við staðgreiðslukerfi en lífeyrissjóðir hafa fengið undanþágureglu frá þeirri staðgreiðslu. Þannig hafa þeir fengið að halda eftir í sínu risaveldi, peningaveldi með tæplega 7.000 milljarða kr. til að ávaxta, og tekið í rauninni þessa peninga, staðgreiðsluna okkar, til sín líka sem annars kæmu til okkar í okkar sameiginlegu sjóði. Það myndi um leið, eins og kemur fram í þessari þingsályktunartillögu, hjálpa og styðja við þá sem bágast standa í samfélaginu og styrkja þær stoðir velferðar sem Flokkur fólksins berst fyrir og vill styrkja.

Ég verð að segja það, frú forseti, ég átta mig engan veginn á því hvers vegna í ósköpunum við sækjum ekki þetta fé, ég bara átta mig engan veginn á því. Ég skil ekki hvernig stendur á því. Hérna megin erum við að selja banka eins og það hefur gengið þokkalega fyrir sig eða hitt þó heldur, erum að taka inn einskiptisfjármuni í ríkissjóð þar sem hæstv. fjármálaráðherra er óþreytandi að tala um hversu vel það fjármagn nýtist og hversu frábært það sé að fá þarna inn t.d. 53 milljarða kr. eingreiðslu. Þetta er einskiptisaðgerð, við erum ekki að fá þessa peninga árlega. Við erum að selja frá okkur gullgæsina. Við erum að selja frá okkur bankana sem eru að skila okkur alveg ómældum og ótrúlegum arði inn í ríkissjóð, enda eru þeir að mergsjúga samfélagið eins og við vitum og græða á tá og fingri á því hræðilega ástandi sem okurvextirnir og verðbólgan eru að skapa í samfélaginu. Hvers vegna í ósköpunum skyldum við ekki einfaldlega afnema þessa undanþágureglu og helst strax í gær eða fyrir þessum fimm árum þegar við byrjuðum í Flokki fólksins að mæla fyrir þessari þingsályktunartillögu? Ég næ ekki utan um það hvers vegna þessu er ekki fylgt eftir. Ég næ ekki utan um það hvers vegna við viljum ekki taka inn tugi milljarða á hverju einasta ári í staðgreiðslu frá sjóðunum.

Þeir sem hafa verið að mæla þessu í mót segja: Þið eruð í rauninni með þessu að koma í veg fyrir það að einstaklingar sem eru að borga í lífeyrissjóðina geti ávaxtað fé sitt þar til kemur að útgreiðslu. Á móti kemur að þessir einstaklingar hafa aldrei verið spurðir að því hvort þeir vilji heldur greiða við innborgun eða útborgun, hvort þeir treysti fullkomlega lífeyrissjóðunum yfir höfuð til að ávaxta peningana sína eða ekki. Þeir eru ekki spurðir að þessu, þeir eru ekki spurðir einu sinni að þessu. En staðreyndin er sú, sem er nú sorglegi þátturinn í öllu saman, að það eru ansi margir og allt of margir sem hafa dáið áður en kemur að því að fá að nýta sér það fjármagn sem þeir hafa greitt inn í lífeyrissjóðakerfið.

Ég tala í rauninni fyrir munn þeirra sem eru ellilífeyrisþegar og eiga mjög erfitt fjárhagslega sem hafa sagt það skilyrðislaust að það myndi koma sér betur fyrir þau að þurfa ekki að greiða 34–36% staðgreiðslu við útborgun af sínu fé heldur vildu þau fá útborgunina og hafa greitt staðgreiðslu af henni þegar þau voru ung og frísk og höfðu meira bolmagn til þess og gátu aflað sér frekari tekna, höfðu tækifæri til þess þá frekar en þegar maður er kominn á eftirlaun eða er orðinn öryrki eða hefur fatlast eftir slys. Allir sem ég hef talað við segja skilyrðislaust að þeir vilji afnema skerðingar, vilji fá að lifa með reisn og hafa lágmarksframfærslu þannig að fólk geti náð endum saman og lifað sómasamlegu lífi. Flokkur fólksins er ekki einungis flokkurinn sem segir fólkið fyrst, svo allt hitt. Við segjum líka: Það eru grundvallarmannréttindi og það er skylda allra stjórnvalda að sjá til þess að þegnunum séu tryggð grundvallarmannréttindi, fæði, klæði og húsnæði.

Hér erum við með sjóði sem eru að springa af peningum og við þá sem halda því fram að þetta myndi draga úr og fyrir rest eyðileggja sjóðakerfið segi ég einfaldlega: Dettur nokkrum í hug að fólk hætti að borga í lífeyrissjóði? Ég veit ekki betur en að okkur sé að fjölga, alveg ótrúlega hratt, og hér séu mörgum sinnum fleiri vinnandi hendur heldur en við höfum nokkurn tíma haft áður. Ég veit ekki betur en að þessar vinnandi hendur og nýjar kynslóðir haldi áfram að greiða í lífeyrissjóði. Ég get engan veginn áttað mig á því hvernig allir þessir 7.000 milljarðar ættu mögulega bara að gufa upp einhvers staðar á ferlinu, eins og við séum bara ekki endurnýjast að einu eða neinu leyti eða fá fleiri hendur sem leggja hönd á plóg á vinnumarkaðnum. Þannig að það er bara galið, það er bara fáránlegt. Það er eins og með þetta, græðgin er svo mikil að það er víst aldrei nóg af peningum þarna og yfirbyggingin á þessu lífeyrissjóðakerfi er komin langt yfir 20 milljarða kr. á ári og það þykir allt í lagi. Það þykir í lagi að vera með óráðsíu og yfirbyggingu í þessu sjóðakerfi fyrir yfir 20 milljarða kr. á ári en það þykir rosalega slæmt að vera með staðgreiðslu við innborgun í lífeyrissjóðina.

Þessi þingsályktunartillaga er frábær að mati Flokks fólksins og allra þeirra sem ég hef talað við fyrir utan þing, algerlega gjörsamlega frábær. Ef það væri raunverulegur vilji til þess að sækja fjármuni þangað sem þeir eru fyrir og forgangsraða þeim fyrir fólkið fyrst þá er þessi tillaga gullið tækifæri til þess. Ég segi ekkert annað en að það hefur eiginlega komið mér mjög á óvart hvað þessi þingsályktunartillaga hefur í rauninni notið lítillar jákvæðni. Hins vegar man ég það að hér á árum áður hafði sá góði og ágæti flokkur, Sjálfstæðisflokkurinn, þessar hugmyndir á einhverjum tímapunkti. Einhvern veginn hafa þeir beygt frá því, ég veit ekki alveg út af hverju. Flokkur fólksins er að leggja hér til ýmsar breytingar án þess að vera með skattahækkanir, án þess að boða auknar álögur á þegnana heldur viljum við sækja fjármuni þangað sem þeir eru fyrir og því skora ég á Sjálfstæðisflokkinn sem og alla aðra að taka utan um þingsályktunartillöguna og sækja þessa auðfengnu fjármuni. Okkur er í lófa lagið að gera það.


Ræðumaður: Guðmundur Ingi Kristinsson

Virðulegur forseti. Í gær vorum við í Flokki fólksins að flytja hér á Alþingi þingsályktunartillögu um lífsnauðsynlegt mál: 400.000 kr. skattleysi launatekna og 400.000 kr. lágmarkslífeyri almannatrygginga. Það sem er stórmerkilegt við þessa þingsályktunartillögu er að þrátt fyrir gott boð til allra þingflokka á Alþingi um að vera með okkur á henni og þar með styðja þetta lífsnauðsynlegt málefni vildi enginn, ekki einn þingmaður frá öðrum flokkum, vera með Flokki fólksins á henni. Ef til vill finnst öðrum þingmönnum þetta allt of há lífeyrislaun og ofrausn að hafa þennan verst setta hóp á  400.000 kr. skatta- og skerðingarlaust, það sé einfaldlega of dýrt eða það kosti ríkissjóð mikið. Allt of dýrt? Nei, því að við erum með þetta fullfjármagnað, t.d. með því að skatta strax innborgun í lífeyrissjóði. Það sem er dýrt fyrir okkar ríka samfélag er að hér skuli vera fólk sem er  haldið í svo mikilli fátækt að það á ekki fyrir mat, lyfjum, fötum, hvað þá öðrum nauðsynjum sem eru í þeirra augum hálfgerð lúxusvara.

Þá neitar stór hluti láglaunafólks á lægstu launum sér um tannlæknaþjónustu, læknisþjónustu og hefur ekki ráð á óvæntum útgjöldum. Fólkið sem er á lægstu lífeyrislaunum frá Tryggingastofnun ríkisins, sem er langt undir fátæktarmörkum og er í sárafátækt, getur á engan hátt framfleytt sér og börnum sínum á mannsæmandi hátt í dag. Ríkisstjórn eftir ríkisstjórn hefur stórhækkað skatta og aukið skerðingar þannig að fátækt fólk er komið í sárafátækt. Það sorglegasta í þessu öllu saman er að við gleymum því veigamesta og ljótasta í þessu ömurlega fátæktarkerfi, þ.e. að  það eru börnin sem eru þarna inni í boði ríkisstjórnarinnar. Hvernig í ósköpunum getur ríkisstjórn eftir ríkisstjórn réttlætt það áratugum saman að hafa börn í þessum aðstæðum, að þau þurfi að standa í röðum með foreldrum sínum til þess að bíða eftir að fá gefins mat? Yfirvöld geta ekki einu sinni tryggt að enginn þurfi að fara í þá niðurlægjandi för með börnin sín að standa í röð eftir mat, að enginn þurfi að neita sér um tannlæknaþjónustu, enginn þurfi að neita sér um læknisþjónustu, einnig að vinnandi fólk neiti sér meira að segja um tannlæknaþjónustu.

Það er eitthvað stórkostlega bogið við það að við viljum ekki reikna rétta framleiðslu og borga hana. Það er ekkert auðveldara en að reikna nákvæmlega hvað einstaklingur eða fjölskylda þarf til framfærslu til að lifa mannsæmandi lífi.


Ræðumaður: Jakob Frímann Magnússon

Virðulegi forseti. Ég velti fyrir mér í dag hvort við séum fórnarlömb eigin velgengni. Það blasa við okkur staðreyndir, annars vegar þær sem björguðu okkur efnahagslega eftir hrunið, sem er hinn stórglæsilegi geiri ferðaþjónustunnar sem hefur fært okkur áður óþekkt verðmæti á tiltölulega skömmum tíma og ég hef vikið að því áður. Ég ætla að minna aðeins á það aftur að við erum orðin ótrúlega eftirsóttur og stórglæsilegur skemmtigarður fyrir milljónir manna og það mun að óbreyttu halda áfram að vaxa frá ári til árs. En slíku fylgir ábyrgð. Skemmtigarðar sem rækta ekki garðinn nægilega, huga ekki nægilega að innviðum sínum og öryggi, verða smám saman álitnir hættulegir og ekki æskilegir til að heimsækja.

Nú stöndum við frammi fyrir því að allur sá búhnykkur sem hlotist hefur af ferðaþjónustunni einkum og sér í lagi valdi þeirri þenslu í samfélaginu sem síðan birtist okkur í vöxtum og verðbólgu og einkum þó því að við megum ekki gera það sem við þurfum að gera sökum þess að það hefur þau neikvæðu áhrif á hagkerfið sem oft er rætt um. Ég segi: Við verðum að finna leiðir. Ég hef nefnt leiðina og hugmyndina um lestina milli Reykjavíkur og Keflavíkur. Það er hægt að fjármagna innviði með erlendu fé sem greiðir síðan fyrir þá sem nota viðkomandi innviði, svipað og með Spöl. Þar voru það t.d. 1.000 kr. á hvern sem fór í gegnum göngin nema þá sem bjuggu á Akranesi, það voru 200 kr. Slíkt kerfi er til umræðu núna.

Það sem ég vildi einkum og sér í lagi tala um er að við getum ekki frestað innviðaframkvæmdum á þeim öryggisþáttum sem blasa við okkur. Það eru þúsundir óbyggðra íbúða, þúsundir óbyggðra hjúkrunarrýma og þúsundir óbyggðra rýma fyrir leikskóla og fleira. Við verðum að finna leið í hagkerfinu og ég held að við verðum að sameinast um að styrkja íslensku krónuna með ráðum og dáð. Um hana var stundum sagt að fjármálaráðherra hvers tíma héldi um skjálfandi hönd stórútgerðarinnar og stýrði genginu. Það er ekki svo í dag en gengið er of veikt miðað við alla þá þætti sem blasa við.


Ræðumaður: Jakob Frímann Magnússon

Virðulegur forseti. Ég þakka hv. þingmanni síðara andsvar. Ég er ekki    á þeim stað að vilja ganga úr EES en ég skal viðurkenna að samningur Íslands    við EES minnir mig óþægilega mikið á hjónaband tiltekins vinar míns sem staðið    hefur sirka jafn lengi og þessi samningur þar sem kröfurnar hafa allar verið    á einn veginn; vegið að fullveldi viðkomandi vinar. Ég myndi sjálfur ganga úr    slíku hjónabandi ef frúin yrði svo frek á mig og færi að stafa svoleiðis ofan í mig    skref fyrir skref hvernig bananinn sem ég legði mér til    til munns mætti vera í laginu, hvernig skórnir mínir mættu vera á litinn og hvernig göngulagið    skyldi vera, að ég myndi ígrunda það mjög að ganga úr slíku hjónabandi.    Það er auðvitað ekki alveg fullkomlega sambærilegt við það að vera í ríkjasambandi.    En sá samningur sem ég barðist fyrir með kjafti og klóm þegar ég studdi    litla Alþýðuflokkinn, sáluga því miður, sá samningur sem gerður var fyrir    30 árum er allt annar samningur en við erum með í dag. Það þarf nokkuð við    að bætast í þeim halla til að ég segi: Göngum úr þessu sambandi. Það er    ekki komið þangað, ég vona að það komi ekki að því, því að það eru kostir,    sannarlega, við að vera í EES. En sumt af því sem þá blasti við sem aðalkostur,    aðalávinningur, hefur því miður smám saman fjarað út en í staðinn rignir    yfir okkur tilskipunum, kröfum, ásælni og inngripum inn í okkar mál hér.    Það mislíkar mér. Ég mun ekki hafast að, ég mun láta á það reyna þegar að    því kemur, þegar greidd verða atkvæði með hvaða hætti það skipast og ég mun    styðja og lúta þeirri niðurstöðu.


Ræðumaður: Jakob Frímann Magnússon

Ég þakka hv. þingmanni fyrir andsvarið. Ég ætla að bæta því við sem    ég nefndi ekki áðan, að ég kem ekki auga á neitt land í Evrópusambandinu    sem ég tel standa betur eða framar okkur í neinu sem skiptir máli. Við erum    að mati forsvarsmanna fyrrnefnds fyrirtækis, Kerecis, með bestu löggjöf    í heimi fyrir nýsköpun. Ég get vottað og staðfest að hið sama gildir um hinar    skapandi greinar. Og ekkert af því sem við búum að í þessum efnum höfum við    sótt til Evrópu, þvert á móti, við höfum hér svigrúm og frelsi til að hugsa    og treysta á okkar eigið brjóstvit og okkar eigin fyrirhyggju í því sem varðar    okkar eigin hag og aðstæður hér á Íslandi. Verandi fæddur í Danmörku,    hafandi búið í Bretlandi og Bandaríkjunum og víðar, þá ætla ég að votta    hér fyrir allra augum og eyrum að það er ekki til neitt það land í heiminum sem    ég tel fremra, ákjósanlegra, öruggara og betra. Ég tel það okkur sjálfum fyrst    og fremst að þakka. Við höfum staðið í lappirnar gagnvart þeim sem hafa    reynt að ásælast fiskinn okkar eða að hafa af okkur ráðin. Ég er ekki viss um    að einhverjar mælingar hjá einhverju fyrirtæki í dag séu endilega marktækar.    Ég er ekki viss um að við eigum endilega að fara að bera þetta mál upp með    þeim hætti sem það er lagt upp hér. En ég skal lúta meirihlutavilja þingsins    í því sem öðru. Ég er alveg tilbúinn að skipta um skoðun á þessu sem öðru ef rökin eru til staðar og hyggjuvit og brjóstvit mitt segir mér að gera svo.


Ræðumaður: Jakob Frímann Magnússon

Virðulegi forseti. Hér hefur verið farið yfir víðan völl í þessari stóru og, getum við sagt, ára og áratuga umræðu um aðildarumsóknir okkar mögulegar að Evrópusambandinu. Það sem helst stendur upp úr að mínu mati í þessu er að gjaldmiðillinn, evran, væri hagfelldari og betri fyrir okkur en íslenska krónan. Nú hef ég hlustað eftir því sem hér hefur verið sagt í dag og marga aðra daga á mörgum ólíkum tímum og árum og áratugum. Ég skal alveg viðurkenna að ég var voðalega svag fyrir hugmyndinni um inngöngu í Evrópusambandið þegar ég var yngri. Eldri og reyndari og að sumra mati kannski örlítið vitrari þá hef ég mínar efasemdir og ég ætla að telja upp nokkrar ástæður fyrir þeim efasemdum.

Í fyrsta lagi tel ég okkur búa yfir slíkri gæfu og slíku ríkidæmi í fjölmörgum helstu atvinnugreinum okkar að við búum í rauninni yfir því sem flestar þjóðir öfunda okkur af. Það er fiskurinn, það er græna orkan, það er eldið sem við erum komin vel af stað með og stefnir í að verða jafn verðmætt og kvótinn margumdeildi. Það er vatnið, gull framtíðarinnar, segja sumir. Það eru landgæðin, það er ferðaþjónustan og allt þetta. Mínar áhyggjur ef nokkrar myndu snúast frekar um það hvort okkur bæri ekki að standa alveg sérstakan vörð um þessi ómetanlegu gæði og þessi verðmæti okkar, að hleypa ekki að þeim gírugum fulltrúum annarra landa sem búa ekki yfir þessum gæðum en myndu gjarnan vilja gera það.

Svo hefur mér í vaxandi mæli fundist inngrip Evrópusambandsins hér í okkar mál og okkar hag vera tortryggileg, svo ekki sé fastar að orði kveðið. Ég er nú kannski með síðustu ræðuna hér í dag ef frá eru taldar einhverjar athugasemdir eða fyrirspurnir, alveg eins og ég var með síðustu ræðuna hér í störfum þingsins fyrr í dag þar sem ég vék að þessum málum sem ég vissi að væru á dagskrá, og ég leyfi mér núna að ræða aðeins um störf Evrópuþingsins. Þau eru um margt ansi ólík okkar störfum. Þar eru 703 þingmenn, að mig minnir. Við erum með 63 duglega þingmenn og ráðherra, framkvæmdarvald, ráðuneyti, starfsfólk hér í þessu húsi og nærliggjandi húsum, allir önnum kafnir við það að skrifa ný lög, ný frumvörp og skálda inn í framtíðina hvað verða má og verða vill og allt er þetta hengt um hálsinn á þegnunum því obbinn af þessu kostar og sumt heilmikið. Í Evrópuþinginu eru þessir 703 í óða önn að skrifa og skrifa og svo taka við einhverjir 30.000 ofvirkir embættismenn sem gera úr þessu frumvörp og tilskipanir, eins og ég gat um fyrr í dag, 650 af þeim þurfum við að taka inn og meðtaka og leiða hér í gildi og lög. 2.100 yrðu þær tilskipanir ef við gengjum í Evrópusambandið. Ég sé nú ekki alveg að í þeim nefndum sem ég sit í, sem eru fjórar, myndum við gera mikið meira en að bara afgreiða á færibandi 2.100 tilskipanir á hverjum þingvetri.

Ég velti fyrir mér þeim sem þar hafa verið að hafa vit fyrir okkur, Grikkir og Spánverjar og Ítalir og einhverjir sem hafa sterkar skoðanir á því sem okkur á að vera fyrir bestu. Ég dreg það bara í efa að það fólk hafi meiri og betri burði en við sjálf til að ákveða hvernig hag okkar hér við endimörk hins byggilega heims er best borgið, hvernig atvinnulífi og stöðlum skuli fyrir komið. Ég velti líka fyrir mér: Hvar voru þessir góðu vinir okkar í Evrópska efnahagssvæðinu þegar illa fór hjá okkur 2008? Hvernig reyndust þeir vinir í raun? Færeyingarnir voru á sínum stað og Rússarnir. Hvar var gamla herraþjóðin, Danirnir, og gömlu nágrannarnir í Bretlandi? Ég vil helst ekki fara nánar út í að rifja það upp.

Ég er hins vegar búinn að koma hér í ræðustól og vera nánast rekinn til baka með það sýnishorn af þeim þjóðarauði sem ég tel að okkur beri að standa vörð um. Það var þjóðarsauðurinn litríki. Ég vona að ég megi nefna hann á nafn, með leyfi forseta. Þar teiknaði ég upp þjóðarsauð í ýmsum litum sem táknmynd allra þeirra verðmæta og auðlinda sem við búum að og sem ég óttast að margir vilji nú fá sneið af, væna flís af feitum sauð. Við sjáum það í ýmsu sem hér hefur borið á góma og ég velti líka fyrir mér og kallaði eftir því, ég hef ekki fengið eina einustu línu um það sem ég bað um fyrr í dag, að mér yrði bent á hvaðan Evrópusambandinu kemur sá réttur að leggja á okkur öll þau gjöld og allar þær álögur sem fram undan eru í tugum milljarða talið vægast sagt, kann það að vera tengt öðrum samningum sem við höfum gert, Kyoto, París eða hvað það heitir. En mér finnst þeir vera orðnir fullfrekir til fjörsins þarna úti í Brussel og mér finnst að við séum ekki betur sett í svona sirka 70–80% tilfella. Persónuverndarlögin eins og þau voru matreidd hingað og sett hér á borð fyrir okkur — ég hefði ekki látið mér detta í hug að skrifa upp slíka rullu hér fyrir okkur á litla Íslandi. Þau eru miðuð við allt aðrar aðstæður, allt annars konar samfélag en okkar, en við verðum að kokgleypa þau með öllum þeim flækjufótum og tilskipunum sem fylgja. ETS-gjald upp á tugi milljarða mun skerða möguleika okkar til að láta ferðaþjónustuna blómstra áfram, mun skerða möguleika okkar til að vera þessi millilendingarvöllur sem Keflavík hefur orðið og hugsanlega fleiri í framtíðinni á Íslandi, menn munu frekar sækja til Bretlands til að geta skotist með ódýrustu flugunum yfir til annarra heimsálfa. Nú er Schengen-gjald og skipagjald á leiðinni og við erum satt að segja á Íslandi með alveg nóg af gjöldum, álögum, sköttum og útsvörum og skyldum að við förum ekki að láta fleiri þjóðir setja okkur slíkt fyrir. Eitt okkar stærsta vandamál kannski er hvað lítið af mánaðarlaunum verður eftir í vasanum hjá launþeganum. Það er búið að kroppa svo mikið af. Sé ferðaþjónustan okkar mesti blómi í atvinnulífi og tekjusköpun í dag þá skulum við stemma stigu við hvers konar inngripum þar af grískum, ítölskum og spænskum embættismönnum og Evrópuþingmönnum.

Ég held að við eigum stóra möguleika á því að styrkja þennan smæsta gjaldmiðil í heimi eins og hann er iðulega kallaður hér. Hann styrktist nú aðeins fyrir tveimur vikum þegar hugvit frá Ísafirði, þorskroð frá Ísafirði í plástursformi, var úthugsað, uppfundið, markaðssett og síðan selt fyrir 180 milljarða. Þá lyftist íslenska krónan upp og dollarinn fór úr 133 í 129. Það var í tvær vikur einhverra hluta vegna. Ég er alltaf að velta fyrir mér: Hvers vegna er íslenska krónan höfð svona veik þegar litríki, arðbæri þjóðarsauðurinn blasir við í öllum sínum myndum og arðbæru möguleikum?

Ég er sem sé búinn að hlusta í allan dag, bæði í gegnum útvarp, sjónvarp og hér inni í sal, og ég hef ekki enn þá séð ljósið, hef ekki enn þá séð fleiri kosti en galla á því að gefa þessum hinum sömu fjarlægu þegnum frekari völd en þeir þegar hafa yfir okkur.


Ræðumaður: Eyjólfur Ármannsson

Virðulegur forseti. Ég þakka hv. þingmanni fyrir svarið. Ísland er ekki eyland? Við erum víst eyland hér í Norður-Atlantshafi, en ég skildi alveg myndlíkinguna. Það er flogið hingað til lands. Við erum að taka á móti 1.299 umsóknum frá Venesúela af því að þar er slæmt efnahagsástand, þar er óhreint vatn og það er há glæpatíðni þar o.s.frv. Það stendur í kæruúrskurði í máli nr. 231/2022. Við vorum með breytingartillögu við það mál en hún var ekki samþykkt.

Ég er algerlega sammála hv. þingmanni varðandi þetta með þjónustuskerðinguna. Það var augljóst mál að fólkið myndi lenda í örbirgð. En varðandi það að við séum með opin landamæri út af alþjóðasamstarfi þá höfum fullveldisrétt og við getum lokað landamærunum okkar. Danmörk gerði það 2015 þegar Svíar voru svo góðir að þeir tóku á móti 175.000 manns árið 2015. Við heyrum í fréttum í fyrsta skipti núna að RÚV er loksins farið að fjalla um ástandið í Svíþjóð. Ég er búinn að vera að fylgjast með þessu í nokkur ár, og önnur ríki líka, en það kemur til Íslands nokkrum árum seinna.

Það breytir því ekki að það er mjög mikilvægt fyrir íslensk stjórnvöld að Alþingi  móti stefnu í þessu máli sem eitthvert vit er í svo við getum losnað við þetta mál úr pólitískri umræðu, ekki hafa þetta hangandi yfir okkur. Að við lærum af öðrum þjóðum og sníðum okkur stakk eftir vexti. Þessi stakkur á að vera þannig að við uppfyllum alþjóðlegar skuldbindingar og ekki meira. Það er nákvæmlega það sem Danir hafa gert og Norðmenn og önnur ríki. Þetta er ekki mikið í pólitískri umræðu í Noregi, þeim gengur vel að gera það. En það virðist vera að við ætlum alltaf að vera besta land í heimi. Við ætlum að leyfa fólki að fá aftur alþjóðlega vernd ef það hefur tengsl við landið. Til hvers í ósköpunum eigum við að gera það? Það er engin þörf fyrir tvenns konar alþjóðlega vernd í heiminum þótt ástandið sé slæmt.

Ég ætla  aðeins að koma inn á það sem kom fram hér áðan, að það sé einhver mannúðarkrísa í Evrópu, það er bara ekki rétt. Það hefur alltaf verið fátækt fólk í Evrópu, sofandi undir brúm og annars staðar. En spurningin er þessi:  Telur hv. þingmaður að við eigum að gera eitthvað meira en uppfylla alþjóðlegar skuldbindingar okkar í þessum málaflokki?


Ræðumaður: Eyjólfur Ármannsson

Virðulegur forseti. Ég hlustaði á ræðu hv. þingmanns með athygli. Nú á ég sæti í allsherjar- og menntamálanefnd og ég verð að segja það að í fyrsta lagi er ég ekki viss um hver stefna Pírata er né Samfylkingarinnar og Viðreisnar. Ég er búinn að stúdera þessi skjöl, nefndarálitin. Samfylkingin hefur talað um vinnumarkað og ég get ekki skilið stefnu Pírata öðruvísi en að þeir vilji  bara opin landamærin. Það eru 35 milljónir flóttamanna í heiminum, rúmlega það. Það eru 100 milljónir á vergangi, „displaced“ svokallað, og ef það koma skilgreindir flóttamenn til landsins, segjum að það kæmi milljón, 100.000, það koma 2,2 milljónir ferðamanna, á þá Ísland að taka á móti öllum? Ég vil bara  fá það á hreint. Sem sagt, Ísland á að taka á móti öllum sem koma hingað sem falla undir skilgreininguna flóttamaður. Það væri gaman að fá svar við því.

Annað. Umsóknarferlið. Segjum að einstaklingi sé neitað um alþjóðlega vernd, á þá að veita honum dvalarleyfi? Ég gat ekki skilið ræðu hv. þingmanns öðruvísi en að þá ætti að veita honum dvalarleyfi. Þá skil ég ekki tilganginn með umsóknarferlinu. Þá er bara miklu betra að sleppa því. Það ætti raunverulega að sleppa því. En það væri gott að heyra álit hv. þingmanns á þessu.

Annað sem ég get upplýst hv. þingmann um: Hann talaði um fyrirheitna landið Kanada, sem er ekki svo mikið fyrirheitna landið þegar það er skoðað. Samkvæmt frétt Reuters 2. september í ár   lokaði Kanada landamærum sínum fyrir hælisleitendum, þannig að þeir eru búnir að loka landamærum sínum fyrir hælisleitendum. Það hefur reyndar gengið illa eftir það líka, þannig að það er ekki rétt að Kanada sé fyrirheitna landið í þessum málum, svo langt í frá.

Þetta snýst um að ef einstaklingi er neitað um alþjóðlega vernd þá eigi hann að fá dvalarleyfi. Það skil ég ekki. Til hvers erum við þá með þetta blessaða kerfi? Það er miklu betra að henda því þá burt. Það kostar 15 milljarða að taka bara við dvalarleyfisumsóknum, hleypa öllum inn í landið. Það heitir „open borders“, opin landamæri, og ekkert annað.


Ræðumaður: Eyjólfur Ármannsson

Virðulegur forseti. Varðandi þessa 9. mgr. 33. gr. um að fólk missi alla þjónustu eftir 30 daga þegar búið er að synja því, þá er sagt: Nei, þau fá þjónustu ef þau vinna með íslenskum stjórnvöldum. Það var ekki þannig í hollenska málinu. Dómstóllinn sagði einfaldlega: Þetta er ekki brot af því að það er boðið upp á lokað búsetuúrræði. Það var það sem dómurinn sagði. Það var boðið upp á þjónustu. Hann sagði ekki: Sveitarfélögin í Hollandi geta tekið á móti fólkinu. Það var ekki það sem hann sagði. Og það var það sem ég spurði um áðan: Af hverju var ekki talað við sveitarfélögin um þetta áður en lögin voru samþykkt? Ég get ekki annað séð en að það sé réttarágreiningur í landinu milli ríkisvaldsins og sveitarfélaga sem þarf að leysa úr fyrir dómstólum og ég hallast að skoðun sveitarfélaga varðandi túlkun á 15. gr. laga um félagslega þjónustu. Það er önnur saga. En þessi sátt 2016, er bara sátt sem ég botna hreinlega ekkert í. Þú þarft ekki tvær regnhlífar ef það rignir úti. Þú þarft bara alþjóðlega vernd einu sinni. Ef þig langar að koma til Íslands en ert kominn með alþjóðlega vernd í ríki eins og Grikklandi þá sækir þú um dvalarleyfi á Íslandi. Svo einfalt er það. En nei, Ísland þarf að íþyngja umsóknarkerfinu með því að einstaklingar geta sótt aftur um alþjóðlega vernd og kannski fengið neitun. En það virðist vera þannig að ýmsir flokkar hér á þingi telji að ef þú færð neitun um alþjóðlega vernd þá eigir þú bara að fá dvalarleyfi. Ég er algerlega sammála hv. þingmanni, það gerir allt þetta kerfi bara marklaust, algjörlega. En það breytir því ekki að frumvarpið í vor, það sýna frumvörp núna á þingmálaskrá, var ófullnægjandi. Það var ekki staðið rétt að verki. Núna erum við sennilega að fara að horfa á mál sem endar í Hæstarétti og sennilega í Strassborg með það fólk sem mun ekki fá lokað búsetuúrræði eða þjónustu. Ég spái því að það muni fara fyrir dómstóla, til Íslandsdeildarinnar í Strassborg. Af nógu er að taka þar. En það sem mér finnst vera í þessu er að það virðist vera þingmeirihluti fyrir því að koma skikki á þessi mál. Það virðist vera að Sjálfstæðisflokkurinn, þetta er á ábyrgð Sjálfstæðisflokks og Framsóknarflokksins líka, láti stjórnast af öðrum hagsmunum en þeim hvað er gott fyrir íslenskt samfélag í þessu máli. Þeir vilja halda í völdin með VG og það er VG sem kemur í veg fyrir að það verði gerð almennileg gangskör í þessu máli. Þess vegna sitjum við uppi með þetta mál aftur á þessu þingi.


Ræðumaður: Eyjólfur Ármannsson

Virðulegur forseti. Hv. þingmaður minntist hér á hinar íslensku sérreglur, hér séu aðrar reglur en annars staðar. Ég get ekki séð annað en að það séu enn þá íslenskar sérreglur. Það er m.a. sú regla að vegna sérstakra tengsla þá getur þú sótt aftur um alþjóðlega vernd þegar þú ert kominn með alþjóðlega vernd í öðru ríki. Kannski hv. þingmaður geti útskýrt það nánar fyrir mér hvers vegna þarf að veita alþjóðlega vernd tvisvar til einstaklings, af hverju Ísland eigi að veita einstaklingi í annað skipti alþjóðlega vernd þegar hann er kominn með alþjóðlega vernd. Ég hefði haldið að hann gæti bara sótt um dvalarleyfi. Af hverju var þessi regla ekki tekin út fyrst við erum að tala um íslenskar sérreglur? Í mínum huga er þessi málaflokkur algjörlega stjórnlaus og þetta er að stórum hluta skrípaleikur vegna þess að þegar fólkið var flutt í þvingaðri brottför til Grikklands í vor þá kom það til baka með sömu vél og lögreglumennirnir eiginlega, ég held að það hafi verið með sömu vél. Einhverjir komu með sömu vél eða strax á eftir og sóttu aftur um alþjóðlega vernd og umsóknarferlið hófst að nýju. Þannig er nú það. Hún talaði um lokuð búsetuúrræði. Það var margsinnis varað við því varðandi breytingarnar á 9. mgr. 33. gr. laganna að fólk myndi eftir 30 daga lenda í örbirgð. Það er brot á 76. gr. stjórnarskrárinnar og brot á 3. gr. mannréttindasáttmála Evrópu. Það er dómur í Strassborg, hjá Mannréttindadómstóli Evrópu, um svipað atvik. Þar var sagt: Jú, það er lokað búsetuúrræði, þetta er ekki brot. Þannig að við erum núna komin á byrjunarreit aftur. Hvernig stendur á því að íslensk sveitarfélög voru ekki spurð álits á þessu þegar það var sagt við okkur að sveitarfélögin myndu taka við þessu fólki? Þau sögðu sum að þau myndu ekki gera það. Hvernig stóð á því að það var ekki talað við þau? Hvaða lapsus var það? Svo er annað, ég get ekki annað séð þegar ég skoða þingmálaskrána og sé frumvarp til laga um lokuð búsetuúrræði, en að stjórnvöld, ríkisstjórnarmeirihlutinn, séu einfaldlega að viðurkenna mistök í lagasetningu sem áttu sér stað í vor. Og hvernig stendur á því að það sé ekki breyting á 9. mgr. 33. gr. laga um útlendinga þar sem talað er um að fólk missi alla þjónustu eftir 30 daga, það sé ekki sett í þá lagagrein heldur komi ný lög, sérlög um lokuð búsetuúrræði? Hvers konar lagasetning er þetta?


Ræðumaður: Eyjólfur Ármannsson

Virðulegi forseti. Ég er stoltur meðflutningsmaður þessarar þingsályktunartillögu um skattleysi launatekna undir 400.000 kr. og 400.000 kr. lágmarksframfærslulífeyri. Hér er verið að tala um að tekinn verði upp fallandi persónuafsláttur þannig að skattleysismörk verði 400.000 kr. og að persónuafsláttur falli niður í sveigðu ferli við ákveðin efri mörk. Það er margbúið að flytja þetta mál, alveg síðan Flokkur fólksins komst fyrst inn á þing en þá voru það 300.000 kr. Það segir kannski sitt um verðbólguna og verðlag í landinu að nú eru þetta orðnar 400.000 kr.

Einnig er kveðið á um að breytingar verði gerðar á skiptingu útsvars og tekjuskatts af skattstofni til að jafna tekjuáhrif vegna hækkunar skattleysismarka á milli ríkis og sveitarfélaga. Hér er raunverulega verið að taka tillit til þess að kostnaður vegna þessara aðgerða dreifist jafnt á milli ríkissjóðs og sveitarfélaga. Þess vegna þarf að kveða á um breytingu á útreikningi útsvars, ella er hætta á því að tekjutap lendi að mestu leyti á sveitarfélögunum  þar sem tekjulágir borga hlutfallslega meira til sveitarfélaga heldur en ríkis. Það er mikilvægt að það jafnist út.

Í 1. mgr. 76. gr. stjórnarskrárinnar er kveðið á um að tryggður skuli réttur til aðstoðar vegna sjúkleika, örorku, elli, atvinnuleysis, örbirgðar og sambærilegra atvika. Þetta er eitt af grundvallarákvæðum mannréttindakaflans, að enginn skuli falla í örbirgð. Þessi vernd er ekki virt hvað þetta varðar gagnvart okkar minnstu bræðrum og systrum, varðandi lágmarksframfærslu. Það sjá allir að enginn getur lifað af 200.000 kr., 250.000 kr. eða 300.000 kr. á mánuði. Það er ekki mögulegt miðað við þann gríðarlega húsnæðiskostnað sem er í dag og matarverð. Þess vegna er gríðarlega mikilvægt að við hér á Alþingi Íslendinga forgangsröðum rétt og samþykkjum þetta mál og ákveðum það í eitt skipti fyrir öll að 400.000 kr. sé lágmarksframfærsla. Það má meira að segja efast um að það sé nægjanlegt.

Ísland er eitt ríkasta land í heimi. Síðast þegar ég athugaði vorum við í sjötta sæti yfir ríkustu lönd OECD, Efnahags- og framfarastofnunarinnar, sem er eins konar klúbbur ríkra þjóða í heiminum. Það að við skulum ekki geta séð til þess að skattleysi launatekna sé tryggt undir 400.000 kr. er algerlega með hreinum ólíkindum. Hugsið ykkur; þú ert með 400.000 kall á mánuði og það er tekinn skattur af þeim. Þú getur ekki haft 400.000 kall í ráðstöfunartekjur, það er tekinn skattur af þeim.

Í frumvarpinu er líka kveðið á um það að fullur örorkulífeyrir, endurhæfingarlífeyrir og ellilífeyrir tryggi lífeyrisþegum 400.000 kr. í ráðstöfunartekjur á mánuði, skatta- og skerðingarlaust. Það er ekki verið að gera það í dag. Það að verið sé að skerða fólk þannig að ef það fær frá lífeyristryggingum þá skerðist almannatryggingarnar og ef það aflar launatekna sé verið að skerða þann lífeyri sem fólk fær úr almannatryggingum er ekkert annað en hneyksli og dregur úr sjálfsbjargarviðleitni og sjálfstæði fólks.

Í skýrslu um dreifingu á skattbyrði sem unnin var fyrir stéttarfélagið Eflingu og birt í febrúar 2019 kemur fram að á árunum 1993–2015 lækkaði skattbyrði hæstu tekjuhópa á meðan skattbyrði lægstu tekjuhópa jókst. Á undanförnum árum er sem sagt búið að vera að lækka skattbyrði tekjulægstu hópana og auka hana hjá þeim tekjulægstu. Á sama tíma hækkaði fasteignaverð verulega og síðan þá hefur hækkunin aukist og nánast í veldisvexti. Við þekkjum þessa sögu um fasteignaverðið. Vísitala íbúðaverðs á höfuðborgarsvæðinu á síðasta áratug hækkaði úr 365 stigum í 966 stig samkvæmt þjóðskrá, þrefaldaðist nánast. Íbúðaverð á höfuðborgarsvæðinu hefur hækkað um 165% á síðustu tíu árum. Þá hefur húsnæðisverð hækkað ört á landsbyggðinni. Þessi þróun kemur verst við lágtekjufólk, tekjulægsta fólkið sem þarf að verja stærstum hluta tekna sinna í húsnæðiskostnað. Afleiðingarnar birtast m.a. í því að hlutfall leigjenda hefur aukist og ungmenni flytja nú seinna að heiman. Þið getið rétt ímyndað ykkur að einstaklingur sem er með 300.000 kr. í ráðstöfunartekjur þarf sennilega að eyða jafnvel upp í tvo þriðju eða meira af tekjum sínum í leigu, örugglega hátt í 200.000 kr. Ef hann er með 300.000 kall í ráðstöfunartekjur á ég eftir að sjá það húsnæði sem hann getur fengið fyrir 100.000 kall. Það er sennilega einhver herbergiskytra.

Þetta kemur líka inn á annað mál sem er skattkerfið. Mikil umræða hefur á síðustu árum verið um það hvernig breyta eigi skattkerfinu þannig að það íþyngi ekki þeim sem minnstar tekjur hafa. Hér er verið að leggja fram þingsályktunartillögu um nákvæmlega það að íþyngja þeim ekki sem minnstar tekjur hafa. Um það fjallar hreinlega 1. töluliðurinn, að tekinn verði upp fallandi persónuafsláttur þannig að skattleysismörk verði 400.000 kr. og að persónuafsláttur falli niður með sveigðu ferli yfir ákveðin efri mörk. Þetta er grundvallaratriði; að tryggja skattleysi tekjulægsta hópsins.

Það að auka ráðstöfunartekjur til tekjulægri hópa myndi auka hlutfallslega skattbyrði hinna tekjuhæstu. Það væri verið að leiðrétta það sem búið er að eiga sér stað á undanförnum árum, ef við tökum upp fallandi persónuafslátt. Við erum ekki að tala um háar fjárhæðir, ég tek það fram. Ég tel að hér sé um mjög mikilvægt réttindamál að ræða og þetta á stoð í stjórnarskránni, 76. gr. Tekjulægsti hópurinn er nánast í örbirgð, hann er í örbirgð. Það geta allir sagt sér það sjálfir. Almannatryggingakerfið á að tryggja þeim sem þurfa á að halda grundvallarmannréttindi; fæði, klæði og húsnæði. 76. gr. kveður raunverulega á um það. Ríkisvaldið á ekki að dæma einstakling í ævilanga fátækt ef viðkomandi er svo ólánsamur að verða öryrki.

Það er nauðsynlegt að hækka lágmarksframfærsluviðmið almannatrygginga svo að það taki utan um og verndi með viðhlítandi hætti þá sem verst standa og mest þurfa á hjálpinni að halda. Það þarf að gera með tvennum hætti. Það er með því að hækka skattleysismörk og síðan með því að hækka lágmarksviðmið almannatrygginga til að ná því upp sem upp á vantar. Um það fjallar þetta mál. Um það fjallar 1. töluliðurinn, um skattleysismörkin, fallandi persónuafslátt, og síðan er í 2. tölulið tekið tillit til þess að þetta falli jafnt á sveitarfélög og ríki. 3. töluliðurinn fjallar um að fullur örorkulífeyrir, endurhæfingarlífeyrir og ellilífeyrir tryggi ellilífeyrisþegum 400.000 kr. í ráðstöfunartekjur. Það er einfaldlega varla hægt að lifa á Íslandi með minna. Það er mjög erfitt, sé tekið tilliti húsnæðis og til hins dýra matarverðs. Þetta er mannréttindamál sem á sér stoð í lögum, í stjórnarskránni, sem er kominn tími til að samþykkja.


Ræðumaður: Guðmundur Ingi Kristinsson

Virðulegur forseti. Við erum hér að fjalla um tillögu til þingsályktunar um lífsnauðsynlegt mál Flokks fólksins, 400.000 kr. lágmarksframfærslu almannatrygginga, skatta- og skerðingarlaust. Sumir halda því fram að það væri eiginlega óframkvæmanlegt að þessi verst setti hópur fengi 400.000 kr. skatta- og skerðingarlaust, það væri svo dýrt. Það sem er dýrt í þessu þjóðfélagi er að hér skuli vera fólk sem er haldið í svo mikilli fátækt, í sárafátækt, að það á ekki fyrir mat, lyfjum, fötum, hvað þá öðrum nauðsynjum sem eru í þeirra augum hálfgerð lúxusvara. Þá neitar stór fólks á lægstu launum sér um tannlæknaþjónustu og aðra læknisþjónustu og hefur ekki ráð á 80.000 kr. óvæntum útgjöldum. Fólkið sem er á lægsta lífeyri frá Tryggingastofnun ríkisins og er langt undir fátæktarmörkum, er í sárafátækt, getur á engan hátt framfleytt sér í dag.

Það sorglega í þessu öllu saman er að við gleymum veigamesta og ljótasta og ömurlegasta fátæktarumhverfinu en það eru börnin sem eru þar inni í boði ríkisstjórnarinnar. Hvernig í ósköpunum getum við réttlætt það áratugum saman að hafa börn í þessum aðstæðum, að börn þurfi að standa í röð með foreldrum sínum til þess að bíða eftir að fá gefins mat? Það er ríkisstjórninni svo sannarlega til háborinnar skammar að hafa þetta svo.

Árið 1988 var tekin upp staðgreiðsla opinberra gjalda. Þá voru lægstu lífeyrislaun almannatrygginga skattlaus og það voru 30% eftir af skatttekjunum til þess að setja í lífeyrissjóð eða annað. Hvað hefur skeð síðan þá? Jú, skattar hafa stórhækkað á þá verst settu í almannatryggingakerfinu og á lægstu vinnulaun. Ríkisstjórn eftir ríkisstjórn hefur stórhækkað skatta og nú er farið að skatta fátækt fólk til sárafátæktar. Hvar eru mannréttindi og jafnrétti þegar við segjum við fólk sem hefur ekki einu sinni efni á því að kaupa sér mat: Nei, þið verðið að borga skatta upp á 35, 40, 50, 60.000 kr. en ekki eyða peningunum í mat heldur bara svelta? 400.000 kr. skatta- og skerðingarlaust, er það einhver ofrausn í þessu samhengi? Er það há tala? Nei, það er langt frá því og ef eitthvað er er hún of lág. Í þokkabót eru lífeyrissjóðsgreiðslur skertar um 38,9% hjá öryrkjum og 45,5% hjá öldruðum á lífeyrislaunum frá TR.

Þessi skatta- og skerðingarstefna bítur fast fjárhagslega þá sem síst skyldi. Hún bítur sérstaklega illa þá sem eiga minnstan rétt í lífeyrissjóðum en það eru að stærstum hluta konur. Það er verið að tala um að endurskoða almannatryggingakerfið en við getum ekki farið í þá endurskoðun fyrr en við tökum á grundvallarmannréttindum, þ.e. lögfestum samning Sameinuðu þjóðanna um málefni fatlaðs fólks. Það hlýtur að vera ástæðan fyrir því að ríkisstjórnin dregur lappirnar við að lögfesta hann því að um leið og hún hefur lögfest samninginn getur hún ekki brotið á réttindum fatlaðs fólks eins og hún gerir í dag. Það hringja allar viðvörunarbjöllur í huga mér þegar ég heyri ríkisstjórnarflokkana aftur og aftur lofa að núna sé tími þessa fólks kominn, að þessi hópur geti ekki beðið lengur, að þessir einstaklingar geti ekki beðið lengur. Það er ekkert annað en innantómt fals því að þau bíða og bíða og bíða enn eftir réttlætinu.

Hvar eru stjórnarliðar t.d. í þessari umræðu? Þeir gætu sýnt fram á að þeir meini eitthvað með því sem þeir segja um að þetta fólk geti ekki beðið lengur og komið hér í ræður en auðvitað mæta þau ekki. Þau koma ekki hingað upp og taka undir að 400.0000 kr. lágmarksframfærsla, skatta- og skerðingarlaust, eigi rétt á sér og sé fyrsta skrefið til að útrýma fátækt og hvað þá sárafátækt. Þau geta ekki einu sinni tryggt að enginn þurfi að fara í þá niðurlægingarför með börnin sín að standa í röð eftir mat, að enginn þurfi að neita sér um tannlæknaþjónustu, að enginn þurfi að neita sér um læknisþjónustu. Vinnandi fólk þarf meira að segja að neita sér um tannlæknisþjónustu.

Það er eitthvað stórkostlega bogið við að við viljum ekki reikna rétta framfærslu og borga hana. Það er ekkert auðveldara en að reikna nákvæmlega hvað einstaklingur og fjölskylda þarf til framfærslu til að lifa mannsæmandi lífi. Af hverju er það ekki gert? Vegna þess að ríkisstjórnin vill það ekki. En vonandi, þó að það sé mjög ólíklegt, eftir næstu kosningar verður ekki lengur hangið á þessu ómannúðlega og fjárhagslega ofbeldi sem nú er beitt gegn fólki sem hefur það verst hér í okkar ríka landi og á enga möguleika á að verja sig og sína gegn þessu óréttlæti.

Persónuafsláttur ætti að vera í dag, ef rétt væri gefið, ríflega 90.000 kr., nálægt 100.000 kr., en er 59.600 kr. Og ríkisstjórnin boðar að hann eigi að fara í 64.600 kr. Þetta sýnir hvernig hlutirnir eru og hversu rangt er gefið. Á sama tíma er í fjárlögum heimild til tvöföldunar á stuðningi við einkarekna fjölmiðla. Almannatryggingar hækka á sama tíma bara um 4,9% en útgjöld vegna einkarekinna fjölmiðla um 10,7%. Þarna munar nærri 6%. 6% meira fyrir einkarekna fjölmiðla á ríkisstyrk. Ég spurði hæstv. fjármálaráðherra tvisvar um þetta í gær. Hann svaraði í hvorugt skiptið. Hann gat ekki svarað því hvernig í ósköpunum þau gátu reiknað það út að einkareknir fjölmiðlar þyrftu að fá tvöföldun á sínu framlagi og ekki nóg með það heldur 10,7% hækkun þegar þeir bjóða þeim sem eru á almannatryggingum 4,9%. Það er alveg með ólíkindum að á  sama tíma og þurfum við að standa hér og reyna að berjast fyrir því að 400.000 kr. séu skatta- og skerðingarlausar. Ég spyr mig bara að því hversu margir hér inni og úti teldu að þeir væru í rosalega góðum málum og að það væri einhver ofrausn að fá 400.000 kr. skatta- og skerðingarlaust. Ég held ekki.

Við vorum að tala um 62. gr., sem var áður 69. gr., að það eigi að hækka almannatryggingar samkvæmt launaþróun. Hv. þm. Björn Leví Gunnarsson kom inn á það áðan. En hefði það dugað til? Nei, það er nefnilega það sem þeir hafa verið að gera á undanförnum árum, að hækka bætur almannatrygginga en á sama tíma passa þeir sig á að taka aldrei á skerðingum. 109.600 kr. voru lengi frítekjumörk atvinnutekna en fóru nú í 200.000 kr. og ættu að fara í 215.000 kr. en hæstv. fjármálaráðherra finnst ekkert eðlilegt að það yrði um 14.000 kr. hækkun á mánuði á frítekjumarki öryrkja vegna þess að það sé verið að endurskoða lögin. Það hræðir mig. Ef hann ætlar að endurskoða almannatryggingalögin en getur ekki einu sinni farið að lögum og hækkað nú strax frítekjumarkið þá er eitthvað meira en lítið í gangi og því miður óttast ég að það sé ekki gott.

Okkur ber skylda til að sjá til þess að enginn lifi í fátækt og hvað þá  í sárafátækt. Þar af leiðandi ber okkur líka skylda til að samþykkja 400.000 kr. skatta- og skerðingarlaust núna strax. Það er engin ofrausn, bara lágmarkið til að einstaklingar og fjölskyldur þurfi ekki að standa í biðröð eftir mat heldur kaupi sinn mat eins og aðrir og eigi einnig fyrir öðrum nauðsynjum sem fjölskyldur og einstaklingar þurfa á að halda til að lifa mannsæmandi lífi. Það getur ekki nokkur maður talið það ofrausn að allir geti farið út í búð og valið þann mat sem þeir vilja handa sér og fjölskyldu sinni og að við getum séð til þess í eitt skipti fyrir öll að ekkert barn þurfi að alast upp í fátækt, hvað þá sárafátækt.


Ræðumaður: Inga Sæland

Frú forseti. Ég þakka hv. þm. Birni Leví Gunnarssyni fyrir síðara andsvar. Hann vísar hér í 62. gr. almannatryggingalaga, fyrrverandi 69. gr., og segir að við ættum nú kannski að fylgja betur gildandi lögum í landinu en hv. þingmaður veit mætavel að þessi grein hefur verið þverbrotin alla tíð. Það hefur í engu verið tryggt að henni sé framfylgt. Kjaragliðnunin og launabilið hefur vaxið jafnt og þétt í boði stjórnvalda. Það sem þessi þingsályktunartillaga okkar er að gera er þó að reyna að tryggja lágmarksgrunnframfærslu þrátt fyrir öll þessi lögbrot sem eru framin á þessum þjóðfélagshópi. Ég veit eiginlega ekki hvernig við eigum að fara að því öðruvísi. Ef þessum lögum hefði t.d. verið fylgt, þessari 62. gr. núverandi, fyrrverandi 69. gr. almannatryggingalaga, þá væri fólk sennilega að fá útborgað um 400.000 kr. á mánuði, það er ekkert flóknara en það, alveg eins og ef vísitölu hefði verið fylgt með persónuafsláttinn sem hefur ekki heldur verið látinn fylgja vísitölu. Það hefur í rauninni lítið verið gert frá hruni til þess að leiðrétta og bæta kjör þessa þjóðfélagshóps sem höllustum fæti stendur í samfélaginu. En ég efast ekkert um að ef þetta mál kæmi, ef svo furðulega vildi til að það kæmi til atkvæðagreiðslu, þá efast ég ekkert um að vinir okkar í Pírötum myndu styðja málið. Ég efast ekkert um það. Ég hefði samt sem áður viljað sjá einhvern með okkur á málinu. Það hefði óneitanlega glatt mig rosalega mikið.


Ræðumaður: Inga Sæland

Frú forseti. Ég þakka hv. þm. Birni Leví Gunnarssyni fyrir andsvarið. Hv. þingmaður veit það jafn vel og ég að fæst af okkar málum koma hingað inn í sal til atkvæðagreiðslu. Hv. þingmaður ætti líka að vita að þegar einhver flokkur gerir eitthvert frumvarp eða þingsályktunartillögu sem er ekki 100% alveg eins og viðkomandi vildi hafa hana erum við samt sem áður í prinsippinu oft með engu að síður til að sýna ákveðinn stuðning og samhygð. Í þessu tilviki finnst mér þessi þingsályktunartillaga ekki vera bara hvað sem er. Við erum að tala um lágmarksframfærslu fyrir fátækasta fólkið í landinu. Þetta er forgangsmál Flokks fólksins. Þetta er fyrsta þingmál Flokks fólksins á þessu löggjafarþingi sem við erum að mæla fyrir. Mér finnst þetta vera grundvallarmál fyrir fátækasta fólkið í landinu. Ég ætla ekkert að efast um að hv. þingmaður og Píratar, eins og þeir hafa venjulega sýnt, séu viljugir til þess að hjálpa þeim sem eiga bágt. Þess vegna hefði mér þótt enn vænna um að finna stuðninginn. Eins og hv. þingmaður veit er alltaf betra að hafa stuðninginn. Þó að við orðum ályktanir okkar og frumvörp ekki nákvæmlega eins og næsti þingflokkur vildi hafa það er gott að finna stuðninginn. Það hvetur okkur frekar til dáða heldur en hitt, að finna það að við erum ein einhvers staðar úti á rúmsjó að reyna að róa í land að einhverju sem öllum virðist vera sama um. Þannig upplifir maður það þegar enginn einasti þingmaður sér ástæðu til þess að koma hér á 400.000 kr. skatta- og skerðingarlaust, sér í lagi þegar það mun ekki kostað ríkissjóð eina einustu krónu.


Ræðumaður: Inga Sæland

Virðulegi forseti. Ég mæli fyrir þingsályktunartillögu um skattleysi launatekna undir 400.000 kr. á mánuði skatta- og skerðingarlaust — algerlega skatta- og skerðingarlaust. Með mér á þessu frumvarpi er gjörvallur þingflokkur Flokks fólksins, hv. þm. Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Það skal tekið fram að rétt áður en þingið hófst voru send út boð til allra þingmanna, flokka og ráðherra um meðflutning á þessu máli. Það er skemmst frá því að segja að það er enginn þingmaður á málinu með Flokki fólksins. Það sér enginn stjórnmálaflokkur eða þingmaður ástæðu til þess að berjast fyrir 400.000 kr. skatta- og skerðingarlaust. Það er í hróplegu ósamræmi í raun og veru, virðulegi forseti, við þann fagurgala sem heyrist hér úr sumum hornum þessa dagana.

Snúum okkur að þingsályktunartillögunni. Áratuginn sem leið dafnaði íslenskur efnahagur. Fjárhagsstaða íslenska ríkisins batnaði statt og stöðugt frá hruni og verðlag hélst hér nokkuð stöðugt. Launaþróun var einnig jákvæð. Þrátt fyrir þann árangur skilaði ábatinn sér ekki til allra. Svo kom heimsfaraldur kórónuveiru og fjöldi fólks missti vinnuna. Dregið hefur úr atvinnuleysi frá hápunkti heimsfaraldurs en á móti hefur verðbólga aukist verulega og stýrivextir hafa ekki verið hærri síðan árið 2009, árið eftir hrun. Regluleg útgjöld fólks hafa aukist, húsnæðisverð hefur hækkað til muna á skömmum tíma og þegar verðlag hækkar þá bitnar það óumdeilanlega verst á þeim sem minnst eiga. Það bitnar verst á fátæku fólki, þeim hópi sem munar um hverja einustu krónu í sínum útgjöldum. Á tímum sem þessum er nauðsynlegt að standa vörð um þá sem hafa minnst á milli handanna. Við megum ekki ítrekað skilja fátækt fólk eftir hjá garði svo að það eigi ekki fyrir sárustu nauðþurftum.

Ég ætla ekki að tala meira um þessa greinargerð. Ég ætla heldur að snúa mér að staðreyndunum í samfélaginu, hvernig raunveruleg staða fátækra er í samfélaginu í dag. Það hefur komið í ljós, nú síðast í skýrslu sem gefin var út af Hjálparstofnun kirkjunnar, að það er stórkostleg aukning hjálparkalla til Hjálparstofnunarinnar um aðstoð vegna fátæktar í okkar ríka landi. Það er einn þjóðfélagshópur sem situr þar algerlega eftir og það virðist ekki vera nokkur lífsins leið, alveg sama hvaða ríkisstjórn situr hér við stjórnvölinn, það er ekki nokkur leið að koma til móts við öryrkja í þessu landi. Þetta er sá þjóðfélagshópur sem á ekki val. Hann á í flestum tilvikum ekki val um að drýgja tekjur sínar eða vinna vegna þess að hann er líkamlega eða andlega ekki með getu til þess. Og hvað gerir íslenska velferðarsamfélagið fyrir þessa einstaklinga? Jú, múrar þá enn þá betur inni í fátæktargildrunni.

Flokkur fólksins hefur ítrekað mælt fyrir frumvarpi um að gefa þeim einstaklingum sem mögulega treysta sér til tækifæri til að fara út á vinnumarkaðinn og vinna skerðingarlaust í tvö ár. Við erum með skýrslu og gögn frá öðrum löndum sem þetta hafa reynt sem sýnir fram á það að stór hluti — eins og í Svíþjóð, 32% þeirra öryrkja sem fóru út á vinnumarkaðinn og reyndu fyrir sér með þessum hætti skiluðu sér ekki aftur inn í almannatryggingakerfið þar. Mér er algerlega hulin ráðgáta að átta mig á því hvers vegna stjórnvöld hér gefa ekki þessum þjóðfélagshópi von og möguleika á því að hjálpa sér sjálfir ef þeir mögulega hafa nokkra getu til. Það er algerlega með hreinum ólíkindum. Það er sárara en tárum taki að þurfa að horfast í augu við að það er vegna þess að þeir áttu ekki hugmyndina. Það virðist engu máli skipta hversu góðar tillögur og mál við komum með hér, hvort sem það er Flokkur fólksins eða aðrir stjórnarandstöðuþingflokkar, þessi ríkisstjórn sem og ríkisstjórnin á undan og þar á undan — þetta virðist bara vera það form sem er haft viðhaft hér á okkar ágæta Alþingi. Nánast öll okkar vinna, öll okkar fyrirhöfn er gjörsamlega fótum troðin af ríkjandi ríkisstjórn hverju sinni. Það er í rauninni sárara en tárum taki að horfast í augu við að þó að hlutirnir jafnvel kostuðu ekki eina einustu krónu, væru ekkert annað en ávinningur fyrir alla, allt að vinna engu að tapa, stór hjálp fyrir hóp fólks sem annars á enga möguleika á því að hjálpa sér sjálft, þá er það slegið út af borðinu og sópað undir teppið.

Alveg frá því að Flokkur fólksins kom á Alþingi, var kjörinn á þing, höfum við mælt fyrir þessu. Við byrjuðum með 300.000 kr. skatta- og skerðingarlaust á 148. löggjafarþingi og á hverju löggjafarþingi síðan þá höfum við mælt fyrir þingsályktunartillögu sem felur hæstv. fjármálaráðherra að koma með frumvarp sem tryggir að það sé lágmarksframfærsla í landinu, skatta- og skerðingarlaust. Við í Flokki fólksins berjumst gegn því að fátækt fólk sé skattlagt, við berjumst gegn skattlagningu á fátæku fólki, hvað þá sárafátæku fólki. Ég ítreka að það er enginn þingmaður fyrir utan Flokk fólksins með okkur á þessari þingsályktunartillögu þrátt fyrir boð um slíkt, ekki einn, þannig að ég velti fyrir mér hugarfarinu almennt, virðulegi forseti.

Það hefur gjarnan verið sagt: Hvernig ætlið þið að fara að því að fjármagna 400.000 kr. skatta- og skerðingarlaust? Hvar ætlið þið að taka peningana? Við í Flokki fólksins höfum líka ítrekað mælt fyrir frumvarpi sem felur það í sér og það er ég einmitt að fara að gera síðar í dag vonandi ef við höfum tíma til og það færist ekki yfir á einhvern annan dag. Að öllu jöfnu mun ég mæla fyrir því frumvarpi sem mun auka tekjur ríkissjóðs hvert einasta ár um á bilinu 60–70 milljarða kr. Það felur ekki í sér einhverja einskiptisaðgerð, það að selja hluta í banka, hvernig svo sem það hefur tekist til, heldur einfaldlega tryggir þessa föstu innkomu í ríkissjóð sem felur það í sér einfaldlega að afnema undanþágu lífeyrissjóða frá staðgreiðslu við innborgun í sjóðina. Við viljum að allir þeir sem greiða í lífeyrissjóði greiði strax staðgreiðslu af því. Við í Flokki fólksins viljum fá þetta fé strax inn í ríkissjóð. Við í Flokki fólksins viljum afnema skerðingar og við viljum afnema skattlagningu á sárafátækt. Í gegnum þennan tíma minn á þingi hef ég talað við hundruð einstaklinga sem hafa greitt í lífeyrissjóð. Margir eru farnir að taka út úr sjóðnum núna sem ellilífeyrisþegar og það ber öllum saman um að þau hefðu frekar viljað vera búin að greiða staðgreiðsluna í stað þess að láta taka hana af sér seinna á æviskeiðinu. Svo er líka vert að benda á að margir einstaklingar hafa fallið frá áður en kemur að töku úr lífeyrissjóði, áður en þeir geta nýtt sér greiðslurnar úr lífeyrissjóðnum sem þeir voru þó búnir að vinna fyrir.

Flokkur fólksins, eins og sumir aðrir þingflokkar hér, hann fæddist tilbúinn. Hann hefur verið með lausnir og hann hefur bara gengið eina línu, eina beina línu: Réttlæti, sanngirni og útrýming á fátækt. Til þess erum við hér og til þess var Flokkur fólksins stofnaður og ekki til neins annars. Nú er það alveg sýnilegt að það er ekki bara að það sé vaxandi kjaragliðnun í landinu, það hefur ekki farið fram hjá neinum nema þeim sem þykjast ekki sjá, eins og ríkisstjórnin, að matarkarfan hefur hækkað stórkostlega, allur aðbúnaður, öll gjöld og allt í kringum okkur hefur rokið upp í verði. Þeir sem hafa setið eftir eru því í rauninni í enn verri stöðu ef þess er nokkur kostur. Hér í Reykjavík eru hátt í 400 einstaklingar t.d. á götunni, í orðsins fyllstu merkingu húsnæðislausir. Það líður ekki sá dagur að ég fái ekki bréf, neyðaróp frá einhverjum einstaklingum úti í bæ sem spyrja mig hvort ég geti ekki útvegað honum herbergi eða útvegað henni húsnæði.

„Hjálpaðu mér upp. Mér finnst ég vera að drukkna.“

Það er alveg ótrúlega erfitt, virðulegi forseti, að vera með hugsjónir og risahjarta til að taka utan um þá sem eiga bágt og finna sig svona vanmáttugan. Það er enn erfiðara að koma með lausnir og góð mál sem myndu hjálpa og finna ekki stuðning frá einum einasta þingmanni á Alþingi Íslendinga fyrir utan Flokk fólksins þrátt fyrir óskir þar um. Dæmi hver sem vill.

Það er ekki bara það að við viljum staðgreiðslu við innborgun í lífeyrissjóði til að ná í fjármagn til að standa straum af kostnaði við þær aðgerðir sem við erum að boða hér heldur felur þessi þingsályktunartillaga í sér mjög auðvelda og þægilega útfærslu á svokölluðum fallandi persónuafslætti sem færir í rauninni persónuafsláttinn frá okkur sem erum hátekjufólk og þurfum minna á honum að halda til þeirra sem raunverulega eru að glíma við sárafátækt og þurfa meira á honum að halda heldur en við. Við í Flokki fólksins teljum ósanngjarnt að milljónamaðurinn sé að fá persónuafslátt upp á tæpar 60.000 kr. á mánuði þegar sá sem er að fá útborgað undir 300.000 kr. þyrfti meira á því að halda. Með því að koma með þennan fallandi persónuafslátt inn í kerfið, með því að stýra fjármagninu þaðan sem er nóg af því og betur niður og dreifa því jafnar, þangað sem meiri þörf er á því, þyrftum við nánast ekki að nota neitt af þessum 70 milljörðum sem við ætlum að fá við staðgreiðslu við innborgun í lífeyrissjóði í þessa breytingu, þ.e. 400.000 kr. skatta- og skerðingarlaust.

Í þessari þingsályktunartillögu er líka gert ráð fyrir því að það sé tekið sérstaklega utan um sveitarfélögin vegna þess að það fyrsta sem við erum að greiða, af lágu laununum ekki síður en öðrum launum, er útsvarið til sveitarfélaganna. Þessi útfærsla myndi þó bitna helst á sveitarfélögunum ef þau ættu ekki að fá útsvarið sitt greitt, sem er það fyrsta sem greitt er af. Það á að tryggja sveitarfélögunum að þau muni í engu missa af sínum tekjum, enda hafa þau sannarlega ekki ráð á því. Mörg sveitarfélögin okkar eru hreinlega að róa lífróður þar sem ríkisvaldið er búið að fleygja í fangið á þeim svo mörgum verkefnum þar sem fjármagn hefur ekki fylgt að þau eru mörg hver að sligast undan þeirri ábyrgð.

Við skulum t.d. taka húsnæðismarkaðinn. Við í Flokki fólksins segjum: Fólkið fyrst, svo allt hitt. Einhverra hluta vegna er ég farin að heyra það hljóma einhvers staðar úr öðrum stjórnmálaflokki, fólkið fyrst, en það er mjög gott og sérstaklega ef viðkomandi hefðu viljað vera með okkur á þessari þingsályktunartillögu. En hvað um það, fólkið fyrst, svo allt hitt — hættum að skattleggja fátækt.

Við í Flokki fólksins hvetjum alla til þess að opna hug og hjarta gagnvart okkar minnstu bræðrum og systrum. Tökum utan um fólkið okkar sem þarf virkilega á hjálp okkar að halda. Það á ekki að skipta máli í hvaða flokki við stöndum. Við eigum að geta tekið saman höndum, hvar í flokki sem við stöndum. Við eigum að geta staðið okkur fyrir alla og við eigum að geta gert það með reisn og við eigum að geta gert það þannig að við getum horfst í augu við sjálf okkur, ánægð með störfin og verkin sem við hér erum að vinna í þágu allra sem á þurfa að halda.


Ræðumaður: Eyjólfur Ármannsson

Forseti. Ég þakka hv. þingmanni fyrir svarið. Ég tel að grundvöllur fyrir sterkari almenningssamgöngum — segjum að við myndum þétta net strætisvagnasamgangna, hafa sérakreinar og slíkt. Ég held að ásókn í almenningssamgöngur myndi ekkert endilega aukast svo mikið þar sem grunnurinn er ekki til staðar. Við erum með draum hér á Íslandi og á höfuðborgarsvæðinu um evrópska, þéttbyggða borg sem var byggð á öðrum tímum en Reykjavík var byggð. Reykjavík er bara miklu yngri borg en þessar borgir í Evrópu. Við erum með þann draum að vera alveg eins borg en við erum bara skipulögð allt öðruvísi. Við erum með þessa aðgreiningu eins og hv. þingmaður kom inn á. Svo ætlum við að tala um almenningssamgöngur með sama hætti og er í þessum borgum. Grunnurinn er ekki til staðar þar sem borgin er miklu dreifðari þannig að við munum alltaf þurfa að gera einkabílnum hátt undir höfði. Ég get ekki séð að við getum haft almenningssamgöngur eins og þær eru í Ósló eða Kaupmannahöfn. Við erum einfaldlega miklu dreifbýlli borg. Það er nú bara þannig. Þannig að við verðum alltaf að passa að gera einkasamgöngum hátt undir höfði líka. Ég held að samgöngur á höfuðborgarsvæðinu séu komnar í algjört óefni. Maður sér það bara í þessari litlu borg að akandi — ég var einu sinni að vinna hjá Isavia og það tók mig 50 mínútur að keyra frá Loftleiðahótelinu í Fossvoginn, bíðandi í bifreið allan tímann. Það gerist líka núna á hverjum morgni hjá þúsundum einstaklinga og kostnaðurinn við það er gígantískur, ég veit það. Ég er ekki að segja að ég sé algerlega á móti almenningssamgöngum en hver er lausnin? Ég held að við séum komin í miklar ógöngur út af grunnskipulagi borgarinnar sem er nánast ekki hægt að vinda ofan af, því miður. Skipulagið á höfuðborgarsvæðinu hefur verið lóðaúthlutun, það er bíll, hús í miðjunni og bílastæði í kring. Ég hef séð Borgartúnið, nýtt hverfi sem átti að verða einhvers konar miðborg — algjört klúður. Þetta er hverfi sem er byggt upp síðustu 15 ár raunverulega.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir ræðuna sem var um margt áhugaverð. Það sem vakti athygli mína var umræða hans um almenningssamgöngur á höfuðborgarsvæðinu og um skilyrði til þess að góðar almenningssamgöngur væru til staðar. Mér heyrðist á honum að hann væri ekki að lýsa Reykjavík. Það þyrfti að vera þétt borg, þéttvaxin borg, til að góðar almenningssamgöngur fengju að njóta sín. Núna er Reykjavík ótrúlega dreifbýl eða höfuðborgarsvæðið dreift yfir stórt landsvæði, eiginlega hálfgisin borg. Ég get ekki séð að — jú, það er gott að hafa góðar almenningssamgöngur en mér finnst skilyrðin ekki alveg vera fyrir hendi, og líka með vísan til orða þingmanns, ef ég skil hann rétt, fyrir góðum almenningssamgöngum á Reykjavíkursvæðinu, á höfuðborgarsvæðinu, þar sem borgin er svo dreifð. Munu Reykvíkingar ekki alltaf taka einkabílinn fram yfir almenningssamgöngur út af skipulagi borgarinnar? Þarf ekki að byrja á því að þétta borgina miklu meira áður en við getum farið að — jú, það er gott að reyna að hafa sterkar almenningssamgöngur, ég mæli með því, er stuðningsmaður þess, en mér finnst einhvern veginn að það verði mjög erfitt að fá höfuðborgarbúa til að fara í almenningssamgöngur vegna skipulagsins, sem er skipulag út frá bílnum. Við þurfum að breyta skipulaginu í grundvallaratriðum. Maður sér það sérstaklega í samanburði við aðrar borgir eins og Ósló, Kaupmannahöfn og fleiri borgir þar sem byggðin er miklu þéttari. Það er ekki veðurfarið sem kemur í veg fyrir að við notum almenningssamgöngur. Mér finnst það vera skipulag borgarinnar, grunnskipulag höfuðborgarsvæðisins.


Ræðumaður: Jakob Frímann Magnússon

Virðulegi forseti. Ég tek undir með síðasta ræðumanni, hv. þm. Ragnari Sigurðssyni, um leið og ég býð hann og aðra nýja þingmenn velkomna hér til starfa. Það eru áskoranir sem mæta Seyðfirðingum, ekki bara í veðurfari og flóðum, heldur líka í atvinnulífinu þar sem er fyrirsjáanlegt að 30 manns verða  með uppsagnarbréf í höndunum að óbreyttu. Ég ætla hins vegar að tala aðeins í framhaldi af því sem hér var rætt um áðan. Það er hin sígilda umræða um Evrópusambandið. Ýmis rök kunna hníga að því að það geti verið hagfelldara fyrir Íslendinga að komast inn í a.m.k. stærra meint umhverfi en mér finnst að ég verði að deila því með ykkur sem einn af ábyrgðarmönnum þess að örflokkurinn Alþýðuflokkur, minn gamli flokkur, barðist fyrir því á sínum tíma að komast inn í Evrópska efnahagssvæðið með bjartsýni um að allt yrði betra að leiðarljósi. Ég var stoltur af því að við skyldum ganga inn í það efnahagssvæði og fá þar, sem þá var mjög mikilvægt, 10% niðurfellingu á aðalútflutningsvöru okkar, fiskinum.

Nú eru aðstæður mjög breyttar í fiskútflutningi og það er ekki eins ljóst að þar sé einhver tíund í boði eða til skiptanna. Ég vissi það ekki fyrr en ég settist inn á þingið að eftir að við höfðum innleitt allan þann þorra tilskipana og aðlögunar sem farið var fram á sínum tíma, við inngönguna fyrir 30 árum, þá hefur farið vaxandi sá straumur tilskipana sem eru í dag sirka 650 á hverju ári sem við þurfum að innleiða með öllum þeim flóknu kerfum og nefndarstörfum og þingstörfum. Gengjum við þar inn yrðu það 2.100 tilskipanir. Ég velti fyrir mér í ljósi kvaða um gjöld frá EES og kvaða um skipagjöld og núna Schengen-gjöld, hvort nokkurs staðar sé að finna staf um að það sé tilskipanavald frá Evrópu um auknar álögur og skatta á Íslendinga. Ég lýsi eftir því. Ef einhver kynni að geta útvegað mér það, þá myndi ég þakka það.


Ræðumaður: Inga Sæland

Virðulegi forseti. Það er ekki á hverjum degi sem við fáum ákveðin og skýr svör ráðherra við óundirbúnum fyrirspurnum í þessum sal en það gerðist einmitt í gær. Þau undur og stórmerki áttu sér stað í gær þegar ég var hér í óundirbúnum fyrirspurnum við hæstv. heilbrigðisráðherra, Willum Þór Þórsson, vegna þess skelfilega ástands sem ríkir í samfélaginu vegna fíknisjúkdóma. Ég var að benda á ótímabær dauðsföll vegna þess að fárveikt fólk — hversu alvarlegt getur það verið að vera fárveikur á Íslandi, getur það verið alvarlegra en að deyja á biðlista? Nei, það er ekki hægt að glíma við eins alvarlega hluti í heilbrigðiskerfinu og það að deyja á biðlista þegar það skortir fjármagn til að halda úti nauðsynlegri heilbrigðisþjónustu. En þau undur og stórmerki áttu sér stað í gær að hæstv. heilbrigðisráðherra sagði að það væri í rauninni SÁÁ í sjálfsvald sett hvernig þau sæju um sína meðferðarþjónustu og þar vorum við að vísa til sex vikna lokunar á eftirmeðferðarheimilinu Vík. Það er lífsnauðsynlegt fyrir nánast alla þá sem leita sér meðferðar á sjúkrahúsinu Vogi að fá eftirmeðferðina á Vík. Það hefur hingað til í dálítið langan tíma tíðkast að í sex vikur á sumri hverju hefur hreinlega verið lokað á Vík. Það eru ekki til peningar, ekki til fjármagn til að halda úti þeirri nauðsynlegu heilbrigðisþjónustu. En heilbrigðisráðherra sagði það hér í gær fyrir framan allt og alla, og alþjóð um leið: SÁÁ og fárveikir sjúklingar fíknisjúkdóma þurfa ekki að hafa lengur áhyggjur af því að það þurfi að loka á Vík, þeirri meðferðarstofnun, því að heilbrigðisráðherrann sagði það hér í gær að það myndi ekki verða á hans vakt. Þannig að ég myndi segja að það væru gleðitíðindi, í allri þeirri sorg eru það gleðitíðindi og ég ætla að vona að það sé satt.


Ræðumaður: Guðmundur Ingi Kristinsson

Virðulegur forseti. Þetta er allt málaflokki fatlaðs fólks að kenna. Allt fötluðu fólki að kenna, segir borgarstjóri. Já, óráðsía og framúrkeyrsla í fjármálum Reykjavíkurborgar er fötluðu fólki að kenna. Allt væri jákvætt í fjármálum hjá þeim í borginni um heila 3,8 milljarða kr. ef málaflokkur fatlaðs fólks kostaði ekki svona mikið. Hæstv. fjármálaráðherra blandaði sér í þessa umræðu, sagði þennan útgjaldalið kominn úr böndunum og benti m.a. á NPA-samninga af því tilefni. Í viðtali við RÚV nýlega ræddi hæstv. fjármálaráðherra um málefni fatlaðs fólks, taldi að verkefnið hefði ekki verið nægilega vel unnið en vildi þó leita skýringa á öðrum stöðum en hjá ríkinu, því að mögulega væri verið að gera meira en lögboðnar skyldur kveða á um hjá borginni og reikningur vegna slíks verði ekki sendur ríkinu. Nei, auðvitað ekki. Þetta er allt saman fötluðum að kenna, fötluðu fólki sem kom hvergi nálægt þessum samningum. Það fer ekki á milli mála að kostnaður við flutning málefna fatlaðs fólks til sveitarfélaga var gróflega vanmetinn, bæði af ríki og borg. En það er á engan hátt fötluðum að kenna að Reykjavíkurborg klúðri samningum við ríkið og hafi ekki getu til að reikna kostnað við þennan nauðsynlega málaflokk rétt. Í þessum málaflokki eru biðlistar barna með þroska- og geðraskanir. Eitt barn á biðlista þar er einu barni of mikið. Einstaklingar dvelja á geðdeildum svo árum skiptir vegna þess að ekki er hægt að veita þá þjónustu sem lögbundin er hjá félagsþjónustu sveitarfélaga eins og lög um málefni fatlaðs fólks kveða á um. Þetta er ekkert annað en grófur skortur á þjónustu. Á annað hundrað fatlaðs fólks er sent hreppaflutningum landshluta á milli á hjúkrunarheimili. Ummæli fjármálaráðherra og borgarstjóra eru því kaldar kveðjur til þeirra fjölmörgu fatlaðra sem bíða á biðlistum eftir þjónustu samkvæmt lögum um mannréttindi þeirra, sem væri tryggð ef við værum búin að lögfesta samning Sameinuðu þjóðanna um málefni fatlaðs fólks hér á Alþingi. Það er ekki ofþjónusta heldur klárt þjónustuleysi ríkis og borgar og þeim til háborinnar skammar. Þar af leiðandi er á engan hátt hægt að kenna fötluðu fólki um þeirra vangetu.


Ræðumaður: Tómas A. Tómasson

Virðulegi forseti. Hv. þingmenn og kæra þjóð. Talandi um skatta, við í Flokki fólksins höfum lagt ríka áherslu á það að við viljum ekki skattleggja fátækt. Og talandi um skatta þá dettur mér í hug árið 1987, sem var dásamlegt ár, ekki bara vegna þess að Kringlan opnaði með Hard Rock Café í fararbroddi, heldur líka því að það var skattlausa árið. Í beinu framhaldi af því var farið í það sem kallað er staðgreiðsla skatta. Staðgreiðsluskattkerfinu fylgdi m.a. persónuafsláttur. Í janúar 1989 var persónuafslátturinn 17.500 kr. Samkvæmt lögum og reglugerð þá átti persónuafsláttur að hækka samkvæmt neysluvísitölu, sem myndi þýða það að í dag, eða á næsta ári sem sagt, ætti persónuafslátturinn að vera 93.000 kr. Í staðinn á hann að vera 58.000. Þetta munar einhverjum þrjátíu og eitthvað þúsund krónum, sem eru talsverðir peningar fyrir þá sem hafa lítið, sem minnst mega sín. Hinir sem eiga nóga peninga, þá munar ekkert um 30.000 kallinn.

Ég heyrði það á Sprengisandi í gær að ef skattur á fjármagnstekjur myndi hækka um 3% þá myndi ríkið fá í sinn hlut einhverja  6 milljarða, og það er akkúrat það sem það myndi kosta ríkið að hækka persónuafsláttinn upp í þessar  93.000 kr. sem hann á að vera.

Maðurinn hefur fimm grunnþarfir: Heila heilsu — það er sagt að maður sem er veikur eigi eina ósk; að verða frískur. Hinir eiga 100 óskir, 200 óskir af því að þeir pæla ekkert í því. En veiki maðurinn á eina ósk. Ein af grunnþörfum mannsins er sem sagt heil heilsa. Önnur er kærleikur og svo eru það fæði, klæði og húsnæði. Og það er það sem við í Flokki fólksins erum alltaf að berjast fyrir: Fæði, klæði og húsnæði. Þess vegna viljum við að persónuafslátturinn fari bara í þá tölu sem hann á að vera, því að hann nýtist best þeim sem minnstu launin hafa.

Svo langar mig líka til að tala um sjúkdóminn alkóhólisma. Hann hefur borið svolítið á góma núna, sérstaklega hérna í dag þegar hv. þm. Inga Sæland kom og tjáði sig um stöðuna. Síðan kom hæstv. heilbrigðisráðherra og hélt því fram að það hefði aldrei staðið á þeim eða ríkinu að sjá til þess að Vík þyrfti ekki að loka sex vikur á ári. Það er ekki rétt. SÁÁ hefur lokað Vík í tíu ár vegna þess að það hefur skort pening, þannig að það var ekki rétt sem heilbrigðisráðherra sagði.

Heyr, heyr.En nú vil ég vekja athygli á öðru. Það er það að heilbrigðiskerfið á Íslandi er rekið á 350 milljörðum. Það fara 350 milljarðar í heilbrigðiskerfið á Íslandi. Þar af fara innan við 2 milljarðar í fíkniefnasjúkdóma og aðallega alkóhólisma; SÁÁ, Krýsuvík og Hlaðgerðarkot. En vitið þið það að alkóhólismi sem sjúkdómur, sem hann er viðurkenndur sem, er þriðji stærsti dauðsvaldurinn á eftir hjartasjúkdómum og krabbameini og sá flokkur fær 2 milljarða, skitna 2 milljarða af 350 milljörðum. Þetta er ekki sanngjarnt. Við þurfum að fá meiri pening í þennan málaflokk og ég hvet hæstv. fjármálaráðherra og heilbrigðisráðherra til að beita sér fyrir því að þetta verði leiðrétt.


Ræðumaður: Ásthildur Lóa Þórsdóttir

Virðulegur forseti. Boðuð er 1% skattahækkun á fyrirtæki í fjárlögum næsta árs. Þessi skattur mun falla jafnt á öll fyrirtæki, án tillits til afkomu þeirra eða hvort hún hafi verið í meðallagi, góð eða slæm. Nú er það svo að fyrirtæki eru mjög misvel í sveit sett. Það er bláköld staðreynd að sum fyrirtæki hafa hagnast stórkostlega á verðbólgunni. Yfirleitt eru það aðilar sem geta með beinum eða óbeinum hætti haft áhrif á verðbólguna, hvort sem er til hækkunar eða lækkunar, með aðgerðum sínum því að hjá þessum aðilum liggur annaðhvort nær allt fjármagn landsins eða vald til að stjórna vöruverði til neytenda, nema hvort tveggja sé. Sem dæmi má nefna að á síðasta ári skiluðu N1, Elko og Krónan sinni bestu afkomu frá upphafi, auk þess sem tekjur Haga, sem á Bónus og Hagkaup, jukust um 19% og afkomuspáin fyrir þetta ár gerir ráð fyrir 11 milljörðum í hagnað samkvæmt fréttum. Þetta eru aðilar sem t.d. stjórna því hversu mikið matarkarfan hækkar og auka þar með verðbólguna svakalega með arðsemiskröfum sínum og græðgi.

Og þá erum við ekki einu sinni farin að nefna hagnað bankanna. Hagnaður bankanna óx úr 30 milljörðum árið 2020 í 81 milljarð á árinu 2021; um 50 milljarða á einu ári. Svo að maður beiti meðaltölum, eins og hæstv. fjármálaráðherra er oft mjög hrifinn af að gera, þá gera þessir auknu 50 milljarðar að meðaltali um 132.000 á hvert einasta mannsbarn á Íslandi eða um 525.000 á hvert einasta fjögurra manna heimili landsins. Ef miðað er við 80 milljarða hagnað þá gerir það um 210.000 á mann eða 840.000 á hvert fjögurra manna heimili. Athugið að þessar tölur miðast við hagnað bankanna, það sem þeir fá greitt frá okkur, fólkinu í landinu, umfram það sem kalla mætti eðlilegar greiðslur af lánum og þess háttar.

Árið 2022 högnuðust þrír stóru bankarnir um 66,9 milljarða þar sem bara hagnaður Landsbankans meira en tvöfaldaðist á milli ára og það er sko sannarlega útlit fyrir bætta afkomu bankanna á þessu ári vegna stóraukinna vaxtatekna. Þannig högnuðust bankarnir þrír samanlagt um 40 milljarða kr. á fyrstu sex mánuðum þessa árs þannig að þeir stefna augljóslega í 80 milljarða eða meira á þessu ári í hagnað. Bankarnir og fyrrnefnd stórfyrirtæki, þetta eru aðilarnir sem græða á verðbólgunni og hagnast á því að hún sé sem hæst á meðan heimili og minni fyrirtæki þurfa að borga brúsann, svo mikið að þeim er sumum við það að blæða út. Samt á, samkvæmt bandorminum, einnig að skattleggja minni fyrirtæki jafn mikið og hin, fyrirtæki sem mörg hver standa ekkert sérstaklega vel. Það er ekki mikil sanngirni í því svo að ekki sé tekið sterkar til orða.

Svo er ekki hjá því komist að nefna bankaskattinn sem nær ekki einu sinni 0,2%. Hann er nákvæmlega 0,145%. Við í Flokki fólksins höfum ítrekað mælt fyrir bankaskatti, að hann verði hækkaður í það sem hann var fyrir lækkun. Þar verður að hafa tvennt í huga. Lækkun bankaskatts hefur ekki skilað sér til neytenda og þó að hann yrði hækkaður myndi hann samt ekki einu sinni ná 0,4%, hann yrði þá 0,376%. Sjálf hef ég lagt fram breytingartillögur um bankaskattinn a.m.k. þrisvar sinnum og hv. þm. Flokks fólksins, Eyjólfur Ármannsson, tvisvar sinnum en þessi hógværa tillaga hefur varla hlotið neinn hljómgrunn hér á þinginu nema þá hjá Pírötum, þangað til reyndar síðastliðið vor þegar Samfylkingin stökk allt í einu á þennan vagn með okkur og greiddi í fyrsta skipti atkvæði með tillögu Flokks fólksins. Það er farið með bankana hérna eins og heilagar kýr. Það má aldrei snerta við þeim né öðrum stórfyrirtækjum. Vonandi mun stuðningur við hækkun bankaskattsins ná fram að ganga þegar við leggjum þessa tillögu fram að nýju.

Málið er að það standa ekki öll fyrirtæki í landinu jafn vel. Það eru hér fyrirtæki sem stórgræða á meðan önnur eru jafnvel í basli. Það er ekki sanngjarnt að sams konar og sami prósentuskatturinn fari á þau öll. Það hlýtur að vera réttara að leggja einhvers konar hvalrekaskatt á stórfyrirtæki sem, eins og gríðarlegar hagnaðartölur þeirra sýna fram á, eru ekki á nokkurn hátt að taka þátt í baráttunni við verðbólguna, frekar en að leggja skattahækkanir jafnt á öll fyrirtæki, sama hvernig þau standa.

Ég vona að þessi fyrirhugaði skattur taki breytingum í meðförum þingsins og hv. efnahags- og viðskiptanefndar þannig að honum verði breytt í t.d. einhvers konar þrepaskiptan skatt þar sem fyrirtæki sem greiða hluthöfum háan arð af milljarðahagnaði greiði hærri prósentutölu en minni fyrirtæki sem veikar standa.


Ræðumaður: Guðmundur Ingi Kristinsson

Virðulegur forseti. Við erum hér að ræða frumvarp til laga um breytingar á ýmsum lögum vegna fjárlaga fyrir árið 2024. Í framhaldi af þeirri umræðu sem var hér áðan um t.d. skattahlut og þá sem eru með fjármagnstekjuskatt eingöngu, eða eingöngu með fjármagnstekjur, þá er skattkerfið arfavitlaust því miður, gífurleg misskipting í því. Það er svolítið skrýtið að á sama tíma skuli t.d. persónuafslátturinn ekki eingöngu vera notaður til að hjálpa þeim sem eru á lægstu launum og lífeyri almannatrygginga. Fyrir þá sem eru á háum launum skiptir persónuafslátturinn ekki neinu höfuðmáli. En það er hækkun á persónuafslætti og þær skattbreytingar sem eru núna, eins og hefur komið skýrt fram, skila sér minnst til þeirra sem mest þurfa á að halda og mest til þeirra sem minnst þurfa á því að halda. Þetta er auðvitað í anda þessarar ríkisstjórnar.

Eins og kom fram í andsvörum mínum við hæstv. fjármálaráðherra hérna áðan þá var hann að reyna að verja það. Ég skil ekki hvernig hann ætlaði að fara að því að verja það að hafa óbreytt frítekjumark, 200.000 kr. á mánuði, 2,4 milljónir á ári. Á sama tíma sagði hann að þeir væru að búa til hvata til að öryrkjar bjargi sér sjálfir. Þetta er bara öfugt, algerlega öfug sálfræði í öllu. Þetta stenst ekki. Á sama tíma og hann ætti að hækka frítekjumarkið í 250.000 kr. eða um 180.000 kr. meira yfir árið, þá er hann samt að tala um að endurskoða almannatryggingakerfið, það eigi að auðvelda öryrkjum að fara út að vinna sem geta það, en því miður er ekki verið að sýna það hérna. Hann væri þá alla vega að sýna að það væri einhver alvara í þessu ef hann hefði verið að hækka frítekjumarkið. Ef það er einhver alvara í því að þeir vilji fá öryrkja til að reyna að vinna þá verða þeir að sjá til þess að þeir verst settu geti nýtt sér þetta vegna þess að við erum með svo arfavitlaust kerfi að þeir sem eru að fá heimilisuppbót eða sérstaka viðbót geta ekki nýtt sér þetta. Það skerðist strax. Þetta eru yfirleitt þeir einstaklingar sem þurfa mest á því að halda og eru í verstu stöðunni. Ef ríkisstjórnin ætlar sér virkilega að fara í endurskoðun á almannatryggingakerfinu með þessum hætti þá segi ég bara: Guð hjálpi þeim, vegna þess að það á ekki eftir að skila sér.

Það var annað mjög athyglisvert í andsvörum mínum við hæstv. fjármálaráðherra. Ég spurði hann tvisvar að því en fékk engin svör. Ég spurði tvisvar að því: Hvernig stendur á því að það sé hægt að tvöfalda framlög til einkarekinna fjölmiðla? Hvers vegna í ósköpunum þurfa einkareknir fjölmiðlar tvöfaldað framlag? Hvers vegna þarf alltaf að sjá til þess að ríkisfjölmiðill fái allar hækkanir? Á sama tíma kemur skýrt fram í fjárlögunum að það á að hækka einkareknu fjölmiðlana um 10,7% en lífeyri almannatrygginga, fyrir aldraða fólkið okkar og öryrkjana, um 4,9%. Það er allt svona skrýtið í þessu eins og að útvarpsgjaldið hækkar, sóknargjöldin lækka. Það er eins og það sé bara happa og glappa, eins og einhverjum hafi bara dottið í hug að gera þetta bara einhvern veginn.

Eitt sem hefur kannski líka ekki verið rætt og þyrfti að ræða ítarlega er Framkvæmdasjóður aldraðra. Enn einu sinni á að fara að misnota Framkvæmdasjóð aldraðra. Enn einu sinni hringja engar viðvörunarbjöllur um að það á að nota hann í rekstur. Samt á sama tíma er komið skýrt fram að það þarf 700 ný hjúkrunarrými fram til 2030. Það þarf að spýta í, það þarf að byggja. Það þarf að taka á biðlistunum. En erum við að gera það? Nei, ekki með því að taka þessa fjármuni, sem eru eyrnamerktir til að byggja upp hjúkrunarheimili, í rekstur. Það er eiginlega ekki heiglum hent að sjá hversu mikið hefur verið tekið út úr Framkvæmdasjóði aldraðra í reksturinn. Eftir því sem ég var að reyna að finna út áðan þá vorum við komnir á töluna 1,2 milljarða. Ég veit ekki hvort hún er rétt, ég hafði ekki alveg nógu langan tíma til þess, en ef það er rétt þá er þetta gífurleg misnotkun á sjóðnum. Það verður að stöðva þetta. En því miður, þeir ætla sér alls ekki að stöðva svona hluti. Þeir eru sannfærðir einhvern veginn um að það sé hið besta mál að gera hlutina einhvern veginn þannig að það er eins og það sé bara dregið um það á einhvern furðulegan hátt, hvað það er sem á að virka og hvað ekki.

Svo er annað í þessu með almannatryggingakerfið. Hérna inni er einn langlengsti texti um það hvað á að gera og það eru víxlverkanir lífeyrissjóða og ríkisins. Bara þessi klausa sýnir hversu arfavitlaust kerfið okkar er. Það að við skulum hafa getað búið til svona vitlaust kerfi er eiginlega heimsmet. En það er líka alveg heimsmet í heimsku og vitleysu að viðhalda þessu, að viðhalda þessum fíflagangi ár eftir ár. Það þarf að taka þetta á hverju einasta ári, að setja þetta inn til að viðhalda þessu undarlega fyrirbrigði, þessu kerfi. Ég hef einhvern veginn á tilfinningunni að í þessari endurskoðun almannatryggingakerfisins verði ekki tekið á þessu miðað við það sem ég heyrði núna hjá hæstv. fjármálaráðherra, miðað við hvernig þeir taka á frítekjumörkum, miðað við hvernig þeir eru að reyna að skauta fram hjá því að halda áfram þessum keðjuverkandi skerðingum í kerfinu. Hæstv. fjármálaráðherra hefur margoft hælt sér af þessu í pontu, þar sem hann kemur hérna aftur og aftur með tíundina sína, Tekjusöguna, og segir: Þar hefur þessi hópur hækkað alveg gífurlega. Á sama tíma er aldrei tekið með inn í kerfið hvað keðjuverkandi skerðingarnar eru miklar.

Ég held að almenningur þarna úti og fleiri átti sig ekki á því að ef skerðingarnar væru ekki til staðar þá væru útgjöld ríkisins um 70 milljörðum hærri, spáið í þetta, 70.000 milljónir. Þetta eru skerðingar sem eru að hækka um 7–10 milljarða kr. á hverju einasta ári. Þegar maður tekur saman það sem er lagt inn í kerfið til almannatrygginga og síðan hitt þegar við drögum frá skerðingarnar þá er þetta kerfi þannig byggt upp að ef þú setur þúsundkall hérna inn þá má þakka fyrir að 100–150 kr. renni í vasa þeirra sem lifa á lífeyrislaunum almannatrygginga. Þarna erum við að tala um 80–85% skatt og skerðingar. Hvers vegna vill ríkisstjórn eftir ríkisstjórn hafa þetta svona? Jú, vegna þess að þá geta þær haldið áfram sínum blekkingum og sagt að þeir verst settu í okkar þjóðfélagi hafi það svo ótrúlega gott, hafi hækkað svo rosalega mikið. Þær átta sig ekki á því að það er misjafnt hvernig þetta bítur og því miður, þegar þetta er skoðað ofan í kjölinn, þá bítur þetta mest þá sem síst skyldi, mest þá sem verst standa.

Það er annað sem er inni í þessum breytingum og líka í fjárlögunum sem er ekkert tekið á og er þessari ríkisstjórn til háborinnar skammar. Það eru búsetuskerðingar, að við skulum enn þá leyfa okkur þær og að það skuli hvergi koma fram breytingar þannig að við hættum að borga einhverju fólki lægstu lífeyrislaun almannatrygginga en látum það ekki stoppa heldur 10% minna. Það er örugglega enginn hérna inni í þessum sal og enginn þarna úti sem telur að fólk lifi einhverju góðu lífi á lægsta ellilífeyri. En hvernig í ósköpunum dettur einhverjum í hug að það eigi einhver hópur að lifa á 10% minna? Það sem er það besta af þessu öllu, sem er heldur ekki tekið á: Þeir settu krónu á móti krónu skerðingar á þennan hóp, aftur, krónu á móti krónu. Ef hann fær einhvers staðar tekjur — króna á móti krónu. Þeir tóku þetta upp á verst setta hópinn. Þess vegna segi ég: Það er gjörsamlega vonlaust að trúa því að þessi ríkisstjórn ætli að gera eitthvað fyrir þennan hóp. Það hvarflar ekki að henni eina mínútu.

Ég held að ég hafi þetta ekki mikið lengra en ég segi fyrir mitt leyti að þessi ríkisstjórn fer vill vegar vegna þess að það kom líka fram hjá ráðherra að neysluvísitala fyrir árið 2023 hafi verið 7,4% samkvæmt þjóðhagsspá Hagstofunnar. En af hverju eru þá 4,9% að fara til eldri borgara og öryrkja ef það eru 7,4%? Ef við tökum launavísitöluna er nærri 12% hækkun þar á síðasta ári. Af hverju eru þá 4,9% fyrir lífeyrisþega? Af hverju er alltaf nærri helmingi minna? Af hverju t.d. eru þeir að fá nær 6% minna en einkareknir fjölmiðlar? Þar fékk ég ekkert svar, hann svaraði því ekki einu sinni.


Ræðumaður: Guðmundur Ingi Kristinsson

Frú forseti. Ég vil þakka hæstv. fjármálaráðherra fyrir andsvarið en þetta er samt algjörlega óskiljanlegt vegna þess að ef þið eruð að fara að breyta kerfinu og ætlið að reyna að stuðla að því að öryrkjar hafi meiri trú á því að geta farið aftur út á vinnumarkaðinn, hvers vegna í ósköpunum ekki að hækka þetta bara strax? Af hverju er verið að búa til hvata til að draga úr? Hvernig í ósköpunum eiga þessir einstaklingar að trúa því að þið ætlið að fara að gera eitthvað gott í endurskoðun kerfisins þegar þið eruð að draga þarna úr? Það er engin ástæða til þess nema bara — til að gera hvað? Klekkja á þeim sem vilja reyna að vinna? Viljið þið ekki að fólk reyni að vinna? Ég skil það ekki. Síðan ætla ég að ítreka spurninguna og vil fá svar við því: Hvers vegna í ósköpunum eru einkareknir fjölmiðlar taldir eiga að þurfa að fá þessar gífurlegu hækkanir, bæði prósentuhækkanir og tvöföldun, á sama tíma og eldri borgarar og öryrkjar eiga bara að fá 4,9% eða nær 6% minna? Hvers vegna í ósköpunum er þetta svona og hvernig stendur á því?


Ræðumaður: Guðmundur Ingi Kristinsson

Virðulegur forseti. Við erum hér að ræða bandorminn, fjáraukann. Eins og fjárlögin þá er þetta eiginlega stórfurðulegt plagg og mig langaði að spyrja hæstv. fjármálaráðherra hvort hann geti útskýrt fyrir mér hvers vegna í ósköpunum frítekjumark öryrkja hækki ekki samkvæmt vísitölu. Það ætti að fara í 215.000 kr. ef það væri rétt gefið en þeir ætla að hafa það óbreytt. Ríkisstjórn eftir ríkisstjórn hefur gert þetta, að hafa þetta bara óbreytt og það er ákveðin skerðing hjá þeim sem eru að reyna að vinna. Maður furðar sig á þessu vegna þess að á sama tíma er verið að tvöfalda framlög til svokallaðra einkarekinna fjölmiðla, sem eru núna einkareknir fjölmiðlar á ríkisstyrk og ekki nóg með það heldur á að hækka hjá þeim um 10,7%. Ég spyr hæstv. ráðherra: Hvernig fengu þeir þetta út og hvernig gátu þeir gert þetta? Þetta er nærri því 6% meiri hækkun heldur en eldri borgarar og öryrkjar fá, þeir fá 4,9% hækkun en hinir fá 10,7%. Ef við horfum á þetta þá er t.d. óskiljanlegt fyrirbrigði í þessu að útvarpsgjald eigi að hækka bara eðlilega en sóknargjald eigi ekki að hækka. Var dregið? Hvernig var þetta gert? Er þetta eitthvert lottó, sumir dregnir út sem eiga að fá lækkun, aðrir dregnir út sem eiga að fá hækkun? Hvernig finnið þið út svona mismunun? Hvernig er þessu stillt upp? Er þetta eitthvað sem er bara útspekúlerað, eitthvert kerfi sem þið eruð með eða hvað er það sem veldur því að þið ákveðið að mismuna svona?

Forseti minnir þingmenn á að ávarpa forseta en ekki ráðherrana sem til svara eru.


Ræðumaður: Inga Sæland

Virðulegi forseti. Ég þakka hæstv. ráðherra fyrir svarið. Guð minn almáttugur hvað það var rosalega sorglegt að hlusta á þetta svar. Ég er einfaldlega að spyrja um hvað verið sé að gera núna til að koma í veg fyrir þennan ótímabæra dauða. Hvað er verið að gera núna til að tryggja að eftirmeðferðarstofnun eins og Vík þurfi ekki að taka sex vikna sumarfrí vegna þess að það eru ekki fjárveitingar til þess að halda úti þessari lífsnauðsynlegu þjónustu? Hvernig í ósköpunum stendur á því að við erum að glíma hér við og tala um krónur og aura? Jú, það er rangt hjá hæstv. ráðherra, með fullri virðingu — það er verið að draga úr fjárframlögum. Ég veit ekki betur en að t.d. Krýsuvík sé ekki að fá þær 150 milljónir sem hún fékk í fyrra. Ég veit ekki betur, samanber fjárlagafrumvarpið.

En ég segi ekkert annað en það, mín spurning snýst um það: Hvað erum við að gera núna í dag til að stíga inn í þennan vanda og koma í veg fyrir fleiri ótímabær dauðsföll? Hvað erum við að gera í dag til að taka utan um fólkið okkar sem biður um hjálp? Hvað erum við að gera í dag til að koma í veg fyrir það að á morgun, hæstv. ráðherra, deyi einhver á biðlista þar sem hann er að biðja um hjálp?


Ræðumaður: Inga Sæland

Herra forseti. Hversu sorglegt er að standa hér og tala um ótímabæran dauða fárveiks fólks en á síðasta ári eru 12 einstaklingar, 12 fárveikir fíklar og einstaklingar með fíknivanda, dánir ótímabærum dauða á meðan þeir biðu á biðlista eftir því að fá sjúkrahjálp, eftir að fá hjálp við veikindum sínum. Hvernig má það vera að við erum að draga úr fjárframlögum í heilbrigðisþjónustu? Það er að verða einhver sú yfirgripsmesta og ömurlegasta ásýnd sem við getum litið á í heilbrigðiskerfinu. Hvernig má það vera að sá sjúkdómur sem er farið að viðurkenna sem einn alvarlegasta sjúkdóm sem heimsbyggðin er að glíma við í dag, er í rauninni hornreka í okkar ríka samfélagi? Hvernig má það vera að 50 einstaklingar eru dánir á einu ári ótímabærum dauða vegna fíknisjúkdóma? Hvernig stendur á því, virðulegi forseti, að þegar einstaklingur hringir inn á sjúkrahúsið Vog og biður um hjálp þá þarf hann að bíða í tíu mánuði? Ég vil spyrja hæstv. heilbrigðisráðherra: Hvað eru heilbrigðisyfirvöld að gera nú? Nýjasta sagan, nýjasta dauðsfallið: Ung kona sem útskrifast af sjúkrahúsinu Vogi núna í lok ágúst, þrem dögum seinna var hún dáin frá tveimur litlum börnum sínum vegna þess að það eru ekki til fjárveiting, það eru ekki nógir fjármunir til að sinna þessari heilbrigðisþjónustu. Fólk er látið bíða á biðlistum og það er hipsum happs hvort það lifir það af eða ekki.

Hæstv. ráðherra: Hvað er heilbrigðisráðuneytið að gera í þessari stöðu? Hvenær megum við búast við forvörnum? Hvenær megum við búast við því að sé tekið utan um þennan vanda þessara sjúklinga eins og allan annan heilbrigðisvanda í samfélaginu?


Ræðumaður: Jakob Frímann Magnússon

Virðulegi forseti. Ég vil þakka hv. þingmanni fyrir sitt innlegg. Mér væri nokk sama hvort það væri Landsnet eða Orkustofnun eða hver sem væri sem tæki þessi hleðslumál að sér. Ég held mig fast við þá skoðun að hvata sé þörf, bæði varðandi einkabílana, þ.e. fjölgun rafbíla, og fækkun annars konar bíla. Það er því miður þannig að hér eru margir uppljómaðir af grænu byltingunni og þeirri framtíðarsýn en ég er ekki viss um að þorri landsmanna sé kominn þangað. Ég segi enn og aftur: Hvata er þörf. Ég held að við eigum að horfa til þess í fullri alvöru, úr því að það hefur ekki fengist rönd við reist gegn þeim tugmilljarða álögum á flug sem nú blasa við frá og með þarnæsta ári og á sjó líka, að nýta okkur þá peninga sem eru Úrsúlupeningar til orkuskipta og uppfinningar á nýjum leiðum. Förum í ammoníak- og vetnisframleiðslu á fullu með þeim peningum, hröðum þessu frá þeim væng.


Ræðumaður: Jakob Frímann Magnússon

Virðulegi forseti. Ég vil taka undir með hv. þm. Andrési Inga Jónssyni. Það er prýðileg hugmynd að Landsnet komi að því einmitt að tengja vegakerfið þannig að hægt sé að fara um á rafmagnsbíl um landið. Það eru gloppur — réttilega á bent. Ég held líka að við höfum báðir verið á þeim fundi Umhverfisstofnunar þar sem við sáum á grafi gríðarlega jákvæðan og merkilegan árangur Íslendinga í að rafbílavæðast. Það var glæsilegt á heildina litið þangað til Covid var afstaðið og bílaleigubílarnir, sá floti fór af stað. Þá hrundi nú sómi okkar dálítið því að þeir voru mestan part náttúrlega langfjölmennasti bílaherinn. Við vorum orðin ansi grá eftir grænkuna sem við hlutum meðan Íslendingar voru að aka um á sínum rafmagnsbílum. Ég er hins vegar þeirrar skoðunar að hvata sé þörf. Ég lít á milljarðinn sem fór til bílaleiganna til að reyna að fá þær inn á grænu línuna sem góða fjárfestingu. Ég er ansi hræddur um að það sé ekkert svo mikill munur á okkur og dýrunum. Það þarf sykurmola eða klapp á kollinn eða hvatningu til að breyta, til að kenna okkur ný trix. Hundurinn þarf einhvers konar verðlaun til að standa á tveimur fótum og stíga dans, eins og við sjáum á samfélagsmiðlunum í dag. Þannig að ég myndi gefa í þar. Ég myndi gefa í varðandi bílaleigurnar og telja þá vel varið peningum og ég myndi gjarnan vilja koma að því sem ég hef lagt fram í frumvarpi núna í annað og senn þriðja sinn að við séum ekki bara með hvata á jörðu og í lofti heldur á legi líka, þ.e. að við séum með hvata fyrir skipaflotann að taka upp rafrænt eldsneyti. Og við erum að fara í það með Stefáni Vagni Stefánssyni núna að hefja framleiðslu á rafeldsneyti.


Ræðumaður: Ásthildur Lóa Þórsdóttir

Virðulegi forseti. Hv. þingmaður kom víða við. Agi í ríkisfjármálum er af hinu góða. Samkeppni ætti líka að geta verið af hinu góða en á Íslandi er miklu frekar yfirleitt um fákeppni að ræða heldur en samkeppni. Samkeppni á fjármálamarkaði, í bönkunum, er ekkert að virka gagnvart neytendum. Það eru bara nokkurn veginn sömu kjörin hjá þeim öllum. Númer eitt, tvö og þrjú þarf að verja heimili landsins fyrir afleiðingum verðbólgunnar og við gerum það ekki með því að næstum því þrefalda vaxtakostnað heimilanna fyrir hvern einasta mánuð. Við gerum það ekki þannig. Það er alveg ljóst að það er ekki að verja heimilin, það er að fara gegn þeim og með grófum hætti.

Val um lánsform; fólk á ekki að þurfa að vera sérfræðingar til að geta keypt sér íbúðarhúsnæði og geta skoðað lánsform. Það er staðreynd að verðtryggð lán, sem ég vil banna, eru flókin afleiðulán sem eiga ekki að vera í boði fyrir neytendur. Þau eiga hins vegar að vera á milli fagfjárfesta og milli fagfjárfesta og ríkis. Hér hefur þessu hins vegar verið snúið við. Ef ég myndi fara í Kauphöllina og biðja um að fá lán þar til að kaupa hlutabréf á nákvæmlega sömu forsendum og verðtryggð lán eru þá verður sagt nei við mig því að ég er ekki fagfjárfestir. Við erum að bjóða fólki upp á þessi lán í stórum stíl. Og ekki bara bjóða upp á þau, við erum að neyða fólk inn í þau núna, við erum að reka fólk þangað af því að þau veita stundarlausn. En þau hafa skelfilegar afleiðingar. Það að þingmenn almennt skuli ekki átta sig á hversu hryllilega eitraður kokteill þessi lán eru sem hér eru ráðandi og verið er að reka fólk í er bara virkilega alvarlegur hlutur.


Ræðumaður: Ásthildur Lóa Þórsdóttir

Virðulegur forseti. Mörgum ráðherrum hefur verið tíðrætt um hin mörgu tæki sem Seðlabankinn hefur yfir að ráða til að berjast við verðbólguna. Af hverju er hann ekki að beita neinum af þessum tækjum? Af hverju hefur hann ekki gert neitt til þess að minnka peningamagn í umferð? Það kom t.d. fram við þriggja mánaða uppgjör hjá Landsbankanum á þessu ári að á einu ári höfðu útlán aukist um 12 milljarða. Það er peningaprentun, ekkert annað, og eykur peningamagn í umferð. Auk þess skulum við bara átta okkur á því að tölurnar tala sínu máli um hagnað þessara fyrirtækja. Hv. þingmaður skal ekki halda það að bankarnir séu ekki ánægðir með það fjárstreymi sem er inn til þeirra núna. Það er algjört partí hjá bönkunum. Tölurnar segja það sem þarf að segja um hagnað alls konar fyrirtækja, stórfyrirtækja, á þessu ári. Ég ætla ekki að fara að nefna nein nöfn en þau eru þarna.

Svo er annað: Hvað annað á að gera? Ég hef ekki setið við stjórnborðið öll þessi ár — ég er alla vega búin að nefna þetta með peningamagn í umferð — en það að vita ekki hvað annað eigi að gera er versta ástæða í heimi fyrir því að gera eitthvað. Það er bara eins og læknar á miðöldum sem vissu ekki hvað þeir áttu að gera þannig að þeir drógu bara blóð og drápu sjúklinginn. Það er bara það sama sem Seðlabankinn er að gera núna. Þar að auki hefur komið fram, kom fram hjá seðlabankastjóra Evrópu fyrr í þessu ferli, að samsetning þessarar verðbólgu sé þess eðlis að hún myndi hverfa þó að seðlabankar myndu ekki hækka vexti. Þeir eru samt flestir að hækka vexti en enginn, ekki einn einasti seðlabanki hefur gert það með jafn grófum hætti og Seðlabanki Íslands. Og það sést enginn árangur af því. Þetta er það versta sem hægt er að gera. Það verður bara að finna aðrar leiðir eða jafnvel bara að sætta okkur við að leyfa þessu að líða hjá frekar en að fara gegn heimilunum með þessum hætti.


Ræðumaður: Ásthildur Lóa Þórsdóttir

Virðulegi forseti. Mig langar að ræða rörsýnina í stjórn landsins. Rörsýn er, eins og orðið gefur til kynna, mjög þröng sýn á viðfangsefnin og afleiðingar þeirra. Fáir virðast samt hafa jafn litlar áhyggjur af rörsýn og þeir sem nú stjórna. Hér hafa ráðherrar, hver á fætur öðrum, stigið fram og firrt sig ábyrgð á ýmsum málum með því að vísa henni yfir á stofnanir ríkisins og embættismenn og jafnvel samráðherra sína. Fyrirtæki sem rekið væri á þennan hátt væri vægast sagt lélegt fyrirtæki. Þar mætti t.d. sjá fyrir sér markaðsdeild sem bæri ábyrgð á að markaðssetja fyrirtækið og á auglýsingum. Þessi deild myndi þannig búa til flottar auglýsingar án tillits til þess hvort fyrirtækið gæti staðið undir fyrirheitum þeirra, hvort opnunartímar og vöruverð stæðust eða hvort vörurnar væru yfirleitt til. Allir væru samt sammála um að markaðsdeildin væri að standa sig gríðarlega vel, enda væri þetta hennar hlutverk. Innkaupadeildin í fyrirtækinu væri líka að gera frábæra hluti. Hún væri kannski ekkert endilega að leggja áherslu á að kaupa inn það sem markaðsdeildin væri að auglýsa eða það sem framleiðslan þyrfti á að halda, enda ekki hennar hlutverk að spá í slík mál. Framleiðsludeildin í fyrirtækinu er hins vegar mjög afturhaldssöm deild. Hún gerði fína áætlun árið 1970 og hefur ekki séð ástæðu til að breyta henni síðan. Hún er því að framleiða vörur sem fáir hafa áhuga á í gjörbreyttu þjóðfélagi en það er náttúrlega ekki hennar hlutverk að hafa áhyggjur af því, hún á bara að framleiða nóg og gerir það með stæl. Fjármáladeildin klórar sér aðeins í höfðinu yfir því að fyrirtækið sé ekki að skila því sem það hugsanlega gæti gert en svona hefur þetta alltaf verið svo ekki þýðir að amast við því og hún gerir það sem henni er ætlað að gera; færir bókhald og brosir, enda frumjöfnuðurinn fínn ef vel er skoðað og allar deildir að gera það sem þeim er ætlað að gera. Framkvæmdastjórinn telur það ekki sitt hlutverk að skipta sér af einu eða neinu, hún reynir ekki að samræma deildir eða neitt þess háttar því þá væri hún að fara út fyrir sitt verksvið. Hún hefur því ákveðið að hafa engar áhyggjur af neinu því það eru allir að gera það sem þeim er ætlað að gera.

Mér finnst íslenska ríkið vera rekið einhvern veginn svona. Þar tekur vinstri höndin það sem hægri gefur, eins og t.d. kemur ítrekað fram þegar almannatryggingar eru skoðaðar. Þar þýðir hækkun á einum stað yfirleitt skerðingu á öðrum. Engin verkstjórn og engin yfirsýn, bara skaðleg rörsýn.

Í fyrradag kynnti fjármálaráðherra fjárlagafrumvarp sitt næstum því án þess að minnast á verðbólguna, auk þess sem hann skautaði fimlega fram hjá stöðu heimilanna sem mörg hver eiga í gríðarlegum erfiðleikum. Já, fjölmargar fjölskyldur eiga í gríðarlegum fjárhagslegum erfiðleikum, ekki vegna verðbólgunnar, hún er ekki versti skaðvaldurinn heldur þessar gengdarlausu vaxtahækkanir sem Seðlabanki Íslands stendur fyrir og bankarnir nýta sér út í ystu æsar. Þar liggur skaðinn.

En hvorki verðbólga né vaxtahækkanir virðast koma fjármálaráðherra né ríkisstjórninni nokkuð við. Ráðherrar og ríkisstjórnin taka enga ábyrgð á stærsta vanda þjóðarinnar, Seðlabanka Íslands. Já, ég segi það og stend við það að Seðlabanki Íslands er stærsti vandi þjóðarinnar í dag. Hann beitir svo grófum og breiðvirkum meðulum í svokallaðri baráttu sinni gegn verðbólgunni að eftir hann liggja eingöngu rjúkandi rústir á meðan verðbólgan lifir enn góðu lífi. En fórnarkostnaður aðferða Seðlabankans kemur ríkisstjórninni ekki við. Ríkisstjórnin er nefnilega bara í markaðsmálunum. Hennar hlutverk er að sjá um auglýsingar og að fá okkur til að trúa því hversu gott og frábært allt sé, þvert á betri vitund, enda eru heimilin og staða þeirra víst ekki á hennar ábyrgð. Bæði forsætisráðherra og fjármálaráðherra hafa margsagt að það sé hlutverk Seðlabankans að berjast gegn verðbólgunni og að hann beiti til þess þeim fjölmörgu tækjum sem hann hefur yfir að ráða. Ég spyr því: Hvaða fjölmörgu tækjum hefur Seðlabankinn beitt? Eina tækið sem Seðlabankinn hefur beitt svo einhverju nemi eru stýrivaxtahækkanir, sem er sú breiðvirkasta aðferð sem hægt er að beita og nákvæmlega sú sem bitnar verst á þeim sem síst skyldi. Næstum því eins og að nota fallbyssu til að drepa flugu eða kveikja í húsinu til að losna við köngulóarvef.

Þó að okkur hafi ítrekað verið sagt að vaxtahækkanir fari ekki að bera árangur fyrr en ári síðar eru vextir engu að síður hækkaðir á um sex vikna fresti, nú þegar 14 sinnum í röð. Vaxtahækkanirnar hafa þannig aldrei fengið tækifæri til að sýna ætlaðan árangur áður en þeim hefur verið beitt aftur. Ég veit ekki hvernig ástandið verður þegar ár er liðið frá þessum 14 vaxtahækkunum sem þegar er búið að beita. Þá hlýtur að drjúpa hér smjör af hverju strái, þótt það sé í hæsta máta ólíklegt að heimilin sem hafa greitt verðbólguna dýrari dómi en nokkrir aðrir muni nokkurn tímann fá að njóta þess.

Það er bláköld staðreynd að ansi margir græða stórkostlega á verðbólgunni. Hagur ríkissjóðs er betri en annars vegna verðbólgunnar, tekjur hans eru hundruðum milljarða meiri að góðum hluta vegna hennar. Bankar og lífeyrissjóðir fitna eins og púkinn á fjósbitanum vegna verðbólgunnar, enda er fjármunum heimilanna beint til þeirra með fullri blessun ríkisstjórnarinnar í bílförmun á færibandi. Afkoma stórra innflutningsfyrirtækja og heildsala er sú besta í áraraðir vegna verðbólgunnar og fyrirtæki á matvörumarkaði hagnast sem aldrei fyrr. Allt eru þetta aðilar sem geta með beinum og óbeinum hætti haft áhrif á verðbólguna, hvort sem er til hækkunar eða lækkunar, með aðgerðum sínum því að hjá þessum aðilum liggur annaðhvort nær allt fjármagn landsins eða stjórn á vöruverði til neytenda, nema hvort tveggja sé. Þetta eru aðilarnir sem græða á verðbólgunni og hagnast á því að hún sé sem hæst. Heimilin og minni fyrirtæki þurfa að borga fyrir brúsann, svo mikið að þeim er við það að blæða út. En það kemur þessari ríkisstjórn ekki við því að verðbólgan er á ábyrgð Seðlabankans og ef hann rústar efnahag þúsunda heimila á meðan hann beitir sínum tækjum og tólum þá verður bara svo að vera. Getur rörsýnin verið skaðlegri en það?

Án þess að ávarpa aðfarirnar hafa ráðherrar ríkisstjórnarinnar margir látið hafa það eftir sér að það sé mesta hagsmunamál heimilanna að vinna bug á verðbólgunni. Þeir hafa einnig látið hafa það eftir sér að við séum öll í þessum sama báti saman. Hvorugt er rétt. Í fyrsta lagi eru bátarnir margir með mismunandi farrýmum. Á meðan sumir sigla þetta í lúxus eru aðrir á hriplekum kænum og við það að færast í þrælakistuna. Aðstæður þessara hópa fólks eru á engan hátt sambærilegar. Stærsta hagsmunamál heimilanna er ekki að lækka verðbólguna, þótt það væri vissulega gott. Stærsta hagsmunamál heimilanna er að eiga til hnífs og skeiðar ásamt því að geta greitt af húsnæði sínu. Fæði, klæði, húsnæði eru frumþarfir og stærstu hagsmunamál heimilanna. Með tækjunum sem Seðlabankinn beitir gegn verðbólgunni er verið að svipta heimilin þessum grunnþörfum.

Fjárhagslegt öryggi tugþúsunda fjölskyldna er fokið út í veður og vind. Alveg sama hversu varfærnar þær voru stendur ekkert eftir því að peningastefnunefnd Seðlabankans hefur ekki hugmyndaflug í annað en að hækka stýrivexti og breyta öllum forsendum heimilisbókhaldsins þannig að engin leið er fyrir heimilin að standa undir sífellt vaxandi greiðslubyrði og höfuðstólshækkunum. Ég vil kalla þetta illvirki gegn heimilunum. Ríkisstjórnin, sem ætti að verja þau af öllum mætti, hefur selt þau í hendur bankanna sem þau vænta að muni bjóða upp á lausnir fyrir heimili í vanda, vanda sem er tilbúinn og í boði ríkisstjórnarinnar, vanda sem heimilin ættu ekki að þurfa að standa frammi fyrir. Vandinn er fyrir hendi eingöngu vegna þess að aðgerðirnar gegn verðbólgunni eru svo mikið verri en verðbólgan sjálf. Það er eitt stærsta hagsmunamál heimilanna að hvorki bankar né leigusalar geti hækkað afborganir eða leigu þannig þau standi ekki undir því. Heimilin myndu flest standa undir verðbólgunni því að 10% verðbólga hækkar framfærslukostnað heimilanna um nákvæmlega það, 10%, þannig að 100.000 verða 110.000 og 500.000 verða 550.000. En í staðinn hefur vaxtakostnaður af 40 millj. kr. láni sem var um 130.000 í janúar í fyrra hækkað um 230.000 kr., í 360.000 kr. á mánuði. Vaxtakostnaðurinn hefur sem sagt næstum því þrefaldast. Má ég þá frekar biðja um 10% verðbólguna, því að þetta ráða fáar fjölskyldur við til lengdar.

Það er verið að búa til langvarandi vanda sem mun enda með heimilismissi fyrir þúsundir fjölskyldna. Nú flýr fólk yfir í verðtryggð lán í hrönnum til að forðast að lenda í vanskilum. Léttirinn sem fyrst um sinn fylgir verðtryggðum lánum mun breytast í skelfingu þegar á líður. Þegar þetta verðbólguskeið verður minningin ein fyrir mörg okkar mun verðbólgan fyrst koma af alvöru niður á stórum hluta þeirra sem núna er verið að neyða yfir í verðtryggðu lánin. Hvað ætlar ríkisstjórnin að gera í því? Nákvæmlega ekki neitt. Það er ekkert um það í fjárlagafrumvarpinu. Þvert á móti treystir ríkisstjórnin á og og biðlar til bankanna að sýna samningsvilja við þá sem lenda í skuldavanda. Það að ríkisstjórnin skuli vera svo skyni skroppin að hún beini því til bankanna og vænti þess að þeir sýni heimilum í vanda einhvers konar samningsvilja er svo yfirgengilegt að það nær ekki nokkru tali. Fátt sýnir jafn vel í hversu litlum tengslum ríkisstjórnin er við raunveruleikann. Hún hugsar bara um hagtölurnar en ekki um raunveruleikann sem blasir við tugþúsundum. Ég get fullyrt, og vitnað bæði í eigin reynslu og fjölda annarra, að hjá bönkunum er enga miskunn eða samningsvilja að finna. Komi þeir króknum í heimili er það heimili dregið að landi án þess að nokkur velti tvisvar fyrir sér afdrifum þeirra sem fyrir slíkri aðför verða. Rörsýnin er nefnilega ekki bara hjá ríkisstjórninni. Hjá bönkunum heitir þessi rörsýn reyndar arðsemiskrafa fjárfesta og með því að ná henni upp fá þeir hrós úr öllum áttum, líka frá ríkisstjórninni sem ætlar að selja eigin hluti í bönkunum og vill því halda hlutabréfagenginu háu.

Virðulegi forseti. Ég get rætt þessa hluti lengi og frá mörgum fleiri hliðum eins og flestum í þessum sal er væntanlega ljóst, enda hef ég margoft gert það bæði hér og annars staðar. Ég mun að sjálfsögðu halda því áfram því að einhver þarf að halda uppi vörnum fyrir heimilin. En nú langar mig að ræða aðeins um aðrar afleiðingar þessara mála og þess hversu mörg heimili eiga erfitt með að ná endum saman. Sum þeirra lifa við hreina og klára fátækt. Þau eiga ekki fyrir mat út mánuðinn. Mörg önnur skrimta við fátæktarmörk frá mánuði til mánaðar. Þessum heimilum fer fjölgandi.

Mig langar að ræða fjárhagsáhyggjur og heilsufar. Getur verið að það sé eitthvert samspil á milli kulnunar, kvíða og þunglyndis, sem hefur vaxið alveg gríðarlega mikið á undanförnum árum, og þess að ná aldrei endum saman? Getur verið að stöðugar fjárhagsáhyggjur hafi bein áhrif á heilsufar fólks? Getur verið að kvíði og vonleysi unga fólksins okkar stafi m.a. af því að alast upp við fjárhagsáhyggjur foreldra sinna og hafa ekki trú á því að lífið bjóði þeim upp á nokkuð betra?

Á árunum eftir hrun varð gríðarleg aukning í því sem kallað er kulnun. Fjölmargir, ekki síst konur, brotnuðu niður og fóru í veikindaleyfi og sumir enduðu jafnvel á örorku. Við erum nefnilega þannig gerð að við stöndum oft af okkur storminn, því að þá er ekkert annað í boði, en svo kemur spennufallið eða kulnunin þegar það lygnir aftur. Og ef um viðvarandi örvæntingarástand er að ræða gefst fólk smám saman upp. Þegar fjárhagsáhyggjur eru viðvarandi ástand og fólk sér aldrei fram úr neinu og aldrei fram á bjartari daga þá hverfur vonin og þegar vonin hverfur kemur uppgjöfin.

Ég er hvorki læknir né sálfræðingur og geri mér grein fyrir að hér er um einföldun að ræða. Ég hef þó gengið í gegnum þetta sjálf og fundið hvernig það fjaraði smám saman undan mér þangað til ég var komin í kulnunarástand. Við erum að horfa á vaxandi kvíða og þunglyndi í samfélaginu ásamt kulnun. Peningar eru ekki allt og maður kaupir ekki hamingjuna fyrir peninga en fátt hefur þó meiri áhrif á líf okkar en fjárhagsáhyggjur.

Getur verið að það að hækka sífellt álögurnar á heimilin landsins komi með beinum hætti niður á heilbrigðiskerfinu? Af hverju er mun hærra hlutfall Íslendinga á þunglyndislyfjum en þekkist hjá öðrum þjóðum? Getur það verið af því að við þurfum að vinna lengri vinnudaga en aðrar þjóðir til að hafa í okkur og á, auk þess sem fótunum er reglulega kippt undan áætlunum okkar og öryggi? Á Íslandi eiga allir að geta haft það gott. Eðlilega hafa sumir það betra en aðrir en það eiga allir að geta haft það gott og enginn á að þurfa að líða skort. Við erum eitt ríkasta land í heimi og ekki fleiri en í sumum hverfum úti í heimi. Hér á enginn að þurfa að kvíða mánaðamótum og velta fyrir sér hvort hann eigi fyrir mat út mánuðinn. Hér eiga allir að hafa efni á húsnæði því að þak yfir höfuðið er grundvallarmannréttindi. Fólk á ekki að þurfa að borga 60–90% tekna sinna í húsnæðiskostnað eins og um einhver forréttindi sé að ræða. Hér á enginn, hvorki Seðlabankinn, ríkisstjórnin eða bankarnir, að geta margfaldað greiðslubyrði heimila þannig að þau beri þess jafnvel aldrei bætur. Hér á aldrei að ógna heimilum fólks. Þau eiga að vera friðhelg. Allt er þetta samt að gerast og það er ekki tekið með nokkrum hætti á fjárhagsstöðu heimilanna í fjárlagafrumvarpinu eða í þingmálum þeim sem ríkisstjórnin ætlar að leggja fyrir á þessum þingvetri. Hún er að sinna öðru.

Virðulegi forseti. Rörsýnin er algjör og ráðherrunum líður vel í fílabeinsturninum. Heimilin blæða og bankarnir græða. Þannig vill þessi ríkisstjórn hafa þetta og er bara sátt, enda er frumjöfnuðurinn fínn. Húsið brennur en ríkisstjórnin er að rífast um litina á veggina í brennandi húsinu. — Rörsýn. Hlutverk Seðlabankans er að berjast við verðbólgu og þó svo að barátta hans skilji heimilin, undirstöðu þjóðarinnar, eftir í rúst er ríkisstjórnin sátt. Þetta nær ekki nokkurri einustu átt. Rörsýnin er gríðarlega stórt vandamál og við verðum að horfa á heildarmyndina. Það er staðreynd að aðgerðirnar gegn verðbólgunni eru að draga allan mátt úr þúsundum heimila og valda þeim langvarandi skaða, skaða sem mun koma víða niður á næstu árum.

Með fullri virðingu fyrir sjálfstæði Seðlabankans og mikilvægi þess að tryggja að misvitrir stjórnmálamenn geti ekki hækkað og lækkað gengið vegna hagsmuna útgerðarfyrirtækja þá getur ekki hafa verið ætlunin að gefa Seðlabankanum þau völd sem hann hefur nú yfir afkomu heimilanna. Það hlýtur að þurfa einhvern öryggisventil, einhvern sem horfir á heildarmyndina en tekur ekki handlegginn af við öxl vegna puttabrots af því að það er hans hlutverk að lækna handlegg.

Heimilin eru lungun í landinu. Ef við kæfum þau hefur það alvarlegar og langvarandi afleiðingar. Það gengur ekki að hópur fólks sem enginn hefur kjörið og ber enga pólitíska ábyrgð geti haft jafn mikil áhrif og raun ber vitni á afkomu heimila og fjölskyldna án þess að nokkur geti gripið inn í eða beri pólitíska ábyrgð. Ríkisstjórninni ber að horfa á heildarmyndina og sjá til þess að aðgerðir Seðlabankans bitni ekki jafn harkalega á heimilunum og raun ber vitni. Það er enn hægt að snúa af þessari braut og ég bið ykkur lengstra orða að gera það áður en skaðinn verður óbætanlegur.


Ræðumaður: Guðmundur Ingi Kristinsson

Heyr, heyr.Virðulegur forseti. Ég þakka hv. þingmanni andsvarið aftur. Jú, þetta er nefnilega þannig. Maður getur reitt á sér hárið. Eins og ég segi, ég safnaði nú skeggi til að skeggræða fjárlögin og ég gæti reitt af mér skeggið, þetta er svo vitlaust kerfi. Ég hef oft hugsað: Heimskur, heimskari, heimskastur. Hver á að fá gullverðlaun fyrir heimskuna að byggja upp svona kerfi? Látum það vera, eins og ég hef oft sagt, að einhverjum detti þetta í hug og geri þetta. En hvernig í ósköpunum getur svo hver aðilinn komið á eftir öðrum og viðhaldið kerfinu, ekki viðhaldið því til betri vegar heldur verri vegar með því að bæta inn í þetta stagbætta kerfi? Ég hef oft furðað mig á því. Við erum með verst settu öryrkjana. Þeir sem eru einir fá húsnæðisstuðning. Þegar barnið verður 18 ára eða tvítugt eru þær bætur teknar af. Það er sérstaka uppbótin. Síðan fer þetta fólk til Tryggingastofnunar og það er sagt: Þú mátt vinna fyrir 200.000 kr., en það er bara ekki rétt vegna þess að þú verður að vera á nákvæmlega réttum stað í þessu kerfi til þess að mega vinna fyrir 200.000 kr. Ég hef alltaf sagt og segi það enn þann dag í dag: Hættum þessu fíflalátum, tökum þetta allt í burtu, segjum bara við fólk: Þú færð þessa upphæð, farðu út að vinna og á meðan þú ert undir meðallaunum, segjum í þeirri vinnu sem þú ert í, þá skerðast þau ekki neitt. Þetta er bara mjög einfalt. Ég veit ekki hvað þetta kostar en ég er með útreikningana á skerðingum og það er komið í 70 milljarða sem ríkið er að spara sér með skerðingum í þessu kerfi. Það eykst alltaf jafnt og þétt vegna þess að þeir passa sig á því að hækka aldrei nema bara brotabrot og passa sig líka á því að minnka aldrei skerðingarnar. Það þarf bara að sópa þessu út, fá nýtt kerfi. En ég er hræddur um að það verði ekki.


Ræðumaður: Guðmundur Ingi Kristinsson

Virðulegur forseti. Ég þakka hv. þm. Birni Leví Gunnarssyni fyrir andsvarið. Þetta er nefnilega akkúrat þannig. Ég skal alveg viðurkenna að ég var ekkert mikið að hugsa um almannatryggingar eða hvernig það kerfi virkaði fyrr en ég lenti í þessu kerfi. Þá labbar maður hreinlega á vegg. Ég held að ég hafi aldrei orðið eins undrandi og þegar ég á sínum tíma uppgötvaði allt í einu að það ætti að hirða af mér allar bætur almannatrygginga í heilt ár, bara af því að ég fékk eingreiðslu úr lífeyrissjóði. Hún hjálpaði mér jú til að grynnka á skuldahala á þessum tveimur, þremur árum sem ég var búinn að vera í þessu kerfi. En þá fór ég að skoða þetta kerfi og átta mig á því að það er eitthvað skrýtið við þetta. Síðan seinna meir, bæði hjá Öryrkjabandalaginu og Sjálfsbjörgu og síðan BÓT, félag sem ég var með, og þegar ég fór á þing, fór ég að rýna þetta aftur í tímann, sjá hvað breyttist. Þetta breyttist auðvitað við staðgreiðslu skatta. Þá var lífeyrir skattlaus og maður átti meira segja 25–30% upp í lífeyrissjóð. Síðan var lögfest að persónuafslátturinn ætti að hækka. Eins og ég sagði hérna í ræðu áðan þá ætti hann að vera núna yfir 90.000 kr. eða svo í dag en er ekki nema 59.600 kr. Þannig að þarna byrjar kjaragliðnunin. Síðan byrjar auðvitað það sem við vitum að stendur í lögum, að það eigi að fara eftir launaþróun. Einhvern veginn hefur hver ríkisstjórn á fætur annarri getað þvælt þessu fram og til baka, gert bara eitthvað. Ég efast um að þau skilji sjálf hvernig þau fara að þessu. Og þau eru enn að gera þetta með þessari 4,9% hækkun. Enn einu sinni er verið að þvæla málunum einhvern veginn. Ég spyr mig, eins og ég sagði í ræðu minni, þegar ég rak augun í fjölmiðlana og sá 10,7% hækkun þar:  Hvernig í ósköpunum er hægt að búa til svona í einu plaggi og reyna að verja þetta? Ég næ því ekki.


Ræðumaður: Guðmundur Ingi Kristinsson

Virðulegur forseti. Enn einu sinni erum við að fara að ræða frumvarp til fjárlaga. Fjárlögin fyrir 2024 eru enn einu sinni útþynnt, mjög útþynnt naglasúpa fyrir þá verst settu en rjómalöguð gróðavæn gæðasúpa fyrir þá ríku. Það er alveg með ólíkindum hvernig þessari ríkisstjórn hefur tekist ár eftir ár að skilja þá verst settu eftir. Kannski þarf maður ekkert að vera hissa á því vegna þess að verkin tala og sýna fram á það að þessi ríkisstjórn mun ekki og ætlar ekki að sjá til þess að réttlæti þeirra fátækustu og þeirra tími sé kominn.

Manni getur stundum blöskrað hvernig umræðan getur orðið um t.d. málefni fatlaðra. Ég ætla að taka það upp vegna þess að í þessum doðranti er ekkert tekið á því deilumáli sem hefur verið á milli borgar og fjármálaráðherra um málefni fatlaðs fólks. Það hlýtur að vera eitthvað stórfurðulegt þegar borgarstjóri Reykjavíkurborgar segir um málaflokk fatlaðs fólks að halli á fjármálum borgarinnar sé því að kenna. Já, að óráðsía og framúrkeyrsla borgarinnar sé fötluðu fólki að kenna, heill 4,8 milljarða halli. Allt væri jákvætt hjá þeim í borginni upp á 3,8 milljarða ef málaflokkurinn væri fullfjármagnaður af ríkinu. Hæstv. fjármálaráðherra blandar sér í þessa umræðu um þennan útgjaldalið en gerir það ekki í fjárlögunum. Hann ætlar ekki að sjá til þess að breyta því þar. Það er ekki á dagskrá hjá honum eins og kom fram í fréttum á RÚV:

„Bjarni Benediktsson fjármálaráðherra segir ótrúlegt klúður hafa orðið í málaflokki fatlaðra í meðförum sveitarfélaga. Meðal annars hafi kostnaður vegna lagabreytinga mögulega verið vanmetinn. […] Sömu sögu er að segja í Kópavogi. Bjarni Benediktsson fjármálaráðherra segir að farið hafi verið í umfangsmikla greiningu á stöðunni og bætir við: „Það verður auðvitað líka að svara spurningunni hvenær sveitarfélögin eru mögulega að gera meira en lögboðnar skyldur kveða á um og reikningur vegna slíkra hluta verður ekki sendur ríkinu.“

Það segir sig sjálft að ríkið hefur klúðrað þessum málum gjörsamlega. Við erum með 100–150 fatlaða einstaklinga fasta inni á hjúkrunarheimilum. Ég kalla það hálfgerða hreppaflutninga. Við erum með stóran hóp öryrkja og fatlaðs fólks í fátækt, jafnvel sárafátækt. Einhverra hluta vegna þá er sagt, vegna þess að ríki og sveitarfélög sömdu ekki, klúðruðu reikningum, gátu ekki gengið frá þannig að þau reiknuðu rétt og sömdu rétt, að það sé fötluðu fólki að kenna. Svo rífast þeir inn á milli um hverjum þetta sé að kenna. Það er eiginlega furðulegt að það skuli ekki hafa risið upp mótmæli hreinlega út af þessu máli vegna þess að það er auðvitað alveg með ólíkindum að setja málið svona upp, að þetta sé allt fötluðu fólki að kenna, kostnaðurinn vegna þess.

Ef við bara horfum á dæmið þá er ég alveg sannfærður um að það hefði eitthvað heyrst ef við tækjum 15 milljarða kr. sem fara núna í umsækjendur um alþjóðlega vernd og flóttafólk, þar er raunhækkun um 7 milljarða, og ég hefði sagt: Heyrðu, þessir 7 milljarðar, þetta er allt flóttafólki að kenna. Fjármál ríkisins eru í tómu bulli vegna þessara 7 milljarða í flóttafólk. Hvað hefði það þýtt? Það er auðvitað kolrangt líka, alveg jafn rangt og að blanda fötluðu fólki inn í klúður ríkis og sveitarfélaga.

Tökum dæmi. Um hvað snýst málið í þessum málaflokki? Ég hef áður farið ofan í saumana á því sem varðar þjónustu við fatlað fólk. Ég er með skýrslu frá 2020 og ef við tökum þessa liði sem eru undir — vegna þess að það er eins og látið sé liggja að því að þetta sé eingöngu NPA, notendastýrð persónuleg aðstoð, sem við erum að ræða. Því er einhvern veginn alltaf komið að, að þar sé potturinn brotinn, þarna sé verið að sóa peningum og valda skuldum. En ef við tökum bara þessa flokka sem eru þarna undir þá er það stoðþjónusta og frekari liðveisla. Það eru sameiginlegir liðir sem eru ýmsir liðir innan málefna fatlaðs fólks. Það er búseta, skammtímadvöl, stuðningsfjölskyldur, frístundaþjónusta, lengri viðvera, börn með þroska- og geðraskanir eru inni í þessu. Vinnumiðuð stoðþjónusta, notendasamningar og NPA-samningar og önnur þjónusta. Tólf liðir, einn liður af þessum er NPA. Það að reyna að koma því inn hjá fólki að þeir sem þurfa á NPA-þjónustu að halda séu að valda því að skuldir borgarinnar og jafnvel ríkisins séu að fara úr böndum er auðvitað kolrangt og er þeim sem eru með þann málflutning til háborinnar skammar.

Það er talað um að persónuafslátturinn muni hækka um 5.000 kr. og skattleysismörk um 16.000 kr. Skattur á 500.000 kr. laun muni lækka um 7.314 kr. En það er hvergi sagt í þessu blessaða riti hvað við með okkar laun eða ráðherralaun eða hærri fáum í skattalækkun. Við fáum nefnilega helmingi meira sem er auðvitað algjörlega fáránlegt. Ef persónuafsláttur hefði fylgt vísitölu og farið eftir lögum og reglum eins og á að uppfæra hann frá því að staðgreiðsla skatta var tekin upp væri hann ekki 59.600 kr. í dag. Hann væri yfir 90.000 kr., nærri helmingi hærri. Þetta sannar gífurlegar skattahækkanir á þá sem verst standa. Þetta þýðir í raun bara borðfast að 300.000 kr. ættu að vera skattlausar í dag. Við í Flokki fólksins erum með frumvarp um 400.000 kr. skatta- og skerðingarlaust. Þá erum við líka búin að taka inn í kjaragliðnun og aðra þætti sem hafa gegnum árin valdið því að þeir sem eru að reyna að tóra á lífeyrislaunum almannatrygginga ættu að vera með a.m.k. 100.000 kr. hærri útborgun heldur en þeir eru með í dag.

Þeir hæla sér af því að hækka persónuafslátt um 5.000 kr., hann fari í 64.600 kr. um áramótin, en það er bara langt frá því að vera nægileg hækkun vegna þess að á sama tíma er verið að tala um að almenn hækkun almannatrygginga eigi að verða 4,9%. Það er verðbólgan sem fjármálaráðherra og ríkisstjórnin hefur áætlað á næsta ári. Það er alveg ótrúlega fyndið þegar þeir fara að áætla vegna þess að þeir hafa aldrei haft rétt fyrir sér hver verðbólgan verður. Hún verður örugglega ekki rétt mæld hjá þeim. Það er áætlað að útgjöld vegna þessa verði 10,7 milljarðar. En hvað segir þetta okkur? Það segir okkur ekki neitt vegna þess að þegar þessir 10,7 milljarðar eru búnir að fara í gegnum skattkerfið, skerðingakerfið og keðjuverkandi skerðingakerfið, alveg yfir til sveitarfélaga, þá má þakka fyrir að þau sem eiga að fá þetta geti haldið eftir 10–15% af þessari upphæð. Þannig að þarna er verið að auka fátækt og stórauka sárafátækt.

Það hlýtur samt að vera svolítið furðulegt í þessu samhengi það sem kemur fram í þessu riti um fjölmiðla. Þar er heildarpakkinn um 7 milljarðar. Aukningin, hækkunin er 10,6%. Setjum það í samhengi við 4,9% hækkun í almannatryggingakerfinu. Frjálsir fjölmiðlar, einkareknir fjölmiðlar — það er ekki hægt að kalla þá það, einkareknir fjölmiðlar á ríkisstyrk — það á ekkert að eiga við það, ekki neitt. Þeir fá 10,6%. Það stendur hreinlega að það sé varanleg aukning um 360 millj. kr., þeir eru sem sagt að hækka, það er verið að tvöfalda þar. Þarna er til nóg af peningum. Þarna er hægt að hafa 10,6% hækkun en lífeyrissjóðslaun er bara hægt að hækka um 4,9%.

Við sjáum þarna svart á hvítu hverjir eru útvaldir og hverjir eiga að fá minnst. Tekjusagan.is er ein af uppáhaldssíðum hæstv. fjármálaráðherra. Þar er hægt að sjá hversu þeir sem reyna að tóra á lífeyrislaunum almannatrygginga hafa það gott. En hæstv. fjármálaráðherra gleymir alltaf viljandi og segir ekki frá því í hvert skipti sem hann talar um tekjusöguna.is að þar inni eru ekki skerðingar. Skerðingarnar koma nefnilega löngu eftir á og hvað þá keðjuverkandi skerðingarnar sem geta teygt sig langt.

Okkur ber skylda til að reyna að taka á húsnæðisvanda ungs fólks sem var hreinlega platað með því að segja að við værum lágvaxtalandið Ísland. Við erum búin að sjá ótrúleg dæmi um það hvernig hefur verið farið með ungt fólk þar sem afborganir á mánuði hafa tvöfaldast. Það segir sig sjálft að ef einhver var að borga um 200.000 kr. af láni og réð vel við það þá ræður hann ekki við 400.000 kr. á lágmarkslaunum. En síðan komu hérna til umræðu leigubremsur. Auðvitað þarf eitthvað að gera. Það getur ekki verið eðlilegt á þessum tíma þar sem við erum bæði með verðbólgu og húsnæðisskort, að maður sé að hitta og heyra í fólki sem er að fá um 300.000 kr. útborgað eftir skatt og er að reyna að lifa af þeirri upphæð eða tóra á henni, það er varla hægt að lifa á henni, og þarf síðan að borga 260.000 kr. í leigu. Það segir sig sjálft að það á ekki nema 40.000 kr. eftir og kannski aðeins meira ef fólk fær einhverjar leigubætur. En hvað á maður að segja við þetta fólk, þann einstakling sem sýnir manni að allt í einu sé búið að hækka leiguna um 60.000 kr. á mánuði? Hún er komin í 320.000 kr. en viðkomandi fær bara 300.000 kr. útborgað og hann missir húsnæðið.

Það sem er kannski furðulegast í þessu er að aðilar ríkis og sveitarfélaga eru að berjast um þetta húsnæði, Vinnumálastofnun og sveitarfélögin. Það er orðinn slagur um að henda einni fjölskyldu út til að koma annarri inn. Svo eru einhverjir sem eiga þetta húsnæði, leigufélög og aðrir, sem græða á tá og fingri. Þetta er alveg fáránlegt og á ekki að eiga sér stað en þessari ríkisstjórn er alveg sama.

Hæstv. fjármálaráðherra sagði hér í morgun að það væri búið að semja við sérgreinalækna sem er auðvitað frábært mál. Það tók langan tíma. En það er ekki búið að semja við sjúkraþjálfara. Það er búið að taka lengri tíma að koma því á. Ég veit ekki hvort fólk gerir sér grein fyrir því að hver aukatími núna í sjúkraþjálfun kostar rúmar 2.000 kr. Ef þú þarft sjúkraþjálfun tvisvar í viku þá erum við að tala um einhverjar 4.500 kr. og það gera 18.000 kr. á mánuði. Ég veit um fólk sem hefur ekki efni á því að fara í sjúkraþjálfun, fólk sem er að reyna að lifa á lífeyrislaunum sem eiga bara að hækka um 4,9% á sama tíma og þeir sem vaða í peningum eiga að fá 10,6%. Hver er sparnaðurinn með þessu? Hvers vegna í ósköpunum leyfa þeir þessu að viðgangast? Hver sem hefur ekki efni á sjúkraþjálfun — málið leysist ekkert, viðkomandi endar sennilega í mörgum tilfellum í dýrasta úrræðinu, inni á sjúkrahúsi, í rúmi sem kostar hvað, tugi þúsunda, jafnvel 100.000 kr. á sólarhring? Nei, þeim er sko alveg sama þótt stór hópur af veiku fólki hafi ekki efni á sjúkraþjálfun og endar í dýrasta úrræðinu.

Á sama tíma kvartar ríkisstjórnin yfir því að sjúkrastofnanir ráði ekki við að útskrifa fólk. Hún eykur á vandann og kvartar síðan yfir eigin rugli. Þetta er alveg stórfurðulegt að það skuli vera svona ástand.

Ég vil koma því að að mér finnst að ríkisstjórnin verði að fara að hysja upp um sig og reyna að sýna það virkilega, ég myndi þá segja helst Vinstri græn, að hún sé að hugsa um þá sem þurfa mest á því að halda, þá sem eru að reyna að lifa á þessum lægstu bótum. Við gerum auðvitað okkur öll grein fyrir því að það lifir enginn á lægstu bótunum sem eru í boði, það er algjörlega útilokað. En ríkisstjórnin leyfir því að viðgangast að það sé hægt að setja inn í svona doðrant eitthvað sem er svo langt frá því að standa undir því, reynir ekki að hjálpa fólki. Hugsið ykkur líka óskammfeilnina eins og kom fram í stefnuræðu forsætisráðherra þar sem hún var að hæla sér af því að þau væru búin að hækka frítekjumörk öryrkja í 200.000 kr. á mánuði. En þau eiga að standa óbreytt. Þau ætla ekki að hækka frítekjumörk. Þau ætla ekki að draga úr skerðingunum. Þau ætla ekki að sjá til þess að þessi hungurlús, 4,9%, skili sér að fullu. Það er ekki einu sinni hægt að sjá til þess að þetta skili sér til þeirra sem þurfa. Nei, það gengur ekki upp. Og með þessa hækkun frítekjumarks í 200.000 kr., þá gleymist alltaf að segja að þetta frítekjumark gildir ekkert fyrir alla. Það gildir ekki fyrir þá sem eru með heimilisuppbót, fyrir þá sem eru með sérstaka uppbót. Þetta er eiginlega bara fölsun. Það er verið að reyna að sannfæra fólk um að verið sé að gera eitthvað rosalega gott með þessu en þeir sem lifa í þessu átta sig á því strax að þú þarft að vera algerlega með allt á hreinu áður en þú ferð af stað til þess að reyna að vinna. Viðkomandi þarf að átta sig á því hvað það getur kostað þótt hann fái einhverjar 100.000 kr. í vinnulaun aukalega, sem hann er að leggja mikið á sig til að ná út af sinni líkamlegu stöðu og heilsu. Það er ekkert að skila honum þótt ríkisstjórnin segi: Þú hefur 200.000 kr. frítekjumark. Það gildir ekki, það gildir sem kemur fram hjá Tryggingastofnun ríkisins. Það gildir hvernig skerðingarnar taka á þessum hlutum. Það er frumskógur sem margir lenda í og fá bakreikning.

Þessi fjárlög, ríkisstjórnin — er tekið á þessu? Nei. Þeir vita það nefnilega, þeir eru búnir að átta sig á því, að ef þeir láta þúsundkall inn fá þeir í flestum tilfellum 800–850 kr. af honum til baka. Þá geta þeir haldið áfram að hæla sér af þessu: Við létum ykkur fá þúsundkall. En þeir segja aldrei frá því hvað þeir tóku í skatta, skerðingar og keðjuverkandi skerðingar til baka.

Að lokum vil ég, með leyfi forseta, lesa upp orðrétt viðbrögð stjórnar Geðhjálpar við ummælum fjármálaráðherra, nefnilega á því sem ég byrjaði á í upphafi, um málefni fatlaðs fólks.

„Í viðtali við fréttastofu Ríkisútvarpsins þann 8. september sl. ræddi fjármálaráðherra um málefni fatlaðs fólks. Hann var þar að svara fyrir þá fullyrðingu sveitarfélaganna að kostnaður við flutning málefna fatlaðs fólks til sveitarfélaganna hafi verið vanmetinn. Fjármálaráðherra taldi hugsanlegt að verkefnið hafi ekki verið nægjanlega vel unnið en vildi þó leita skýringa á öðrum stöðum en hjá ríkinu:

„Það verður auðvitað líka að svara spurningunni hvenær sveitarfélögin eru mögulega að gera meira en lögboðnar skyldur kveða á um og reikningur vegna slíkra hluta verður ekki sendur ríkinu.“

Hann endurtók þetta síðan í lok viðtalsins og var ef eitthvað er enn afdráttarlausari:

„Og svo verður að skoða það ofan í saumana hvort það sé verið að veita þjónustu langt umfram það sem lögin segja til um, eða kostnað sem ekki er sanngjarnt að velta aftur í fangið á ríkinu.“

Biðlistar fatlaðra, bæði barna og fullorðinna, eftir þjónustu eru í flestum tilfellum mjög langir. Starfsfólk sem vinnur við málaflokkinn er undantekningalítið á lágum launum og starfsmannaveltan er mikil. Þetta í bland við skort á fagmenntuðu starfsfólki sýnir hvar forgangsröðun stjórnvalda raunverulega liggur þegar kemur að málaflokki fatlaðra. Dæmi eru um að einstaklingar hafi þurft að dvelja á geðdeildum svo árum skiptir vegna þess að ekki er hægt að veita þá þjónustu sem lög um félagsþjónustu sveitarfélaga og lög um málefni fatlaðs fólks kveða á um. Þetta er ekki vegna ofþjónustu sveitarfélaga heldur vegna skorts á þjónustu.

Sveitarfélögin hafa í nokkur ár bent á vanmat á kostnaði við málaflokkinn við flutning hans frá ríkinu til þeirra. Á þetta var strax bent við meðferð málsins fyrir þinginu. Landssamtökin Geðhjálp hefur ítrekað bent á þá alvarlegu stöðu sem er í málaflokki fatlaðra. Einstaklingar fá hreinlega ekki lögbundna þjónustu vegna þessara deilna ríkisins við sveitarfélögin. Samtökin hafa alls ekki orðið vör við ofþjónustu af hendi sveitarfélaganna enda er hún ekki fyrir hendi. Fólk fær ekki þá þjónustu sem það á rétt á samkvæmt lögum. Þetta hefur blasað við frá því að málaflokkurinn var fluttur til sveitarfélaganna.

Ummæli fjármálaráðherra eru því kaldar kveðjur til þeirra fjölmörgu sem bíða á biðlistum eftir þjónustu, m.a. einstaklings sem hefur beðið á réttar- og öryggisgeðdeild í sjö ár eftir viðeigandi úrræði. Fólk sem á rétt á þjónustu er oft fast á milli þessara tveggja stjórnsýslustiga. Landssamtökin Geðhjálp ítreka að slíkt kallast ekki ofþjónusta heldur þjónustuleysi.

Stjórn Landssamtakanna Geðhjálpar.“



Þetta má heimfæra yfir á málefni fatlaðra, öryrkja, aldraðra. Ríkisstjórnin er og hefur verið að sjá til þess síðan ég kom á þing, þetta er í sjöunda skiptið sem ég er að ræða hér fjárlög, að í öll þessi skipti hefur orðið kjaragliðnun. Í öll þessi skipti hafa fatlaðir, aldraðir, öryrkjar og láglaunafólk gengið skert frá borði. Þeir einu sem geta verið ánægðir eru þeir sem hafa næg fjárráð, kvótagreifar, þeir sem eru eingöngu með fjármagnstekjur. Þetta eru þeir sem ríkisstjórnin styður og hjálpar. Hinir fá smá, fá ekki einu sinni verðbólgu bætta. Við vitum að verðbólgan er helmingi hærri heldur en þessi 4,9% sem eru boðuð. Ef eitthvað er þá hefði ég sagt að ef ríkisstjórnin hefði virkilega viljað sýna að hún ætlaði að gera eitthvað þá hefði hún hækkað um 10,7%, svipaða hækkun og svokallaðir einkareknir og frjálsir fjölmiðlar eru að fá. Ef hún hefði gert það þá hefði hún líka á sama tíma átt að sjá til þess að hækka skerðingarmörk, draga úr öllum skerðingum, hækka frítekjumörk og sjá til þess á sama tíma að allt sem varðar öryrkja myndi fylgja, hækka nákvæmlega eins og þessi 10,7% og síðan sjá til þess að sú hækkun myndi skila sér beint í vasa þeirra án þess að skerða, eins og það er að gera um 80–85% með sköttum og skerðingum og keðjuverkandi skerðingum sem er auðvitað rosalega gróft fjárhagslegt ofbeldi gagnvart þessum hóp. En þarna er ríkisstjórnin að sýna sitt rétta andlit.


Ræðumaður: Eyjólfur Ármannsson

Virðulegur forseti. Af svörum hv. þingmanns má dæma að Vinstrihreyfingin – grænt framboð styðji kjaragliðnunina sem hefur verið út af nákvæmlega þessu atriði, að verið er að áætla lífeyrisþegum í landinu lægri kjarauppbót heldur en öllum öðrum. Allar aðrar hækkanir eru miklu hærri. Auðvitað vita allir að það var hækkun á miðju ári. Af hverju var það? Af því að verðbólga var vanáætluð. Kannski gæti hv. þingmaður sagt mér, ef verðbólgan verður 6 eða 7% á næsta ári, hvort Vinstrihreyfingin – grænt framboð muni stuðla að því að öryrkjar og aldraðir fái hækkun miðað við raunverðbólgu og þá líka frá 1. janúar, frá áramótum, ekki frá 1. maí eða frá miðju ári. Mun Vinstrihreyfingin – grænt framboð stuðla að því að öryrkjar og aldraðir fái lífeyri í samræmi við raunverðbólgu á næsta ári, sem mun kannski koma í maí, og það yrði frá 1. janúar?

Við getum farið yfir baráttuna gegn verðbólgu. Það var talað um að við værum að ná árangri gegn verðbólgunni, en hvaða „við“ er verið að tala um? Ríkisstjórn Íslands er ekki að berjast gegn verðbólgu. Fjármálaráðherra landsins telur það ekki vera hlutverk sitt að berjast gegn verðbólgu. Það eina sem hann hefur sagt er að það komi meira í kassann en það verði ekki sett aftur út. Þetta er sá maður sem horfir á brennandi hús en ætlar ekki að skvetta vatni á eldinn. Svo kemur hv. þingmaður og talar um okkur? Seðlabanki Íslands er með 9,25% stýrivexti í landinu og það er eina baráttan gegn verðbólgu sem íslensk stjórnvöld eru í. Ríkisstjórn Íslands er áhorfandi að verðbólgunni. Það er enginn árangur hjá ríkisstjórn Íslands hvað varðar baráttuna gegn verðbólgu.


Ræðumaður: Eyjólfur Ármannsson

Virðulegur forseti. Ég hlustaði með athygli á ræðu hv. þingmanns. Mér leið svolítið eins og ég byggi í öðru landi. Fyrir það fyrsta eru stýrivextir í landinu 9,25%. Þetta eru hæstu stýrivextir í vestrænu ríki. Ég veit að Rússland er með 12% stýrivexti, svo það liggi fyrir. Við erum ekki að tala um að allt sé í besta lagi í íslensku samfélagi. Húsnæðismarkaður er sennilega frosinn og vaxtabyrði fólks, millitekjufólks, er eftir því og miðast við 9,25% stýrivexti. Þeir eru 4% í Noregi.

Mig langar að spyrja hv. þingmann, þar sem hún talaði mikið um velferð: Hvernig stendur á því að lífeyrir almannatrygginga í fjárlögunum er miðaður við verðbólguspá næsta árs? Það er ekki miðað við þróun verðlags og launa á yfirstandandi ári heldur spá fram í tímann. Allir rekstrarliðir fjárlagafrumvarpsins miðast við þróun verðlags og launa á yfirstandandi ári, ekki spána fram í tímann sem er 4,9%. Þá má reikna verðbólguna í ár 9,2% ef við tökum meðaltalið, 8,7% á milli ára. Árið er ekki búið. Það má miða við 8,7%, en viðmiðið er hins vegar 4,9% og þetta gengur gegn 62. gr. laga um almannatryggingar. Hvernig stendur á þessu? Hvernig ætlar flokkur sem telst til vinstri í samfélaginu, sósíalískur vinstri flokkur, að horfa framan í þjóðina, aldraða og öryrkja, og bjóða 4,9% hækkun á meðan allir aðrir liðir hækka a.m.k. um 8,7%?


Ræðumaður: Eyjólfur Ármannsson

Ég þakka hv. 1. þm. Norðvest. fyrir seinna andsvar sitt. Það er leigubremsa í öðrum ríkjum og ég tel að hún muni ekki hafa þau áhrif að eigendur húsnæðis hætti við að leigja. Það er ekki þannig, tekjurnar eru það miklar af þessu. Leigubremsa á að koma í veg fyrir það að það séu óeðlilegar hækkanir á fólk, launafólk sem er kannski með 3% hækkun á ári, það komi kannski skyndilega 20% hækkun á leiguhúsnæðinu. Það er það sem hún gerir, kemur í veg fyrir skerðingu á kjörum þeirra. Það sem gerðist eftir hrun var mjög áhugavert. Ég las frumvarp á sínum tíma, þegar leigufélögin fengu að kaupa húsnæði sem Íbúðalánasjóður sat uppi með. Hvað var gert? Þetta var afhent leigufélögunum, þau fengu húsnæði til að fara að leigja fólki í staðinn fyrir að lengja í bréfunum, stilla þau þannig af og hafa lánin til lengri tíma þannig að fólkið gæti borgað af húsnæðinu og eignast húsnæði. Það var ekki gert. Það er upphaf nútímaleiguliðavæðingar á Íslandi í húsnæðismálum. Það er þetta sem við þurfum að vinda ofan af, af þessum leigufélögum, og stuðla að því að fólk eignist sitt eigið húsnæði. Sjáum bara hvernig þetta er í Noregi. Það er miklu meiri stöðugleiki, miklu meiri eignamyndun hjá fólki sem á sitt eigið húsnæði. Það er það sem við þurfum að vinna að, ekki að moka undir leigufélögin þannig að þau gnæfi hér yfir öllu. Þetta er hluti af fjármálavæðingunni. Í staðinn fyrir að kaupa hlutabréf og skuldabréf þá kaupir fólk húsnæði og fer að leigja. Þetta er gert í stórum stíl í leigufélögunum. Þannig að ég óttast það ekki að fólk verði á götunni vegna leigubremsu.


Ræðumaður: Eyjólfur Ármannsson

Virðulegur forseti. Ég þakka hv. þm. Stefáni Vagni Stefánssyni, 1. þm. Norðvest., fyrir andsvarið. Varðandi gistináttagjaldið, já, ég tel að það sé eðlilegt að taka það upp og það mætti vera hærra. Ég fagnaði því sérstaklega að það sé komið á skemmtiferðaskipin og ég tel að það verði mikil lyftistöng, ekki síst úti á landi þar sem skemmtiferðaskipin koma, stoppa stutt við og skilja eftir lítið fé á þessum svæðum, kannski í mesta lagi ein rútuferð eða kaffibolli. Ég tel að þetta sé byrjun á einhverju og verði vonandi meira í framtíðinni.

Ég tel að við þurfum að gera stórátak varðandi hjúkrunarheimilin, það er ekki nóg að gert og við þurfum að horfast í augu við staðreyndir um öldrun þjóðarinnar, gríðarlega fjölgun aldraðra sem mun eiga sér stað á næstu árum. Ég kom inn á það í ræðu minni að þörf sé á 700 nýjum hjúkrunarrýmum og það er bara á höfuðborgarsvæðinu á næstu 15 árum.

Varðandi sanngjarnt veiðileyfagjald þá tel ég að það eigi að fara á svokallaða „ebítu“, EBITDA, hagnað fyrirtækja fyrir afskriftir og skatta. Hversu hátt á það að vera? Ég tel að það sé of lágt í dag. Fjárhæðin, við höfum komið með þá tillögu í fjárlagavinnunni á hverjum tíma, gerðum það í fyrra og munum gera það aftur núna, erum ekki búin að móta tillöguna algerlega. En það mun ekki skaða — við erum að tala um auðlindarentu. Fyrirtækin fá afhentan kvóta til að veiða og borga sérstaklega fyrir það. Varðandi flokkana þá á t.d. að gefa strandveiðar frjálsar og taka þær út fyrir kvótasetninguna. Af hverju? Af því að handfæraveiðar með kyrrstæðum veiðarfærum, með 15, 16 króka á bát, ógna ekki fiskstofnum við landið. Þá mætti hugsa sér einhverja prósentu þar á lönduðum afla við löndun sem er staðgreidd. Ég er ekki með það á hreinu hversu hátt gjaldið eigi að vera en það breytir því ekki að ég tel að sameiginlegur sjóður landsmanna fái ekki sanngjarnt gjald í dag. Það er of lágt til þess. Við sjáum það á stórkostlegum hagnaði fyrirtækjanna. Það hefur slæm áhrif úti í samfélaginu að þau nánast ryðja öðrum út varðandi fjárfestingarmöguleika, geta keypt allt upp. Ég vona að hv. þingmaður taki þátt í vinnunni og styðji okkur varðandi strandveiðimennina í okkar kjördæmi.


Ræðumaður: Eyjólfur Ármannsson

Hvergi virkað.Virðulegur forseti. Leigubremsa er í mörgum ríkjum Evrópu. Jú, hún virkar, þess vegna viljum við taka hana upp. Hún er til verndar leigutakanum. 90% af öllum sem leigja í dag vilja eignast eigið húsnæði. Það er staðreynd. Það sem er að gerast í íslensku samfélagi í dag er að fólk er að festast í fátæktargildru, það er að festast í leiguhúsnæði. Það er það sem er að gerast, þökk sé núverandi ríkisstjórn. Það er ekkert gert til þess að gefa þessu fólki tækifæri til að komast upp úr fátækt og komast inn á húsnæðismarkaðinn sem kaupendur. Það er ekki verið að gera það. En það er gott mál að verið sé að auka stofnframlagið í fjárlagafrumvarpinu núna. Það hefði mátt vera meira. Við lögðum það til í hittiðfyrra en það tekur tvö ár að síast í gegn.

Að tala um að vera skattpína — er 300 kr. gistináttagjald skattpíning? Þá er ég ekki alveg skilja skatttekjur ríkissjóðs. Ég get ekki annað séð en að atvinnugrein sem býr við lægri virðisaukaskatt heldur en aðrar greinar sé með niðurgreiðslu gagnvart hinum. Ég fagna þessum skatti, gistináttagjaldi, og tel að það sé gott mál að það komi líka á skemmtiferðaskip og það mætti vera hærra.


Ræðumaður: Eyjólfur Ármannsson

Virðulegi forseti. Ég þakka hv. þingmanni fyrir andsvarið. Leigubremsan er til að koma í veg fyrir óeðlilegar hækkanir á leiguhúsnæði fólks. Það er ástæðan. Að það verði fyrirsjáanleiki hjá launafólki sem leigir húsnæði, að það komi ekki skyndilegar hækkanir á fólkið og það verði kjaraskerðing hvað það varðar. Það að leigubremsa komi í veg fyrir framboð á leiguhúsnæði er bara ekki rétt. Að sjálfsögðu myndi leigubremsan vera þannig að leigjandinn hefði rétta ávöxtun á húsnæði sínu. Það er ekki vandamálið. Vandamálið er þessi græðgisvæðing á leigumarkaðnum, það kemur skyndilegt sjokk á fólkið við hækkanir. Leigubremsa er til að koma í veg fyrir það að markaðurinn, húsnæðiseigendur sem eru leigusalar geti algerlega haft í hendi sér hvernig þeir hækka leiguverð. Það er það sem þetta snýst um, að fólk lendi ekki á götunni vegna þessa.

Varðandi baráttu gegn verðbólgunni þá þarf náttúrlega að forgangsraða henni algerlega í ríkisfjármálum, baráttunni gegn verðbólgu. Draga úr þenslu. Hvernig gerir þú það? Jú, þú minnkar ríkisútgjöld, skerð niður, gerir það af krafti til að keyra niður verðbólgu, gerir það tímabundið af því að áhrifin koma strax fram. Þú getur líka hækkað skatta, við tökum peninga út úr hagkerfinu. Það er ríkisstjórnin ekki að gera. Þetta 300 kr. gistináttagjald finnst mér allt of lítið, ég verð að segja alveg eins og er. Þetta er atvinnugrein sem er á alveg fljúgandi ferð í samfélaginu, gríðarlegur kraftur í henni og við verðum bara að beisla þann kraft til að greinin greiði sinn skerf til samfélagsins. Hún býr við lægra virðisaukaskattsþrep o.s.frv. Það er sáraeinfalt mál hvernig á að gera það í ríkisfjármálum, það er að draga úr þenslu, minnka ríkisútgjöld, hækka skatta. Það væri hægt að gera það þannig að við myndum koma út í plús í ríkisfjármálunum og byrja að greiða niður skuldir. Það er mín skoðun og ég kom inn á þetta í ræðu minni varðandi ferðaþjónustuna sem er á fleygiferð og ríkisstjórnin ætlar ekkert að aðhafast meira en að leggja á 300 kr. gistináttagjald.




Ræðumaður: Eyjólfur Ármannsson

Virðulegur forseti. Ég þakka hæstv. fjármálaráðherra fyrir seinna andsvarið. Varðandi almannatryggingarnar er 62. gr. almannatryggingalaga, áður 69. gr., skýr um að fjárhæðir almannatrygginga skuli breytast árlega og að ákvörðun þeirra skuli taka mið af launaþróun, þó þannig að þær hækki aldrei minna en verðlag. Hvernig reiknar þú verðlag? Þú tekur verðlag ársins sem er að líða og áætlar fram í tímann. Ef greinin er túlkuð samkvæmt orðanna hljóðan ætti eðlilega að leggja til grundvallar launa- og verðlagsþróun í samfélaginu frá samþykkt síðasta fjárlagafrumvarps fram til áramóta og hækka almannatryggingar í samsvarandi hlutfalli. Það er þannig sem það er gert við alla aðra liði fjárlagafrumvarpsins.

Varðandi spurningu hæstv. fjármálaráðherra um leigubremsuna þá er það alveg rétt að ef leigubremsan er það hörð þá getur það dregið úr framboði á leiguhúsnæði en það er bara ekki þannig ástand í samfélaginu í dag. Það voru sögur af því í samfélaginu að það var verið að hækka leigu hjá fólki, láglaunafólki, um allt að 65.000 kr. á ári. Það hefur ekki áhrif á framboðið.  Leigubremsa á að miða við að það sé fyrirsjáanleiki og koma í veg fyrir þessa fjármálavæðingu húsnæðis, að hún stoppi. Það er það sem er hættan hér.


Ræðumaður: Eyjólfur Ármannsson

Virðulegur forseti. Ég þakka hæstv. fjármálaráðherra fyrir andsvarið og fyrir tækifærið til að koma hér aftur upp í pontu til að leggja áherslu á mál mitt. Fjárlagafrumvarp næsta árs er áætlun fram í tímann, vissulega. En fyrst áætlun launa- og rekstrarkostnaðar er miðuð við þróun verðlags og launa á yfirstandandi ári, af hverju er það ekki líka gert varðandi lífeyri almannatrygginga? Það er stóra spurningin. Við erum með sitthvoran grundvöll. Laun og rekstrarútgjöld eru miðuð við launa- og verðlagsþróun á yfirstandandi ári. Þar er fest leiðrétting fram í tímann. Þú ert með raunverulegan grundvöll, ekki spá. En það sem er tekið út fyrir sviga er lífeyrir almannatrygginga, hann er samkvæmt verðbólguspá. Þessi spá er 4,9%. Ég tel að það sé allt of lág spá. Ég efast um að verðbólga á næsta ári verði 4,9%. Af hverju? Af því að ríkisfjármálunum hefur ekki verið beitt af nægjanlega mikilli hörku gegn verðbólgunni. Þessir 9,25% stýrivextir í dag fara að bíta kannski upp úr miðju næsta ári. Málið er að þetta er miklu lægri fjárhæð og kannski að hæstv. fjármálaráðherra geti komið hér í pontu og sagt að hann lofi leiðréttingu ef verðbólgan verður hærri en 4,9% eða ef hún verður 6% eða 7%. Það er merki þess, vegna skorts á samkeppni, að verðbólgan sé farin að hafa sitt eigið sjálfstæða líf í samfélaginu út af svokallaðri græðgisverðbólgu. Fyrirtækin fara að hækka, það eru væntingar um verðbólguhækkanir, hæstv. fjármálaráðherra þekkir það væntanlega. Mun hann hækka vegna verðbólgu umfram 4,9%? Það var umfjöllunarefni ræðu minnar, að kjaragliðnun heldur áfram. Þetta er búið að vera að gerast ár eftir ár og það er ekki gott mál. Einhvern tíma verður að grípa inn í og tölur frá Hjálparstarfi kirkjunnar sýna það skýrt og skorinort.


Ræðumaður: Eyjólfur Ármannsson

Virðulegi forseti. Ríkisstjórnin skilar auðu í baráttunni við verðbólguna. Ríkisstjórnin skilar auðu í baráttunni við verðbólguna enn eina ferðina. Nú ræðum við frumvarp til fjárlaga fyrir komandi ár. Þriðja fjárlagafrumvarp hæstv. fjármálaráðherra á kjörtímabilinu. Fjármálaráðherra fer fögrum orðum um sterka stöðu og stöðugt streymi fjármagns inn í ríkissjóð. En hvaða stefnumótun er boðuð með þessu frumvarpi? Ég spurði um það við kynningu fjárlagafrumvarpsins hvernig ríkisfjármálunum yrði beitt í baráttunni við verðbólguna og svarið sem ég fékk var að sú aukning sem hefur orðið í tekjum ríkissjóðs yrði ekki grundvöllur að nýjum útgjöldum. Þetta kom einnig fram í viðtali við hæstv. fjármálaráðherra í fjölmiðlum. Er það allt og sumt? Þetta svar minnir á mann sem horfir á hús sitt brenna á báli og þegar við spyrjum hvað hann ætli að gera til að reyna að slökkva eldinn svarar hann: Ég ætla ekki að skvetta bensíni á eldinn. Fjármálaráðherra ætlar ekki að auka ríkisútgjöld á miklum verðbólgutímum þrátt fyrir meira fé í ríkiskassanum. Hæstv. fjármálaráðherra ætlar ekki að dæla meira fé út í samfélagið á verðbólgutímum, ekki að auka eftirspurnina. Hæstv. fjármálaráðherra ætlar ekki að skvetta meira bensíni á verðbólgubálið. Það er öll sú barátta sem fjármálaráðherra býður upp á í baráttunni við verðbólguna. Hann ætlar sem sagt ekki að gera illt verra en ekkert meira en það. Seðlabankinn stendur einn í baráttunni gegn verðbólgunni þrátt fyrir ítrekaðar hjálparbeiðnir úr Svörtuloftum. Munurinn á peningamálastefnu Seðlabankans og ríkisfjármálunum í baráttunni gegn verðbólgunni er sá að áhrifin af hinu fyrrnefnda, peningamálastefnu Seðlabankans, koma fram allt að 16 mánuðum síðar en áhrifin af beitingu ríkisfjármála gegn verðbólgunni, sem koma strax fram. Það er tímamismunur hér á ferðinni. Það hefði verið hægt að keyra niður verðbólguna með ríkisfjármálum strax en við þurfum að bíða í 16 mánuði eftir að áhrif stýrivaxta komi fram.

Niðurstaðan af þessu aðgerðaleysi ríkisstjórnarinnar, fjármálaráðherra, í því að beita ekki ríkisfjármálunum gegn verðbólgunni eru hæstu stýrivextir Seðlabankans sem þekkjast í hinum vestræna heimi eða 9,25%. Ég veit um eitt land í Evrópu sem er með hærri stýrivexti og það er Rússland, með rúmlega 12%. Á sama tíma eru stýrivextir í Noregi 4,25%, meira en helmingi lægri en á Íslandi. Það eru lántakendur húsnæðislána, íslenska millistéttin, þeir verst settu í samfélaginu sem bera kostnaðinn af verðbólgunni, þökk sé aðgerðaleysi ríkisstjórnarinnar og hæstv. fjármálaráðherra.

Við í Flokki fólksins höfum ítrekað kallað eftir því að þjóðin fái sanngjarnt endurgjald fyrir afnot af sjávarauðlindinni og að viðskiptabankarnir greiði þó ekki nema brot af sínum hagnaði í okkar sameiginlega sjóð, bankaskattinn. Ríkisstjórnin hefur ekki tekið vel í þær hugmyndir. Þvert á móti lækkaði ríkisstjórnin bankaskattinn í miðju Covid og vill helst ekki að á hann sé minnst, nema þá þegar ráðherrar Framsóknarflokksins eru á atkvæðamiðum og lofa upp í ermina á sér.

Ferðaþjónustan er á fleygiferð og ríkisstjórnin ætlar ekkert að aðhafast meira en svo að leggja að nýju á 300 kr. gistináttagjald sem hún felldi sjálf niður árið 2021. Hvernig væri nú að ráðast í raunverulegar aðgerðir til að slá á þenslu og draga úr verðbólgu? Það virðist lítill áhugi á því á ríkisstjórnarheimilinu, sennilega af því að þá þyrftu ríkisstjórnarflokkarnir að koma sér saman um eitthvað annað en að halda áfram í ráðherrastólana. Stefnuleysi núverandi ríkisstjórnar í baráttunni gegn verðbólgunni er samfélaginu dýr. Sama má segja um aðra málaflokka, líkt og algert stefnuleysi í málefnum hælisleitenda, málefnum alþjóðlegrar verndar. Hæstv. fjármálaráðherra gekk svo langt að lýsa því yfir fyrir skömmu að það væri ekki hlutverk ríkisfjármálanna að halda aftur af verðbólgunni. Það væri einungis hlutverk Seðlabankans samkvæmt lögum. Það ætti bara að ganga þar á eftir. Talandi um að skila auðu í baráttunni gegn verðbólgunni.

Öryrkjar og ellilífeyrisþegar þurfa áfram að bíða eftir réttlætinu. Hæstv. forsætisráðherra Katrín Jakobsdóttir sagði árið 2017, með leyfi forseta: „Stjórnvöld eiga ekki að biðja fátækt fólk á Íslandi að bíða eftir réttlæti.“ Hæstv. forsætisráðherra sagði einnig við sama tækifæri: „Þegar þetta fátæka fólk er beðið um að bíða eftir réttlætinu er verið að neita því um réttlæti.“ — þegar þetta fólk er beðið um að bíða eftir réttlætinu er verið að neita því um réttlæti.

Persónuafsláttur og skattþrepamörk munu hækka um næstu áramót um 8,5%. Þessi hækkun skilar sér upp allan tekjustigann. Hlutfallið er áhugavert en samkvæmt greinargerð fjárlagafrumvarpsins þurfa skattþrepamörk að hækka um 8,5% til að verja kaupmátt. Á sama tíma á aðeins að leiðrétta lífeyri almannatrygginga og atvinnuleysistrygginga um 4,9%. Munurinn er sem sagt 8,5% á móti 4,9%. Ef við þurfum að hækka hátekjuskattsþrepið um 8,5% til að vernda kaupmátt, af hverju hækkum við ekki lífeyri almannatrygginga um sömu prósentu, 8,5%? Það er ekki gert. 4,9% er látið nægja. Hæstv. fjármálaráðherra hefur gert það að einkennismerki sínu að miða við allar aðrar prósentur þegar kemur að lífeyri almannatrygginga heldur en lagðar eru til grundvallar alls staðar annars staðar í fjárlögunum. Launa- og verðlagsforsendur frumvarpsins eru sagðar eftirfarandi: Spáð er 8,7% verðbólgu frá ársbyrjun 2023 til ársloka — 8,7% verðbólgu til ársloka í ár. Spáð er að verðbólgan muni mælast 7,4% í desemberlok. Skattþrepamörk persónuafsláttar hækka um 8,5%. Vegin meðalhækkun launa ríkisstarfsmanna á yfirstandandi ári er 7,3%. Laun á almennum vinnumarkaði hækkuðu um 6,75% samkvæmt kjarasamningum, þó ekki minna en 35.000 kr. Á sama tíma á lífeyrir almannatrygginga aðeins að hækka um 4,9%. Í 62. gr. laga um almannatryggingar, áður 69. gr., segir að fjárhæðir almannatrygginga skuli breytast árlega og að ákvörðun þeirra skuli taka mið af launaþróun, þó þannig að þær hækki aldrei minna en verðlag.

Ef greinin er túlkuð samkvæmt orðanna hljóðan ætti eðlilega að leggja til grundvallar launa- og verðlagsþróun í samfélaginu frá samþykkt síðasta fjárlagafrumvarps fram til áramóta og hækka fjárhæðir almannatrygginga í samsvarandi hlutfalli. Það er ekki gert í þessu fjárlagafrumvarpi. Ef laun hækka umfram verðlag þá ætti að miða við launavísitölu en ef verðlag hækkar umfram launaþróun eru vísitala neysluverðs lögð til grundvallar. Það á að velja það sem hærra er. En fjármálaráðherra lunkinn. Hann leggur til grundvallar spá um hvernig verðlag muni þróast á næsta ári í stað þess að horfa á launa- og verðlagsþróun á yfirstandandi ári. Það þarf varla að ítreka að slíkar spár, þegar þeim skeikar, vanmeta iðulega verðbólgu komandi árs. Svona eykst kjaragliðnun lífeyrisþega ár eftir ár. Þetta er svívirðilegt og samræmist engan veginn því verklagi sem 62. gr. laga um almannatryggingar boðar. Ég vek athygli á því að þetta er eina tilvikið í öllum 400 blaðsíðna fjárlagabálknum þar sem miðað er við spá um verðlag frá ársbyrjun til ársloka næsta árs. Eina tilvikið þar sem horft til þess að spá fyrir næsta ár er 4,9% verðbólga í stað þess að uppfæra fjárhæðir til samræmis við verðlag frá samþykkt síðustu fjárlaga, sem er að sjálfsögðu hin eðlilega leiðrétting. Það er að sjálfsögðu aldrei litið til launaþróunar við uppfærslu almannatrygginga enda þykir ráðherrum Sjálfstæðisflokksins alveg ómögulegt að viðhalda kaupmætti þeirra sem minnst hafa á milli handanna. Það er með ólíkindum að ríkisstjórnin ætli að taka eldri borgara og öryrkja út fyrir sviga og skerða kaupmátt þeirra eina ferðina enn. Eru þetta breiðu bökin? Öryrkjar og ellilífeyrisþegar bíða enn.

Heilbrigðisþjónustan glímir við fjölmörg vandamál en af lestri þessa fjárlagafrumvarps mætti halda að hér væri allt í himnalagi og af kynningu hæstv. fjármálaráðherra á fjárlögunum mátti helst ráða að það hefði aldrei staðið betur. Vert er að minna á að þegar fyrstu skóflustungur voru teknar vegna nýja Landspítalans árið 2018 gerðu menn ráð fyrir að hann yrði tekinn í notkun á næsta ári. Nú liggur fyrir að svo verður ekki, samkvæmt fjármálaáætlun er stefnt að því að taka hann í notkun fyrir lok ársins 2028. Vonum að svo verði. Það er svo allt annað mál hvort nýi Landspítalinn mun duga til að anna þeim verkefnum sem við stöndum frammi fyrir. Ríkisstjórnin hreykir sér af því að hafa náð samningum við sérgreinalækna aðeins fjórum árum eftir að samningaviðræður hófust. Vert er að hafa í huga að hið langvarandi samningsleysi milli ríkis og lækna olli stóraukinni kostnaðarþátttöku sjúklinga sem margir hverjir hafa aðeins lífeyri almannatrygginga til framfærslu og máttu alls ekki við þessum auknu útgjöldum.

Það er athyglisvert að sjá að framlög til uppbyggingar hjúkrunarheimila mun lækka um 5,1 milljarð kr., að því er virðist vegna þess að framkvæmdum er frestað. Nú síðast í morgun var rætt við forstjóra Sóltúns sem segir afar brýnt að fjölga hjúkrunarrýmum. Þörf sé á 700 nýjum hjúkrunarrýmum bara á höfuðborgarsvæðinu á næstu 15 árum — 700 nýjum hjúkrunarrýmum á höfuðborgarsvæðinu á næstu 15 árum. Þessi ríkisstjórn hefur boðað átak í uppbyggingu hjúkrunarrýma árum saman en verkefnum er svo nær undantekningarlaust slegið á frest og þau fáu nýju rými sem er tekin í notkun á ári hverju halda ekki í við öldrun þjóðarinnar. Öldruðum yfir áttrætt mun á næstu 15 árum fjölga um 85%. Ríkisstjórnin hefur ekki sett fram raunhæf markmið til að takast á við öldrun þjóðarinnar, sem þó var löngu fyrirséð, og virðist ætla að stóla á það að eldra fólk haldi heilsunni fram til 100 ára aldurs. Það mun að sjálfsögðu ekki verða.

Samkvæmt umfjöllun um húsnæðismál í frumvarpi þessu er fjárheimild málaflokksins aukin um 5.700 millj. kr., 5,7 milljarða, vegna aukinna stofnframlaga til að auka uppbyggingu íbúða innan almenna íbúðakerfisins. Vert er að taka fram að fyrir tveimur árum lagði Flokkur fólksins til ásamt öðrum flokkum í stjórnarandstöðu aukningu stofnframlagsins en ríkisstjórnarflokkarnir vildu þá ekki auka stofnframlag ríkisins vegna almennra íbúða og tryggja heildarstofnframlög að andvirði 7 milljarða kr. Það er gott að vita loksins að vilji ríkisstjórnarinnar er að fara að tillögum okkar en jafnframt miður hve svifasein stjórnvöld hafa verið í að bregðast við skorti á uppbyggingu íbúða. Það virðist vera að það taki 12 mánuði eða tvö ár að fara að tillögu Flokks fólksins. Sama var með tvöföldun frítekjumarksins, það tók 12 mánuði. Hérna erum við að tala um tvö ár. Ríkisstjórnin greiddi atkvæði gegn tillögu Flokks fólksins um leigubremsu síðasta vetur og ekki er útlit fyrir að grípa eigi til frekari aðgerða til að vernda leigjendur gegn því ástandi sem hefur skapast á leigumarkaði. Jú, samkvæmt þingmálaskrá á að leggja fram leggja fram frumvarp um úrbætur á leigulóðum í húsaleigulögum en ég á erfitt með að trúa því að þar verði kynntar raunverulegar lausnir.

Það er annað atriði sem ég tel mikilvægt að við stöldrum við og það er að undir stjórn Sjálfstæðisflokksins hefur nánast frá hruni verið að leiguliðavæða íslenskt samfélag. Ég hélt að sá flokkur stæði fyrir séreignarstefnu, að einstaklingar í þessu landi ættu að eiga sitt eigið húsnæði. Svo er ekki lengur. Núna á að beina fólki í leiguhúsnæði en ekki sjá til þess að fólk geti eignast eigið húsnæði. Það myndi skapa stöðugleika og yrði mesta eignamyndun sem til væri. Fasteignir í landinu eru stærsta eign venjulegs launafólks. Það er þeirri raunverulegi lífeyrissjóður þegar á reynir.

Í fjárlagafrumvarpi næsta árs er gert ráð fyrir rúmum 15 milljörðum kr. vegna hælisleitenda. Fyrir nokkrum árum voru þetta 500 millj. kr. Frumvarpinu, sem lagt var fram af þáverandi hæstv. dómsmálaráðherra, í dag hv. þm. Jóni Gunnarssyni, er ekki ætlað að leysa þann vanda sem við eigum við að glíma í þessum málaflokki, svo langt í frá. Þetta mál mun enn þá hanga yfir okkur. Við erum enn þá að eyða rúmum 15 milljörðum í þennan málaflokk. Það var ekki tekið á gríðarlegum fjölda umsókna frá Venesúela, sem voru 1.300 á síðasta ári, og í ár, samkvæmt tölum frá Stjórnarráðinu sjálfu, eru umsóknir um hæli á Íslandi á hverja 100.000 íbúa 582. Í Svíþjóð eru þær 133, í Danmörku 76 á hverja 100.000 íbúa, í Noregi 85 og Finnlandi 87. Við erum með 582 og svo er verið að tala um að það eigi ekki að gera neitt í þessu máli. Þessi ríkisstjórn þorir ekki að taka á þessu máli, hefur ekki pólitískan kjark til þess, svo það liggi algerlega fyrir. Á næsta ári mun þetta sennilega vera enn þá meira en 15 milljarðar. Við erum eiginlega að reka heilar Vestmannaeyjar á hverju einasta ári, fæði, klæði og húsnæði fyrir umsækjendur og hælisleitendur, 4.000–5.000 manns.

Ég vil að lokum fjalla um nýútkomna skýrslu Hjálparstarfs kirkjunnar. Í skýrslunni kemur fram að umsækjendum um neyðaraðstoð Hjálparstarfsins á Íslandi hafi fjölgað um 12,1% og þegar komi að tekjum þeirra sem leituðu til Hjálparstarfsins á síðasta starfsári, 2022–2023, hafi flestir, eða 33,7%, haft framfærslu af örorkulífeyri, samanborið við 31,9% á starfsárinu 2021–2022.

Þetta er fólk sem hefur framfærslu af örorkulífeyri og það leitar til Hjálparstarfs kirkjunnar þar sem það getur ekki séð sér farborða. Það er aukning, það er aukning á hverju einasta ári. Þetta er afleiðingin af þessari kjaragliðnun og því að lífeyrir almannatrygginga hækki einungis um 4,9% í ár. Það verður aukning á næsta ári, spái ég, ég þori að veðja upp á það. Af hverju? Af því að það er ekki verið að fylgja launaþróun í landinu. Það er ekki verið að fara eftir því sem segir í 62. gr. almannatryggingalaga. Fleiri og fleiri öryrkjar þurfa að leita til hjálparsamtaka til að komast af. Fjárlagafrumvarp þetta svarar engu í þeirra neyð.


Ræðumaður: Eyjólfur Ármannsson

Virðulegur forseti. Í ár er hækkunin  4,9% á lífeyri almannatrygginga. Það er í samræmi við verðbólguspá Hagstofunnar frá því í júní síðastliðnum. Launa- og rekstrarútgjöld hækka hins vegar um 8,7%. Það er gert ráð fyrir hækkun vísitölu milli áranna 2022 og 2023. Hérna er komin ástæðan fyrir  þeirri kjaragliðnun sem búið er að tala um í mörg ár. Það er vegna þess að það er alltaf tekin lægsta mögulega talan þegar kemur að lífeyri almannatrygginga. En þegar kemur að áætlun launa og rekstrarútgjalda þá er miðað við verðbólgu yfirstandandi árs. Það er raunveruleikinn. Svo er alltaf verið að áætla og spá fram í tímann. Það er spáð 4,9% verðbólgu á næsta ári. Hún verður eflaust mun hærri. Meðaltalsverðbólgan í ár er  9,2%. Þetta er ástæðan fyrir kjaragliðnuninni. Og það er ekki rétt sem hæstv. fjármálaráðherra segir, að þetta sé betra fyrir  lífeyri almannatrygginga. Þetta er lægri tala sem er valin hérna. Þetta er ástæða fyrir áralangri kjaragliðnun sem er á hverju einasta ári. Þegar kemur að lífeyri almannatrygginga er verið að ætla að öryrkjum og öldruðum annað en launafólki hjá ríkinu þegar kemur að launa- og rekstrarútgjöldum í fjárlagafrumvarpinu. Það getur verið himinn og haf milli spár um verðbólgu á næsta ári og þróunar verðlags og launa á yfirstandandi ári. Það skilja allir. Spá um verðbólgu er  undantekningarlaust mun lægri. Þetta hefur leitt til ótrúlega mikillar kjaragliðnunar sem er á ábyrgð fjármálaráðherra og á ábyrgð þessarar ríkisstjórnar. Þannig er nú það. Þess vegna er þetta svar fjármálaráðherra  bara hreinn og klár útúrsnúningur.


Ræðumaður: Eyjólfur Ármannsson

Virðulegur forseti. Í fjárlagafrumvarpinu er lagt til að framfærsla almannatrygginga skuli hækka um 4,9% um næstu áramót vegna spár um verðbólgu á árinu 2024. Annars staðar í frumvarpinu er miðað við þróun verðlags og launa á yfirstandandi ári til að áætla launa- og rekstrarútgjöld ríkissjóðs á næsta ári, breytingu á persónuafslætti og skattþrepamörkum. Hvers vegna eru öryrkjar og eldri borgarar teknir út fyrir sviga að þessu leyti og þeirra kjör uppfærð umtalsvert minna en aðrir tekju- og útgjaldaþættir fjárlagafrumvarpsins? Hvers vegna er ekki miðað við verðlags- og launaþróun á yfirstandandi ári þegar kemur að lífeyri almannatrygginga? Hvernig stendur á þessum mun?


Ræðumaður: Jakob Frímann Magnússon

Virðulegur forseti. Kæru landsmenn. Þau eru sannarlega ófá verkefnin sem nú bíða úrlausnar og sjaldan hefur verið brýnna en einmitt nú að kjörnum fulltrúum á Alþingi lánist að ná taktinum í störfum sínum, markvissri forgangsröðun verkefna og úrvinnslu þeirra.

Sitthvað blasir nú við okkur sem ekki verður hjá komist að taka á. Skiptar skoðanir eru um grænu orkuna okkar dýrmætu sem er þó forsenda yfirlýstra markmiða um orkuskipti. Deilt er um skert atvinnufrelsi tiltekinna veiðimanna um land allt, útlendingamálin, málefni ört vaxandi undirheima, og svo blasir við sívaxandi fólksfjöldi sem krefst stækkunar heilbrigðis- og skólakerfis, svo nokkuð sé nefnt. Við hlökkum til að takast fumlaust á við þessar áskoranir um leið og við þökkum allt hið góða sem gert hefur verið, m.a. á akri nýsköpunar og skapandi greina þar sem nú blasir við í dag eitthvert hagfelldasta umhverfi sem býðst í heiminum.

Nú gengur íslensku þjóðinni flest að sólu á svo fjölmörgum sviðum atvinnulífsins að áskoranir felast einkum í því að manna öll þau störf sem óhjákvæmilega þarf í þjónustugeiranum. Mættum við bera gæfu til þess að virkja betur þann mannauð sem hingað er kominn, viljugur til að leggja vinnufúsa hönd á plóg, hvort sem um er að ræða fólk á flótta undan hörmungum í heimalandi eða fólk sem kýs að freista gæfunnar í því fyrirheitna landi sem Ísland er skyndilega orðið á örfáum árum, landi tækifæranna eins og það er stundum nefnt.

Í samhengi lýðheilsumála ber að viðurkenna að við erum það sem við etum. Í okkar hreina landi eigum við Íslendingar raunhæfari möguleika en flestir á að verjast þeim heilsufarsáskorunum sem í vaxandi mæli skekja íbúa Vesturlanda; æða- og hjartasjúkdómum, krabbameini og svo nýjasta óvininum, sykursýki 2. Þetta eru lýðheilsuógnir sem rekja má beint m.a. til óhóflegs sykurs sem hvarvetna er lætt að okkur, meira að segja dulbúnum sem hollvöru.

Ef stærsta og arðsamasta búgrein okkar hér og nú felst í því að selja flugferðir til Íslands, gistingu, þjónustu, upplifanir og ferðalög um landsins byggðir, fælist í því alvarleg orðsporsáhætta ef okkar blómlegu býli landið um kring legðust af og færu í eyði. Viðurkennum að Ísland er allt í einu orðið einn risastór og heillandi skemmtigarður milljóna manna, garður sem krefst mun skjótari uppbyggingar öryggisþátta og innviða en við áður gerðum okkur grein fyrir. Í þessu verkefni einu og sér blasir við grafalvarleg orðsporsáhætta ef ekki verður tafarlaust gefið í. Ekkert mælir að mínu mati á móti erlendum fjárfestingum með slíkum eða öðrum leiðum til að hámarka öryggi og uppbyggingu en lágmarka jafnframt þenslu og verðbólguáhrif sem ella gætu kvittað á hækkandi afborganir og leigugjöld íslenskra þegna, þeirra hinna sömu og sannarlega eiga um þessar mundir meira en nóg með sitt. Að styðja við landbúnað og framleiðslu hollmetis hefur áratugum saman verið umdeilt en í dag blasir við að með réttum hvötum á þeim vettvangi getum við í senn stuðlað að stórbættri lýðheilsu og jákvæðu orðspori sem við byggjum mjög ferðaþjónustuna á að stórum hluta.

Nú aðeins um gildin okkar. Úr barnatrúnni og boðorðunum tíu erum við vonandi enn flest sammála um að heiðra skuli föður sinn og móður. Það felur í sér viðurkenningu og velþóknun á þeim sem ekki einungis gáfu okkur andardráttinn heldur ólu önn fyrir okkur og byggðu upp samfélagið sem við lifum í, kostuðu innviðina, menntunina og þjónustuna sem við búum við. Sú staðreynd að u.þ.b. tíund landsmanna skuli búa við örbirgð í sjötta ríkasta landi í heimi samkvæmt mælingum OECD hlýtur að vera stærsti smánarbletturinn á íslensku samfélagi. Þó að hér sé fyrst og fremst um að ræða aldraða og öryrkja verður ekki litið fram hjá þeim sem eru hreinlega hlekkjaðir í óviðunandi fátækt og í þessum hópi fjölgar því miður frá ári til árs. Þessu verðum við að breyta. Það er okkar stærsta áskorun og þetta getum við svo sannarlega. Með aðstoð bestu sérfræðinga, þ.m.t. hagfræðinga hins opinbera, telst okkur til að það myndi kosta okkur um 35 milljarða árlega að færa þessa óhæfu til viðunandi vegar. Fullyrða má að í fjárlögum upp á 1.400 milljarða sé þetta fullkomlega gerlegt og vel það í landi þar sem tekjur stóraukast frá ári til árs og a.m.k. 100 milljarðar umfram áætlanir blasa við á yfirstandandi ári einu og sér.

Í ræðu sinni áðan tók hæstv. forsætisráðherra undir þessar áherslur og það ber að þakka, sömuleiðis þá 16 milljarða sem gert er ráð fyrir handa öryrkjum á komandi árum. En betur má ef duga skal, a.m.k. viðkvæmustu hópunum okkar.

Vilji er allt sem þarf, góðir landsmenn, og slíkur vilji er sannarlega fyrir hendi hjá þorra landsmanna og eftir því sem best verður séð einnig hjá þorra þingmanna og ráðherra, því að sjálfsögðu ber okkur að láta af því að skattleggja fátækt fólk. Okkur ber að setja velferð fólksins okkar í fyrirrúm nú á mestu uppgangs- og velmegunartímum Íslandssögunnar.

Koma svo. Megum við bera gæfu til að viðurkenna rétt allra, alls staðar á landinu okkar góða til mannsæmandi lífs og réttmætrar hlutdeildar í dýrmætum auðlindum og verðmætum okkar sameiginlegum, því að velmegun er ekki einkaréttur útvalinna. Þá mun okkur vel farnast.

Virðulegi forseti. Nú við upphaf þingvetrar skulum við sammælast um góða samvinnu, að vera góð hvert við annað og að gera það þing sem nú er að hefjast að heillaþingi, þingmönnum til sóma og þjóðinni allri til heilla.


Ræðumaður: Inga Sæland

Herra forseti. Kæra þjóð. Þetta er í sjöunda sinn sem mér hlotnast sá heiður að vera hér í ræðu við stefnuræðu forsætisráðherra Katrínar Jakobsdóttur,  í sjöunda sinn sem hún flytur stefnuræðu fyrir okkur, kæru landsmenn og þingmenn og allir hinir.

Nú segir hæstv. forsætisráðherra að það séu góðar horfur fram undan og það sé ánægjulegt að vita til þess að fátækt hafi verið að minnka á Íslandi. Er það nema furða að hlutirnir séu eins og þeir eru þegar sjálfur forsætisráðherrann og ríkisstjórn hennar voga sér að koma hér upp og segja það blákalt upp í opið geðið á vaxandi fátækt á Íslandi að hún sé að minnka? Síðast í dag var Hjálparstofnun kirkjunnar að koma með skýrslu sem bendir til þess alla leið — alla leið — að það eina sem þau hafi séð sé vaxandi fátækt, vaxandi neyðaróp á hjálp. En hér sitja þessir háu herrar og frúr, hér situr ríkisstjórn auðvaldsins blind á báðum augum. Og ég hélt að ég væri sjónlausi þingmaðurinn. En hvað um það.

Á þessum sama degi, 13. september 2017, rétt áður en þáverandi ríkisstjórn sprakk í loft upp með tilheyrandi hvelli, þá stóð hæstv. ráðherra Katrín Jakobsdóttir  hér full af orku og hugsjón, að því er virtist,  fyrir baráttunni gegn fátækt. Það sem hún sagði hér blákalt, berum orðum, var að það að láta fátækt fólk bíða eftir réttlætinu væri það sama og að neita því um réttlæti. En þetta fólk er enn að bíða eftir réttlætinu sex árum síðar. Á þeim tíma sem þessi sami ágæti þingmaður, nú hæstv. forsætisráðherra, Katrín Jakobsdóttir, er búinn að vera með stýri skútunnar í fanginu hefur fátækt ekki bara vaxið, það er gegnumgangandi, heldur hafa komið fram skýrslur sem sýna að fátækt íslenskra barna hefur aukist um heil 44% á síðustu sex árum. Ég get líka sagt eins og hv. þm. Kristrún Frostadóttir, að það myndi sennilega vera skárra hér á landi ef ég væri að stýra þessari skútu, ef Flokkur fólksins, sem eingöngu var stofnaður til að berjast gegn óréttlæti og fátækt, hefði fengið tækifæri til að stýra þessari skútu.

En ég er ekki hér til að biðja um völd. Ég er hér til að biðja þá sem stjórna að standa við stóru orðin. Að koma hér skipti eftir skipti með fagurgala fullan af engu — við erum löngu búin að fá nóg af því. Í þessari skýrslu núna frá Hjálparstofnun kirkjunnar, hvaða þjóðfélagshópur er það sem gegnumgangandi kemst aldrei út úr fátæktargildrunni, sem er þar fastur? Það eru öryrkjar. Öryrkjar eru fastir í fátækt. Þeir hafa ekki einu sinni tækifæri til að hjálpa sér sjálfir. Og þessi hæstv. ríkisstjórn — það er sama þótt Flokkur fólksins komi hér ár eftir ár með úrræði til að gefa þessu fólki tækifæri á því að hjálpa sér sjálft, það er þurrkað út af borðinu. En nú á að gera allt fyrir öryrkja, nú á nefnilega að slengja á þau svokölluðu starfsgetumati. Það á að vera lausnin. Hvers vegna í ósköpunum höfum við ekki gefið þessu fólki von? Þetta eru yfir 20.000 einstaklingar á landinu í dag. Hvers vegna höfum við ekki gefið þeim von? Hvers vegna erum við ekki þau sem hjálpa fólki til sjálfshjálpar? Ég veit ekki betur en að Sjálfstæðisflokkurinn sé sá flokkur sem hefur gumað mest af því og sagt að við eigum að reyna að gera allt til að efla einstaklinginn til dáða. En það er svo sannarlega ekki hægt að segja það í dag, svo sannarlega ekki.

Ég hef verið sex ár á þingi og er núna í sjöunda skiptið að flytja hér ræðu við stefnuræðu forsætisráðherra og ég verð að segja það að til að byrja með þá trúði ég því virkilega að hér væru góðir hlutir að gerast þótt þeir gerðust hægt. En hér gerast litlir sem engir hlutir og þeir gerast meira en hægt, þeir gerast bara alls ekki neitt. Enn þá er fátækt fólk að bíða og bíða og bíða eftir réttlætinu og fátækt er að vaxa í landinu. Það er alveg sama hvaða silkihúfa kemur og segir eitthvað annað, það er rangt. Allar hjálparstofnanir eru að tala um það hversu ofboðslega mikil ánauðin er orðin úti í samfélaginu. Það að við skulum vera hér, kjörnir fulltrúar, 63 einstaklingar sem þjóðin treystir til að ala önn fyrir henni, er til skammar. Ég segi ekki annað en það. Það er frumskylda okkar að hjálpa þegnunum. Það er frumskylda okkar að taka utan um alla og gefa þeim kost á að lifa í samfélaginu með reisn, hvort sem það eru ungir eða aldnir.

Ég segi bara: Kæra þjóð. Ég vildi óska þess að ég væri einráð í dag, þá væru hlutirnir betri. Svo mikið er alveg víst.


