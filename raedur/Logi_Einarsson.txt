
Herra forseti. Ég tek undir með hæstv. ráðherra. Við skulum ekki láta nægja að eiga umræðu um þetta, það þarf að gera eitthvað í málinu. Að því slepptu þakka ég honum kærlega fyrir skýrsluna og ágætis ræðu og ekki síður málshefjanda þessa alls, hv. þm. Diljá Mist Einarsdóttur, sem lagði fram fyrirspurn sem hefur orðið andlag þessarar umræðu. Umræða hefur verið um þessa svokölluðu gullhúðun í þó nokkurn tíma og var talsverð í tengslum við ágæta skýrslu upp á tæplega 300 blaðsíður sem Björn Bjarnason, Bergþóra Halldórsdóttir og Kristrún Heimisdóttir skrifuðu um EES-samninginn, held ég að beiðni þáverandi hæstv. utanríkisráðherra, Guðlaugs Þórs Þórðarsonar. Þetta er auðvitað mikið plagg og tekur á ýmsum þáttum. Þar er fjallað um ótvíræða kosti sameiginlega markaðarins okkar en líka vikið að því að kröfur um einsleitni geti verið íþyngjandi. Hins vegar er það þannig, eins og sagt er í skýrslunni, að við umræðu á Alþingi og almennt í stjórnsýslunni var lögð áhersla á að við innleiðingu EES-gerða væri ekki gengið lengra heldur en krafist væri. Það geta vissulega verið málefnalegar ástæður til þess að vera með íþyngjandi kröfur í íslenskum rétti en þær verða þá að vera, líkt og hæstv. ráðherra sagði, gerðar á meðvitaðan hátt og með vitund og vilja allra. Þessi sífelldi söngur um að hið stífa, freka og óbilgjarna vald að utan setji okkur íþyngjandi reglur þegar sökudólginn er stundum að finna uppi í ráðuneytum er heldur ekki góður upp á umræðuna. Ég get því alveg tekið undir allt sem hæstv. ráðherra hefur sagt.

Það þarf svo sem ekki að hafa um þetta mjög mörg orð. Ráðherra kom ágætlega að því sem mestu máli skiptir en það ætti á sama tíma að þurfa að hafa um þetta mjög mörg orð vegna þess að það er algerlega óþolandi að þingmenn hafi tekið þátt í því meira eða minna í mörg ár að samþykkja eitthvað í þeirri trú að það væri hluti af innleiðingarfrumvörpum sem koma. En á daginn hefur komið að allt of oft hafa einhverjir nýtt ferðina til að íþyngja bæði einstaklingum og lögaðilum í landinu án þess að einhverjar raunverulegar og góðar skýringar séu gefnar á því. Þetta hefur verið rætt fyrir mörgum árum af ráðgjafarnefnd um opinberar eftirlitsreglur. Samtök atvinnulífsins hafa talað um þetta og Samtök iðnaðarins og svo kemur þetta í þessari skýrslu. Ég ætla aftur að þakka hv. þm. Diljá Mist Einarsdóttur fyrir að hafa lagt fram sjálfstæðar spurningar til ráðuneytanna og ekki síður hæstv. ráðherra fyrir að hafa riðið á vaðið og birt skýrslu um þetta. Nú verðum við auðvitað að gera þá kröfu að öll ráðuneyti geri hreint fyrir sínum dyrum og við förum svo bara yfir það í hvaða tilfellum við vorum að samþykkja íþyngjandi reglur fyrir einstaklinga og lögaðila sem við teljum í rauninni hafa verið til óþurftar.

###

Frú forseti. Ég vil þakka hv. þingmanni fyrir að setja þetta mál á dagskrá, það skiptir máli. Það er ekki vafi á því að gervigreindin getur nýst okkur. Okkur hættir samt til að gera alltaf ráð fyrir að hún sé að vinna í þessu stærsta samhengi en ég held að við gætum strax farið að nýta hana hér á Íslandi. Gary Kasparov, heimsmeistari í skák, sagði einhvern tímann að besta tölva í heimi vinnur besta skákmann í heimi en sæmileg skáktölva og besti skákmaður í heimi vinna alltaf allar aðrar tölvur. Mér verður hugsað út á land þar sem við höfum oft lækna sem eru einir og þurfa að glíma við ótrúlega erfiðar aðstæður í fámenninu. Með aðstoð gervigreindar og tölva geta þeir einmitt fundið meira öryggi, greint hluti sem þeir eiga enga möguleika á annars þannig að ég held að við ættum strax að byrja að þreifa okkur áfram með að nýta slíka tækni svona á litlum skala áður en þetta stóra byrjar.

###

Herra forseti. Ég ætla ekkert að ræða það hér við hæstv. ráðherra hvað var eðlilegt og hvað var ábyrgt. Það liggur fyrir að ég hef verið sammála aðalritara Sameinuðu þjóðanna en ekki hæstv. utanríkisráðherra og mér finnst það eiginlega engin réttlæting í stöðunni fyrir þessari bið að Noregur og Írar dragi vagninn. Framlag Íslands leikur kannski ekki lykilhlutverk í þessari aðstoð þótt það sé vissulega hátt miðað við höfðatölu og sé nauðsynlegt. Þetta snýst ekki síst um þau skilaboð sem við sendum til alþjóðasamfélagsins. Lítil friðelskandi smáþjóð hefur lítið annað fram að færa í utanríkismálum heldur en einmitt bara orð sín. Ég vil þó fagna tóninum hjá hæstv. ráðherra varðandi það að hann sér fyrir sér að úr þessu leysist.

###

Herra forseti. Við höldum áfram á svipuðum slóðum. Eins og kom fram hjá hæstv. ráðherra hefur tekist að greiða fyrir för ríflega 70 manns frá Gaza til Íslands af íslenskum stjórnvöldum, fólks sem hafði fengið dvalarleyfi. Þau bætast þá við 20 einstaklinga sem íslenskir sjálfboðaliðar höfðu þegar bjargað af svæðinu. Það er alveg ástæða til að óska hæstv. ráðherra til hamingju með þetta þótt vissulega séu margir hissa á seinagangi stjórnvalda í samanburði við íslenska almennra borgara. En gott og vel. Nú er bara að hvetja ráðherra til að klára að aðstoða þá sem stóðu út af og höfðu fengið dvalarleyfi. En þetta er auðvitað bara lítið brot af þeim sem eru innikróuð á Gaza-svæðinu og búa við einhverjar mestu manngerðu hörmungar í manna minnum og þurfa að vera þar áfram.

Skömmu eftir áramót tilkynnti ráðherra, án samráðs við ríkisstjórn og án samráðs við þing, að hann hefði ákveðið að frysta greiðslur til UNRWA vegna gruns um að 12 af 30.000 starfsmönnum samtakanna hefðu tekið þátt í hryllilegum hryðjuverkaárásum Hamas á Ísrael 7. október síðastliðinn. Það voru margir sem gagnrýndu slíka frystingu, m.a. António Guterres, framkvæmdastjóri Sameinuðu þjóðanna, sem lagði þunga áherslu á að ákvörðun ríkja yrði snúið við, enda væri með þessu verið að refsa mjög stórum hópi fólks sem byggi við alvarlega mannúðarkrísu vegna ásakana á hendur mjög fáum. Hæstv. ráðherra kom síðan fyrir utanríkismálanefnd í byrjun febrúar síðastliðinn og sagði að það kæmi vel til greina að endurskoða þessa afstöðu enda hefði þá rannsókn verið lokið af hálfu Sameinuðu þjóðanna sem ætti að taka u.þ.b. mánuð. Hann sagði líka að ef ekki færi að berast aftur aðstoð til samtakanna fyrir lok febrúar þá stefndi í hungursneyð. Nú er mars, nú ríkir hungursneyð og það hefur ekkert heyrst neitt nýtt frá ráðherra. Því spyr ég hæstv. ráðherra einfaldlega hvort við megum vænta þess að ráðherra tilkynni um nýja og endurskoðaða afstöðu og að framlag til UNRWA verði greitt á gjalddaga.

###

Herra forseti. Með þessu tveggja stoða fyrirkomulagi sem var ákveðið er það í rauninni EFTA-dómstóllinn sem dæmir í málum sem við skjótum til hans. Ég held að fólk þurfi bara að gera sér grein fyrir því að í svo viðamiklum samningum, sem þessi svo sannarlega er,  þá sé alltaf hægt að tiltaka einhver dæmi um hluti sem geta verið íþyngjandi fyrir okkur. Það hefur ekki þurft erlendar stofnanir til. Mér hefur sýnst þetta vera meira og minna allt hjúpað gulli þegar þetta  ratar út frá þinginu á endanum. Þannig að ég ætla ekkert að útiloka það að í þessu hafi stundum falist hlutir sem við hefðum betur viljað vera án. Ég held hins vegar að þú þurfir  alltaf að horfa á heildina og átta þig  á því hvort ávinningurinn sé meiri þrátt fyrir það. Ég held að það sé hafið yfir allan vafa að hann er það. Ég vil eiginlega ekki hugsa þá hugsun til enda og ég átta mig eiginlega ekki á því eða ég trúi því varla að hv. þingmaður vilji hreinlega þá bara hverfa frá þessum samningi sem hefur fært vinnandi fólki hérna  í landinu t.d. á sviði félagaréttar, jafnréttisreglna og annars slíks alveg ótrúlega miklar framfarir, svo að ég tali nú ekki um alls kyns vandamál og flækjur sem fylgja þessum nýja veruleika sem er að taka ofboðslega hröðum breytingum. Ég er ekki viss um að þetta litla land og þetta litla löggjafarþing réði alveg við að hafa yfirsýn yfir allt þannig að ég held að þetta gagnist okkur sérlega vel. Það væri gaman að heyra hvort hv. þingmaður er virkilega að daðra við það að þessi samningur sé til óþurftar.

###

Markmiðið með samningnum, eins og kom fram hjá mér og, að ég held, hæstv. ráðherra er að það sé einsleitni á svæðinu, að það gildi sömu reglur um alla þessa hluti sem samningurinn nær til, reyndar að undanskildum landbúnaði, sjávarútvegi og fleira þegar samningur var gerður þannig að hann tekur ekki til þess. Við skuldbindum okkur til þess að tryggja þessa einsleitni þannig að ef innleiddar reglur stangast á við lög íslensk þá ganga þær framar nema Alþingi ákveði annað. Það er grundvallaratriðið. Ég ætla einfaldlega ekki að láta teyma mig út í umræðu um hvort við eigum að ganga lengra heldur en þetta. Ég hef alltaf verið þeirrar skoðunar að það væri ýmislegt sem væri áhugavert fyrir okkur varðandi það að fá fulla aðild. Því hef ég ekki breytt. En ég held að í augnablikinu sé bara ekki vanþörf á því að verja þennan samning vegna þess að hann er mjög dýrmætur. Þá skal ég gjarnan halda mig við það sem við erum að ræða hér, sem er EES-samningurinn. Ég tel það afar skynsamlegt sem kom fram hjá hæstv. ráðherra að það væri betra með þessari einföldu viðbót að tryggja þau markmið sem var skilningur alla í upphafi að væri verið að tryggja en hefur ekki virst nægja frekar en að láta reyna á einhverja dómstólaleið. Þannig að já, í stuttu máli er þetta nú svarið.

###

Frú forseti. Ég vil þakka hæstv. utanríkisráðherra fyrir þessa skýrslu. Hún er skýr og þarf að ræðast líka. Ég held að það hafi kannski að mörgu leyti verið skynsamlegt að gera þetta með þessum hætti miðað við hvernig mál þróuðust síðastliðið vor. Eins og þekkt er þá hóf utanríkismálanefnd umræðu um þetta mál án þess að klára það, þ.e. frumvarpið sem þessi skýrsla í rauninni leitast við að útskýra af hverju það var lagt fram. Strax eftir að mælt hafði verið fyrir þessu frumvarpi var ljóst að það var nokkuð umdeilt, í mjög afmörkuðum hópi a.m.k., og það var mikið reynt að spila á tilfinningar fólks, m.a. með hræðsluáróðri. Í þeirri umræðu var ýmislegt fullyrt, m.a. að að frumvarpinu samþykktu þá fælist í því stjórnarskrárbrot og jafnvel fullveldisafsal og ýmislegt annað var notað. Ég held að það sé nú rétt að muna það að EES-samningurinn er einmitt skýrt dæmi um hvernig við notum fullveldi þjóðarinnar til að auka réttindi bæði einstaklinga og lögaðila.

Það er þannig að þegar tveir eða fleiri gera með sér samning, ekki síst jafn umfangsmikinn og EES-samningurinn er, felast í því réttindi en einnig skyldur. Svo er einnig í þessu tilfelli. Þetta er ekkert ósvipað og í hjúskap, þá gefa aðilar talsvert eftir af sjálfsákvörðunarrétti sínu, ef svo má segja, en öðlast önnur og meiri réttindi og gæði í staðinn. Það er a.m.k. svona tilgangurinn með hjúskapnum. Svo er allur gangur á því hvernig það gengur. Ég held að langflestir Íslendingar geri sér mjög vel grein fyrir þessum mikla ávinningi sem EES-samningurinn hefur fært okkur. Þeir sem leiða kannski ekki hugann að því dagsdaglega njóta hans þó mjög oft og iðulega og kannski er skýrasta dæmið, þó að það sé svo sem ekkert stærsta dæmið, þessir reikisamningar fjarskiptafyrirtækja sem veita okkur möguleika á því að nota símtæki og netið á öllu Evrópska efnahagssvæðinu án þess að vera logandi hrædd við svimandi háa reikninga þegar við komum heim úr fríum.

Það er líka rétt að halda því til haga að hugmyndin um fullveldið hefur breyst mjög mikið á síðustu 120 árum og í áranna rás höfum við Íslendingar í auknum mæli gengist undir fjölda alþjóðlegra skuldbindinga og tekið þátt í ýmiss konar alþjóðlegu samstarfi, ekki til að veikja fullveldið heldur til að styrkja það. Það má nefna t.d. alþjóðlega mannréttindasáttmála í því tilliti. Þetta höfum við gert af fúsum og frjálsum vilja af því að við höfum einmitt talið að þetta væri íbúum landsins og fyrirtækjum til mikilla hagsbóta og okkur er svo auðvitað líka í sjálfsvald sett, ef við kjósum svo, að segja okkur frá slíkum samningum.

EES-samningurinn er mjög gott dæmi um slíkt fjölþjóðlegt samstarf. Hann snýst um að íbúar og lögaðilar á þessu svæði njóti sameiginlegra réttinda á öllu svæðinu, líka Íslandi. Eða eins og segir á vef Stjórnarráðsins, sem er bara mjög skýrt, með leyfi:

„EES-samningurinn er eitt víðtækasta alþjóðasamstarf sem Ísland tekur þátt í. Segja má að EES-samningurinn sé brú milli Íslands og annarra EFTA-ríkja innan EES á innri markaði Evrópusambandsins. […] Með EES-samningnum er komið á fót sameiginlegu efnahagssvæði sem byggist á frjálsum vöruflutningum, frjálsri för launafólks, frjálsri þjónustustarfsemi og staðfesturétti, ásamt frjálsum fjármagnshreyfingum (fjórþætta frelsið). EES-samningurinn byggist á svonefndu einsleitnimarkmiði en í því felst að hvarvetna innan EES eiga að gilda sömu reglur á þeim sviðum sem samningurinn nær yfir. Af þessu leiðir að þeim ríkjum sem eiga aðild að EES-samningnum ber að innleiða í löggjöf sína þær reglur sem samþykktar hafa verið á vettvangi EES-samstarfsins.“

Það þarf ekki mikið hugmyndaflug til að átta sig á því hvaða tækifæri fólust í því fyrir fámenna þjóð að hafa aðgang að þessu fjölmenna svæði. Það hafa dæmin svo sannarlega sannað.

Umræðan um viðauka við þessa bókun 35, ef við getum orðað það svo, snýst einmitt um það að reglur séu þær sömu í öllum aðildarríkjum og liður í að tryggja þannig að markaðurinn sé raunverulega sameiginlegur, að Íslendingar og íslensk fyrirtæki njóti sambærilegra réttinda og aðrir íbúar og fyrirtæki í ríkjum á Evrópska efnahagssvæðinu. Svo einfalt er það nú.

Þegar EES-samningurinn var í burðarliðnum fyrir rúmum 30 árum þá heyrðust vissulega háværar raddir um það að við værum að taka upp á einu bretti lög, reglur, dómaframkvæmd og fleira, og þar með værum við að ganga bæði nærri fullveldinu og stjórnskipun landsins. Jafnframt var því haldið fram að við værum að gangast undir erlent dómsvald. Þau mál leystust nú í samningaviðræðum á endanum með hinu svokallaða tveggja stoða fyrirkomulagi þar sem annars vegar er um að ræða stofnanir EFTA-ríkjanna, EFTA-stoðina, og hins vegar stofnanir Evrópusambandsins eða ESB, auk sameiginlegra stofnana sem kveðið er á um í EES-samningnum sjálfum. Á endanum þá samþykkti drjúgur meiri hluti þingheims þátttöku okkar í EES og ég held að flestir séu sammála um að þetta hafi verið okkur verulega til góðs.

Þessi viðbót við bókun 35 og þessi leið sem fyrrverandi hæstv. ráðherra og núverandi hæstv. ráðherra hafa talað fyrir hér, skýrt finnst mér, er liður í því að uppfylla eða efna samninginn. Íslendingum og EFTA-ríkjunum verður þá falið að setja lög sem myndu tryggja að þegar innleiddar EES-reglur hefðu forgang gagnvart landslögum ef þau stönguðust á. En Alþingi hefur hins vegar alltaf möguleika á því að ákveða annað. Það er enginn sem bindur hendur Alþingis með lagasetningu í dag til allrar framtíðar. Þessir viðaukar voru settir í lög árið 1992 í þeirri góðu trú að innlendir dómstólar túlkuðu lög á þann hátt að EES-reglur væru túlkaðar sem sérlög sem gengju framar almennum íslenskum lögum sem er í samræmi við meginreglur í lögskýringu. Þetta hefur kannski ekki að öllu leyti gengið eftir, a.m.k. ekki í seinni tíð, þar sem dómstólar hafa ekki talið heimilt að víkja til hliðar yngri innlendu lögum þegar þau stangast á við lagaákvæði sem byggja á EES-reglu. Hæstiréttur hefur, og Landsréttur reyndar líka minnir mig, hafnað því að leita eftir ráðgefandi áliti frá EFTA-dómstólnum þrátt fyrir að deilt hafi verið um hvort lagaákvæði færu gegn ákvæðum EES-samningsins. Ég tel að það hefði nú kannski verið æskilegt þar sem tilvist samningsins er einfaldlega í hættu ef ekki leysist úr þessu máli og ekki fæst úr þessu skorið.

Það kemur fram í lítilli grein frá Birni Bjarnasyni, fyrrum ráðherra, sem kom að samþykkt samningsins á sínum tíma, að mig minnir, að Eftirlitsstofnun EFTA, ESA, hafi fyrir sex árum komið með þá ábendingu vegna dómaframkvæmdar að Ísland stæði ekki við þjóðréttarlegar skuldbindingar sínar við innleiðingu á bókun 35. Allt síðan þá hefur málið verið til skoðunar og á borði ísraelskra stjórnvalda, leyfi ég mér að fullyrða, til að finna lausn á því. Þá hefur það líka legið fyrir, eins og kom fram í ræðu hæstv. ráðherra, að EFTA hafi verið með það í undirbúningi að höfða samningsbrotamál gagnvart Íslandi.

Það er sem sagt í þessum veruleika sem ríkisstjórnin síðasta vor lagði fram frumvarpið sem gekk undir nafninu bókun 35 og var sett fram til þess að styrkja og taka af allan vafa um hina upprunalegu ætlun með gerð samningsins og sameiginlegum skilningi Íslendinga og viðsemjenda okkar.

Frú forseti. Mér finnst gott að heyra að ráðherra hyggist í framhaldi af þessu koma með frumvarp, eins og hann orðaði það, sem býður upp á lausn á þessum efa og gefur okkur fullvissu um að samningnum sé ekki stefnt í voða eða a.m.k. að hann veikist ekki og í versta falli bíði skipbrot. Það hafa nefnilega ýmis stór orð verið látin falla um afleiðingar þess að samþykkja frumvarp fyrrverandi ráðherra og mér finnst skýrslan koma því ágætlega til skila að þau sjónarmið eiga ekki við rök að styðjast og það er hægt að víkja þeim röksemdum til hliðar, finnst mér.

Þetta er hins vegar flókið mál og það eru fæstir okkar þingmanna hér lögfræðingar og hvað þá sérfræðingar í stjórnskipunarrétti. Þess vegna hefur verið afskaplega gagnlegt að fá slíka sérfræðinga sem bæði gesti hjá utanríkismálanefnd síðasta vor og einnig að lesa fjölmargar greinar um málið. Mér finnst a.m.k. felast býsna notaleg fullvissa í því að flestir þeirra telja ekki aðeins að frumvarpsbreytingin sé hættulaus heldur segja sumir meira að segja að hún sé beinlínis nauðsynleg. Mér finnst þeir hafa hrakið efasemdaraddir og ágætt að halda því til haga að meðal þeirra sem kannski hæst hafa haft, ekkert endilega hér innan húss en úti í samfélaginu, er fólk sem er beinlínis á móti þátttöku okkar í EES-samningnum. Við skulum þá ræða það bara dálítið vel og lengi áður en við tækjum slíka afdrifaríka ákvörðun.

Viðbótin sem frumvarpið sem var lagt fram í vor gerir ráð fyrir var svohljóðandi, með leyfi forseta:

„Ef skýrt og óskilyrt lagaákvæði sem réttilega innleiðir skuldbindingu samkvæmt EES-samningnum er ósamrýmanlegt öðru almennu lagaákvæði skal hið fyrrnefnda ganga framar, nema Alþingi hafi mælt fyrir um annað. Sama á við um skuldbindingar sem eru innleiddar með stjórnvaldsfyrirmælum.“

Hér er bara tekinn af allur vafi á því að við höfum alltaf síðasta orðið ef okkur hugnast svo. Það sama á við um skuldbindingar sem eru innleiddar með stjórnvaldsfyrirmælum.

Ég ætla að lokum að leyfa mér að lesa upp nokkuð langa tilvitnun, hálfa blaðsíðu, eftir einn af okkar helsta sérfræðingi í stjórnskipunarrétti, Davíð Þór Björgvinsson, fyrrverandi dómara Mannréttindadómstóls Evrópu og núverandi dómara við Landsrétt, vegna þess að hann er færari en ég að koma þessu frá sér á nokkuð skýru og hnitmiðuðu máli og skilur þetta auðvitað allt með augum lögfræðinnar, með leyfi forseta:

„Í frumvarpinu sem liggur fyrir Alþingi er stefnt að því lagfæra þennan ágalla á EES-lögunum í því skyni að fullnægja loks skuldbindingunni í bókun 35 og setja reglu sem tryggir skýrum og óskilyrtum lagaákvæðum, sem réttilega innleiða skuldbindingu samkvæmt EES-samningnum, forgang fram yfir aðrar reglur íslensks réttar.

Þessi regla um forgang ESB/EES-reglna er grundvallarregla í rétti sambandsins og byggir á þeirri einföldu hugsun að forsenda fyrir sameiginlegum markaði á sviði vöruviðskipta, þjónustu, fjármagnsflutninga og vinnuafls sé að sömu reglur gildi alls staðar á honum. Hugmyndin er sú, svo skýrt sé með dæmi, að Hollendingur sem nýtir sér réttindi samkvæmt ESB og flytur til Spánar og stofnar þar fyrirtæki eigi að geta treyst því að reglur ESB gangi framar öðrum spænskum lögum rétt eins og Spánverji sem kemur sér fyrir í Hollandi í sömu erindagjörðum á að geta treyst á forgang þeirra í Hollandi. Meginatriði EES-samningsins er að Íslendingum eru tryggð þessi réttindi líka, eins og Ísland væri í ESB. Íslendingur sem flytur til Spánar á að geta treyst því að hann njóti réttinda samkvæmt ESB-reglum og mögulegar fullveldishugmyndir Spánverja standi því ekki í vegi. Á sama hátt á Spánverji sem til Íslands flytur að geta treyst því að fullveldisáhyggjur Íslendinga standi því ekki í vegi að hann njóti réttinda samkvæmt EES-reglum. Með EES-samningnum og bókun 35 gengust Íslendingar undir þá skuldbindingu að tryggja einmitt þetta.“

###

Frú forseti. Fyrir tæpum þremur árum hófst eldgosatímabil á Reykjanesskaga með gosi í Fagradalsfjalli eftir þriggja vikna stöðuga jarðskjálftahrinu sem hafði raunar staðið yfir sleitulaust frá áramótunum 2019. Síðan fylgdu tvö gos sem voru fjarri byggð og hvorki byggð né innviðum á Reykjanesskaga stafaði hætta af þeim en vísindamenn voru þá strax sammála um að nýtt skeið væri hafið á Reykjanesskaga, gostímabil og óróatímabil sem gæti staðið yfir í áratugi. Eftir mikla jarðskjálftahrinu í haust var ákveðið að rýma Grindavík þar sem óttast var að það gæti farið að gjósa inni í bænum. Þrátt fyrir að það gerðist ekki var eyðileggingin mjög mikil, m.a. vegna sprungu og misgengis. Fjórða gosið hófst svo með hvelli mánuðum síðar og þá rann hraun yfir byggð í Grindavík. Nú í síðustu viku rann hraun svo yfir Grindavíkurveg með þeim afleiðingum að hitaveituæð fór í sundur og við þekkjum afleiðingar þess.

Við höfum auðvitað fylgst af aðdáun með aðgerðum á Reykjanesskaga um helgina og íbúar á svæðinu hafa sýnt eindæma æðruleysi í mjög erfiðum aðstæðum og fjöldinn allur af framúrskarandi fagmönnum og -fólki, -konum, hefur unnið þrekvirki. Það ætti í sjálfu sér ekki að vera þarft að rekja þessa atburði hér en það er engu að síður gert vegna þess að það skiptir máli að muna að þetta átti sér talsverðan aðdraganda. Vissulega munum við þurfa að horfast í augu við óvissu í talsverðan tíma en við sitjum líka uppi með margar spurningar sem verður að svara, t.d.: Til hvaða ráðstafana greip HS Orka og stjórnvöld til þegar eldgosin hófust í Fagradalsfjalli, þegar ljóst var að Reykjanesskagi allur væri að vakna; tímabil sem gæti staðið yfir í áratugi? Það hefur komið fram að heitavatnsæð sem flutti heitt vatn frá Svartsengi hafi verið 50 ára gömul og hún hafi verið orðin léleg fyrir síðustu aldamót. Þá hefur verið gagnrýnt að ekki hafi verið farið strax í að leggja lagnirnar í jörðu þegar ljóst var að innviðir við Svartsengi væru í hættu. Nú hafa líka heyrst fréttir af því að kaldavatnslögn sem leiðir vatn að Svartsengi frá Lágum hafi einnig farið undir hraun, rör sem eru nauðsynleg lífæð fyrir virkjunina.

Landið heldur áfram að rísa og það eru allar líkur á öðru gosi og fleiri gosum. Við vitum ekkert hver atburðarásin er og hvað hún stendur lengi. Þó svo að varnargarðar muni vonandi verja virkjunina ef það gýs aftur utan þeirra þá verðum við að horfast í augu við framtíð orkuvers sem er á mjög hættulegum stað. Því spyr ég hvort það hafi verið tekin ákvörðun um að ráðast í nýjar aðgerðir til að tryggja Reykjanesskaga heitt vatn og rafmagn með öðrum hætti og þá hvaða.

Þótt við höfum ekki stjórn á jarðhræringunum sjálfum þá höfum við alltaf stjórn á viðbrögðum okkar og getum sem betur fer gert ráðstafanir, oft langt fram í tíma. Ég spyr einfaldlega hæstv. ráðherra hvort hún telji að ráðstafanir sem gerðar voru þegar það var ljóst í hvað stefndi hafi verið nægjanlegar til að verja innviði. Ég velti einnig fyrir mér skiptingu á fjárhagslegum kostnaði við uppbyggingu innviða á Reykjanesskaga nú í ljósi þess að HS Orka er fyrirtæki í einkaeigu. Hver ber ábyrgð á þessum innviðum? Hver fjármagnar þær aðgerðir sem nú eru í gangi og hvað er fram undan? Hver er kostnaðarskiptingin? Borgar HS Orka allan brúsann? Og hvernig er þá tryggt að orkureikningar hjá íbúum Suðurnesja fari ekki að hækka upp úr öllu valdi, vegna þess að þessi fyrirtæki greiða sér vissulega arð þegar vel gengur?

Að lokum þurfum við að fara í vinnu við að tryggja innviði og endurskoða skipulagsáætlanir fyrir Suðurnes og raunar allt höfuðborgarsvæðið. Hvar á að byggja? Þurfum við að breyta forgangsröðun við uppbyggingu, svo dæmi séu tekin? Og þó að við þurfum fyrst og fremst að svara spurningum Grindvíkinga og gera margt til að mæta þrautum þeirra þá langar mig að taka undir með hæstv. innviðaráðherra sem talaði um heildarsýn. Forsætisráðherra talaði líka um heildarsýn áratugi fram í tímann. Á einhverjum tímapunkti þurfum við líka að skoða hvort sú skipulagsþróun sem hefur verið hér á landi síðustu 100 árin, þar sem 80% íbúa búa á afmörkuðu svæði, er skynsamleg til langrar framtíðar, hvaða kostir felast í því en líka hvaða hættur felast í því.

###

Frú forseti. Vissulega skiptir það máli og auðvitað er dálítið harðneskjulegt af mér að stilla hv. þingmanni upp á bekk sem sakborningi í þessu máli vegna þess að það eru auðvitað ráðuneytið og Bríet sem hefðu átt að gera þetta fyrir löngu. Ég ætla að nota seinna svarið til að velta upp öðrum hlut sem ég kom ekki inn á í ræðunni. Við erum að tala um 7,5 milljarða og það greiða allir atkvæði með því með glöðu geði, ekkert vandamál. Þetta eru hins vegar stórar upphæðir. Þetta er ein og hálf Ölfusárbrú og einn og hálfur grunnskóli í byggingu. Um slíkar risafjárfestingar gilda náttúrulega lög og reglur. Það skiptir auðvitað máli að fjárlaganefnd kalli eftir uppgjöri á endanum og yfirliti um það með hvaða hætti eignir hafa verið valdar og að fólk flýti sér ekki svo mikið að það kasti til höndunum þegar verið er að verja fjármunum. Það er auðvitað mikilvægt út frá fjárhag ríkisins en það skiptir líka máli gagnvart verktökum og húsbyggjendum sem eru að reyna að selja vöru sína að það sé hafið yfir allan vafa að þar hafi réttu eignirnar, þær hentugustu og hagkvæmustu verið valdar. Ég kalla eftir því, af því að ég á nú ekki fasta setu í fjárlaganefnd og kem þar inn sem vikapiltur annað slagið, að formaður sé fastur á því að þegar um hægist fáum við að sjá hvernig að þessu var staðið. Ég veit að Grindvíkingar hafa líka kallað eftir því hvernig er svo valið inn eftir að búið er að kaupa. Allt skiptir þetta máli.

###

Frú forseti. Tilefni er til, við vitum það. Við vitum að eftir þrjú ár mun vanta 7.000 íbúðir inn í kerfið okkar og það mun örugglega vera þörf fyrir félagslegu úrræðin þá og næstu áratugi. En gott og vel. Það er gott að heyra að það sé jákvæðni fyrir þessu.

Varðandi samþykktir Bríetar þá má rifja það upp að í desember kom fram að Bríet hætti við kaup á fjórum eða fimm íbúðum á höfuðborgarsvæðinu í nokkra klukkutíma. Síðan barst minnisblað frá ráðuneytinu, lögfræðiálit, og íbúðirnar voru keyptar aftur vegna þess að það var talið hafið yfir allan vafa að þetta væri rétt og löglegt. Hvað hefur breyst í millitíðinni? Hvað er það þá sem gerir það að verkum að þessar efasemdir vakna núna um að minnisblaðið dugi ekki til? Þetta er eiginlega með ólíkindum vegna þess að á fundinum síðastliðinn fimmtudag voru fulltrúar þessara aðila algerlega skýrir á því að þetta væri hafið yfir allan vafa. Það er að sjálfsögðu gott að nú ætli menn að hafa vaðið fyrir neðan sig og tryggja það. Ég geri hins vegar athugasemdir við að það hafi ekki verið gert alveg í þeirri röð, því að formsatriðin skipta stundum heilmiklu máli, ekki síst þegar verið er að veita miklar fjárveitingar. Í öðru lagi kalla ég eftir skýringum um hvaða efasemdir kviknuðu sem voru ekki til staðar í desember eftir að minnisblaðið barst og voru sannarlega ekki til staðar á fundi fjárlaganefndar á fimmtudaginn.

###

Frú forseti. Við í Samfylkingunni styðjum auðvitað tilganginn með þessum fjárauka, teljum að það sé mikilvægt að greiða úr ólýsanlegum vandamálum Grindvíkinga á húsnæðismarkaði og munum auðvitað styðja allar slíkar aðgerðir. Okkur finnst hins vegar ekki skýrt að ekki þurfi að breyta lögum og samþykktum Bríetar vegna kaupa á höfuðborgarsvæðinu, sem hefur haft það markmið með lögum að fjárfesta á svæðum þar sem er markaðsbrestur. Nú má auðvitað færa rök fyrir því að það sé markaðsbrestur á höfuðborgarsvæðinu en hann er öfugur við það sem er úti á landi þar sem framleiðslukostnaður er einfaldlega hærri en söluverð. Hér vantar íbúðir og erum við náttúrulega með þenslu og erfiðleika af þeim sökum.

Varðandi lög og samþykktir Bríetar þá stoðar nú lítið að fá póst kl. 9.26 í morgun þegar frestur til þess að vera á nefndaráliti er löngu liðinn. Það hefði verið sjálfsögð kurteisi að gera þetta fyrr. Við skulum halda því til haga að það skiptir máli að Alþingi geri hlutina í réttri röð vegna þess að þetta var ekki að koma upp á fundi í síðustu viku heldur hafa stjórnarandstöðuflokkarnir bent á þetta og kallað eftir þessu alveg frá því í desember þegar fyrri eða fyrsta lota í kaupum Bríetar átti sér stað. Við þekkjum það öll með hvaða hætti það kom inn í þingið. Það var ekki kynnt fyrir fulltrúum flokkanna fyrr en það datt inn á borð og þetta eru ekki góð vinnubrögð út af fyrir sig.

En það er ekki bara það sem gerir það að verkum að við vildum ekki vera á þessu nefndaráliti. Það getur vel verið að það sleppi fyrir horn að breyta ekki þessum lögum eða samþykktum vegna þess að þetta er tímabundin aðgerð. Við í Samfylkingunni teljum hins vegar mikinn vafa leika á því hvort það sé skynsamlegt, eins og er beinlínis sagt þarna, að það eigi að selja þetta strax aftur. Það mun auðvitað líka hafa áhrif á markaðinn þegar fullt af eignum fer út og þarf að velja þann tímapunkt vel. En fyrst og síðast getur það verið gott fyrir þessi félög að vera með stærri eignasöfn. Það kom fram hjá fulltrúa Húsnæðis- og mannvirkjastofnunar á þessum fundi að það væri mikil vöntun á íbúðum, sérstaklega hér á höfuðborgarsvæðinu, og það lá líka fyrir í tölum fyrir næstu ár að sá halli og sú vöntun væri að aukast. Ég held að ég fari ekki með rangt mál þegar ég segi að eftir þrjú, fjögur ár sé þetta skortur upp á 7.000 eignir sem vantar inn á markaðinn. Ég hefði talið að ein af mikilvægustu aðgerðunum núna væri að búa til stöðugan markað í húsnæðismálum til mjög langs tíma. Þar mun auðvitað almenni markaðurinn kannski leika lykilhlutverkið en það hlutverk sem félagsleg úrræði og opinberar íbúðir leika er bara allt of lítið. Það er ekki einu sinni nóg til að sýna almenna markaðnum aðhald þar sem húsbyggjendur geta í rauninni ráðið framlegðinni við ákveðnar aðstæður þegar það er mikil eftirspurn og mikil vöntun á húsnæði. Bríet, Bjarg, Brá og hvað þetta allt heitir, Brú jafnvel líka; ef þetta yrði stærri hluti af heildarumsvifum á húsnæðismarkaðnum þá held ég að það myndi gera miklu stöðugra kerfi fyrir okkur. Við munum öll hvað það kallaði yfir húsnæðismarkaðinn þegar félagslega húsnæðiskerfið var lagt niður árið 1999 í ríkisstjórnartíð Framsóknar og Sjálfstæðisflokksins. Síðan þá hafa húsnæðismálin verið í mjög miklum ólestri og gríðarlegar hækkanir hafa verið vegna þess og ýmissa annarra þátta. En munum það líka að þá fylgdi sögunni hjá þessum flokkum að það ætti að bregðast við því með því að vaxtabótakerfið yrði stærri þáttur í stuðningsnetinu, en við þekkjum öll hvernig það hefur verið. Búið er að grafa undan því kerfi linnulaust alveg fram á þennan dag og það er hvorki fugl né fiskur.

Þetta eru nú fyrst og fremst athugasemdir okkar í Samfylkingunni. Við munum auðvitað styðja allar aðgerðir sem verða til þess að fljótt og vel verði hægt að koma til móts við þarfir Grindvíkinga sem eru margir á hrakhólum. Auðvitað bíðum við spennt eftir því að sjá og fá að taka þátt í að afgreiða þessa stóru tillögu um uppkaup á húsnæði sem mun þá losa um þessar íbúðir sem nú er verið að kaupa. En mín skoðun er sú að það sé ekki augljóst mál og reyndar vafaatriði að rétt sé að ákveða það núna að losa sig við þessar íbúðir um leið og Grindvíkingar þurfa ekki á þeim að halda vegna þess að tugþúsundir Íslendinga þurfa á félagslegum úrræðum að halda í dag og næstu ár og áratugi fram á veginn.

###

Frú forseti. Það er út af fyrir sig gott en það er hins vegar mjög sérstakt að þær upplýsingar komi fram þegar mælt er fyrir nefndaráliti hér. Ekki var annað að heyra á fulltrúum ráðuneytisins og Bríetar á síðasta fundi fjárlaganefndar en að það þyrfti ekki að gera þetta. Það hlýtur auðvitað að skipta miklu máli að þær upplýsingar séu tiltækar þegar nefndarálit er sent til einstakra nefndarmanna og þeir spurðir hvort þeir hyggist vera með á álitinu. Mér hefði þótt það einnar messu virði að það hefði a.m.k. verið hringt í nefndarmenn þannig að þetta kæmi ekki fyrst fram hér.

Kannski er ég að misskilja eitthvað, kannski hefur mér aftur misheyrst. En er það ekki rétt, hv. þingmaður, að það var algerlega skýrt á síðasta fundi, þar sem fulltrúar bæði fjármálaráðuneytisins og Bríetar voru, að það þyrfti ekki að gera þetta og það stæði ekki til að gera þetta?

###

Frú forseti. Þetta verður frekar stutt fyrra andsvar a.m.k. Heyrði ég það rétt að hv. þingmaður hafi talað um að hann ætlaði að koma til nefndarinnar á næstu dögum með einhver gögn sem sýndu fram á að ekki þyrfti að breyta lögum eða samþykktum Bríetar? Ef svo er ekki þá hefur mér misheyrst og þá fell ég frá seinna andsvarinu en fer frekar í ræðu á eftir.

###

Frú forseti. Til upplýsingar vegna spurningar hv. þm. Bjarkeyjar Olsen Gunnarsdóttur um kostnað við að flytja fanga í gæsluvarðhald þá spurði ég um þetta í skriflegri fyrirspurn til ráðherra og ég fékk svar og það var vísvitandi ekki allt tekið til sem augljóslega fellur til; matur, gisting og annað. Hæstv. ráðherra: Ef allt miðast út frá því að skoða hvað er til staðar á höfuðborgarsvæðinu þá endum við með því að allt verður hér á höfuðborgarsvæðinu. Þetta er ekki bara spurning um krónur og aura. Þetta er spurning um mannúð líka, fyrir utan að það verður að skoða kostnaðinn í stærra samhengi. Hvað kostar það að betra ekki fanga og senda hann út í samfélagið án þess að hann hafi nokkra möguleika á því að takast á við tilveruna sem löghlýðinn borgari? Það er ekki nóg að það felist umtalsverður kostnaður í því að ferðast langar leiðir fyrir ástvini til að heimsækja fanga sem er staddur hér í Reykjavík, jafnvel þó að það sé húsnæði í boði. Það er matur, það er vinnutap og annað.

Þess vegna ætla ég að ljúka þessu á því, frú forseti, að spyrja og ítreka og heimta í rauninni svar við einni spurningu sem hæstv. ráðherra vék sér algerlega undan að svara: Hvernig samræmist þessi tilhögun markmiðum stjórnvalda um jöfn búsetuskilyrði?

###

Frú forseti. Það hefur varla farið fram hjá almenningi og alls ekki ráðherra að umboðsmaður Alþingis hefur gert verulegar athugasemdir við aðbúnað fanga hérlendis. Fangelsin hafa sætt niðurskurði samfellt í 21 ár og við sjáum ekki fram á að nýtt fangelsi rísi fyrr en í fyrsta lagi eftir fimm ár. Þess vegna spyr maður sig hvort sú ákvörðun að leggja niður fangelsið á Akureyri hafi í rauninni verið skynsamleg. Fangelsið var til fyrirmyndar og starfsfólk hafði á sér sérstaklega gott orð og þetta hefur formaður félags fanga margítrekað. Þótt ákvörðunin hafi fyrst og fremst verið rekstrarlegs eðlis þá dreg ég í efa að sparnaður hafi verið nokkur þegar upp er staðið. Hann jók einfaldlega kostnað annars staðar í kerfinu. Samlegðaráhrif fangelsisins og lögregluembættisins eru nefnilega augljós. Lokunin var líka mjög neikvæð með tilliti til mannúðarsjónarmiða. Fangar geta nú ekki afplánað nærri heimabyggð og börn og makar eiga erfitt með að heimsækja ástvin sem afplánar. Þá hefur lokunin leitt til brota á mannúðarreglum.

Við skulum taka eitt raunverulegt dæmi. Einstaklingur er handtekinn á Akureyri og síminn tekinn af honum í rannsóknarskyni. Hann er í höndum lögreglu of lengi samkvæmt mannréttindareglum þar sem engir fangaverðir eru á Akureyri eftir að fangelsinu var lokað. Hann er loks fluttur suður með ærinni fyrirhöfn og tilkostnaði og settur í gæsluvarðhald á Hólmsheiði. Rannsókn leiðir í ljós, örfáum klukkustundum síðar, að ekki er tilefni til að halda honum lengur og honum er hleypt út fyrir fangelsishliðið. Þar stendur hann símalaus og er sjálfum gert að koma sér aftur heim. Hann þarf að borga fyrir leigubíl á flugvöllinn og kaupa flugferð norður í land en algengt verð er um 35.000 kr. Spurningin er hvað ráðherra finnst um þetta. Telur hann að mannréttindi fólks séu virt í slíku tilfelli og telur hann þetta samrýmast markmiðum stjórnvalda um jöfn búsetuskilyrði?

En að lokum, herra forseti: Nú hefur hæstv. dómsmálaráðherra tilkynnt um byggingu nýs fangelsis í stað Litla-Hrauns á sama stað. Því verða tvö stór fangelsi í landinu mjög nálægt hvort öðru. Það verður ekkert fangelsi á landsbyggðinni. Þótt eflaust sé hægt að sýna fram á rekstrarlegt hagræði í því að reka einungis tvö stór fangelsi á stórhöfuðborgarsvæðinu eru raunverulegir útreikningar miklu flóknari en svo að hægt sé að taka þá úr hinu stærra samhengi sem er að hinn raunverulegi hagnaður samfélagsins veltur á því að fangar komi út í samfélagið aftur sem betri og löghlýðnari þjóðfélagsþegnar. Ég held einfaldlega að dæmin sanni að lítil og manneskjuleg úrræði eins og fangelsið á Akureyri séu vanmetin.

Því spyr ég hæstv. ráðherra að lokum, í ljósi þeirra dæma sem ég hef rakið og vegna þess hversu vel fangelsið á Akureyri var þó þokkað: Kemur til greina að opna það aftur?

###

Herra forseti. Ég þakka ráðherra fyrir svörin. Það er gott að þetta er ekki endanleg ákvörðun en það er mjög mikilvægt að það sé skýrt mjög fljótt að það verði undið ofan af henni. En það er ekki einungis að ríkisstjórnin sé ósamstiga í utanríkismálum, hún gefur líka misvísandi skilaboð. Þann 12. desember sagði utanríkisráðherra að fjölskyldusameiningar Palestínumanna væru í forgangi hjá Útlendingastofnun en í viðtali við dómsmálaráðherra þann 3. febrúar kom fram að engin afstaða hafi verið tekin til málsins.

Hæstv. forsætisráðherra. Það er einfaldlega ekki mikil mannúð sem felst í því að halda fólki sem er á barmi örvæntingar í óvissu með misvísandi skilaboðum. Getur hæstv. ráðherra upplýst mig um það hvort og þá hvernig íslensk stjórnvöld ætla að beita sér og aðstoða fólk við að komast frá Gaza? Hafa stjórnvöld verið í samskiptum við hin Norðurlöndin og kannað möguleika á samvinnu við þau?

###

Herra forseti. Ísland er vissulega ekki stærsti leikandinn á alþjóðasviðinu en þrátt fyrir smæð höfum við sýnt að við getum haft áhrif. Við höfum rödd og það er mikilvægt að hún sé skýr, tali ávallt í þágu friðar, jafnréttis og mannúðar. Þingi og stjórnvöldum hefur iðulega auðnast að tala einni röddu í erfiðum utanríkismálum og sá samhljómur er mikilvægur. Upp á síðkastið hefur mér þó fundist hann vera að rakna upp. Það var óheppilegt þegar utanríkisráðherra ákvað hjásetu í málefnum Gaza á allsherjarþingi Sameinuðu þjóðanna, þvert á vilja þingsins og án samráðs við ríkisstjórn, enda spratt upp úr því furðulegasta orðaskak milli stjórnarflokkanna sem var ekki til að auka traust á utanríkisstefnu Íslands. Þetta endurtók sig þegar utanríkisráðherra tilkynnti um frystingu fjármuna til UNRWA, flóttamannahjálpar Palestínu, vegna alvarlegra ásakana á hendur örfárra starfsmanna samtakanna, aftur án samráðs við ríkisstjórn og án samráðs við þing, og aftur er ríkisstjórnin klofin í þessu mikilvæga máli. Þetta ákvað ráðherra einn skömmu eftir að þingið hafði samþykkt samhljóða ályktun allra í utanríkismálanefnd en í henni var hvatt til aukinnar mannúðaraðstoðar á Gaza. Þetta ákvað ráðherra á sama tíma og milljónir íbúa á Gaza búa við mannúðarkrísu og hungursneyð á svæðinu blasir við í lok febrúar ef framlög skila sér ekki til UNRWA.

Ísland styður tveggja ríkja lausn þar sem Ísraelsmenn og Palestínumenn eiga réttmæta kröfu til eðlilegs lífs. Það verður illa séð að það verði mögulegt ef alþjóðasamfélagið lætur eyðileggingu á öllum innviðum óáreitta og palestínska þjóðin er hrakin á flótta og rekin á vergang. Er hæstv. forsætisráðherra sammála ákvörðun utanríkisráðherra? Hefur þessi ákvörðun verið rædd í ríkisstjórn og er ráðherra tilbúinn til að beita sér fyrir því að þessi ákvörðun verði endurskoðuð þar sem hún nýtur ekki stuðnings hér í þinginu?

###

Frú forseti. Við erum mörg sem trúum því að í þágu orkuskipta og almennra lífsgæða verðum við að afla meiri orku til framtíðar þótt við getum og eigum auðvitað að deila um í hve miklum mæli og hvernig við gerum það. Með orkuöflun, þar sem oftar en ekki er verið að fórna öðrum verðmætum, er nauðsynlegt að fara varlega og leita eins breiðrar sáttar og mögulegt er. Þess vegna höfum við rammaáætlun. En um leið og við eigum að grundvalla orkuöflun á rammaáætlun verðum við líka að tryggja að kostir sem raðað er í virkjunarflokk fái eðlilegan framgang án ómálefnalegs flækjustigs eftir að þeir hafa komist þangað. Þess vegna er áhugavert að skoða nýleg tilmæli innan Evrópusambandsins um endurnýjanlega orku þar sem það er markmið að hraða leyfisveitingaferli fyrir slíka orkuöflun og að framkvæmdir í þágu brýnna almannahagsmuna njóti forgangs, enda byggi þeir á grunni endurnýjaðrar orkuöflunar. Þá þarf  endurskoðun rammaáætlunar sífellt að vera í gangi, enda tekur veruleiki okkar stöðugum breytingum. Þannig segir t.d. í nýlegri umsögn Landsvirkjunar um endurmat á nokkrum virkjunarkostum rammaáætlunar að fimm af tíu virkjunarkostum í jarðvarma sem eru í nýtingarflokki séu á eldvirkum svæðum á Reykjanesi og þetta sé verulegur hluti af afli og orkugetu nýtingarflokks núverandi rammaáætlunar. Landsvirkjun bendir á að þessi nýja staða minni á nauðsyn þess að dreifa orkuinnviðum um allt landið.

Heyr, heyr.Þá er rétt að koma að síðasta punktinum. Við verðum einfaldlega að vinna miklu harðar að því að bæta flutningskerfið okkar. Það er bæði spurning um nýtingu og almannaöryggi. Loks eykur það jöfnuð og samkeppnisstöðu þvert á landshluta að öll fyrirtæki landsins, hvar sem þau eru staðsett, geti framleitt vörur sínar með grænum hætti og aukið þannig verðmæti þeirra.

###

Ég vil fyrir hönd okkar þingmanna þakka forseta, varaforsetum og starfsmönnum kærlega fyrir samstarfið. Það hefur verið afskaplega gott. Að vísu hefur starfsfólk eldhússins afrekað það að ekki er mögulegt fyrir mörg okkar að halda líkamsvextinum í gullinsniði og forseti hefur auðvitað þurft nokkrum sinnum á síðustu dögum að gefa nokkrum okkar kartöflu í skóinn. En hvort tveggja er eitthvað sem við getum örugglega bætt fyrir á næsta vori.

Kæru vinir. Við höldum heim til ástvina eftir hraustlega törn síðustu daga og um leið og við skulum njóta þess skulum við hugsa til þeirra sem eigum sárara að binda, hvort heldur sem er vegna styrjalda sem geisa úti um allan heim eða annarra hluta. Við hugsum einnig til Grindvíkinga og annarra sem ekki geta dvalið á heimilum sínum um jólin.

[Þingmenn risu úr sætum.]Að lokum vil ég ítreka þakkir til forseta og starfsfólks og óska þeim og fjölskyldum þeirra notalegra jóla og gleðilegs árs. Ég bið þingmenn að taka undir og rísa úr sætum. —

###

Herra forseti. Það vekur furðu hversu tilþrifalítið og huglaust þetta fjárlagafrumvarp er og er verkefnið svolítið sett á herðar Seðlabankans. Í 8% verðbólgu með stýrivexti sem eru 9,25% er það látið gerast að 5.000 heimilum er kastað út úr vaxtabótakerfinu og húsnæðisbætur og barnabætur verða fyrir raunlækkun. Samfylkingin styður einstaka hluti sem góðir eru í þessu fjárlagafrumvarpi en við hefðum lagt fram allt öðruvísi fjárlagafrumvarp sjálf og munum ekki greiða því okkar atkvæði.

###

Herra forseti. Samfylkingin styður heils hugar þetta mál og áréttar stuðning sinn við úrræði fyrir Grindvíkinga og að tryggja þeim þak yfir höfuðið. Við áteljum hins vegar harðlega þau vinnubrögð að kynna málið fyrir fjárlaganefnd og þingi fyrst í gærmorgun og hvernig að málinu hefur verið unnið fram á þennan dag. Þá geri ég ráð fyrir því að hv. fjárlaganefnd fylgi því eftir og fari yfir öll gögn málsins á nýju ári. En Samfylkingin segir já með þessum fyrirvara.

###

Herra forseti. Þó að þetta skipti kannski ekki miklu máli fyrir okkur sem notum þessa vöru sárasjaldan þá er þetta mikilvægt mál. Þetta eflir auðvitað litla framleiðslu um allt land. Það sem mér finnst gott við þetta líka er að þetta hvetur til samkeppni og ýtir við stóru framleiðendunum, sem hafa haft dálitla einokunarstöðu á markaðnum, sem hafa brugðist við og framleiða miklu betri vöru en áður en þessir framleiðendur komu til, þótt það skipti svo á endanum heldur ekki miklu máli fyrir mig sem nota sjaldan þessa vöru.

###

Herra forseti. Við í Samfylkingunni styðjum málið og ég fagna líka samstöðu um það. Nú er það svo að Ísland greiðir aðeins þriðjung í þróunarsamvinnu af því sem þau lönd á Norðurlöndunum greiða sem gera best og við erum hálfdrættingar á við þau sem eru lökust á Norðurlöndunum. Okkar framlag hefur staðið í stað í allt of langan tíma. Í þessari stefnu er þó gefinn ádráttur um það að nú eigi loksins að bæta í. Það er undir okkur komið hvort þetta verður þá bara stefna og marklaus orð eða hvort því verði fylgt eftir í fjárlögum á næstu árum.

###

Herra forseti. Ég ætla ekki að hirða um að elta ólar við hv. þm. Birgi Þórarinsson en get hins vegar fullvissað hann um það að Samfylkingin stendur a.m.k. ekki með þeim áherslum gagnvart almenningi sem komu fram í fjárlagafrumvarpinu. Það er ömurlegt að þurfa hér í síðustu störfum þingsins á þessu ári að þurfa að lýsa vonbrigðum með afrakstur haustsins. Það hafa vissulega verið hérna góð mál, komið hefur verið til móts við Grindvíkinga af fullum krafti, sveitarfélög fá aukið fé inn í málefni fatlaðra og það er komið á móts við bændur. Allt er þetta gott en við lestur fjárlaga er eins og ríkisstjórnin telji að íslenska meðalheimilið svífi um á einhverju rósrauðu skýi. Svo er ekki, herra forseti. Í 8% verðbólgu með 9,25% stýrivexti búa þúsundir heimila sig nú undir það að mæta mjög hörðum vetri og jafnvel árum. Í sumum tilfellum mun greiðslubyrði á íbúðalánum hækka tvöfalt, þrefalt á við það sem nú er. Og hvernig bregst ríkisstjórnin við því? Jú, með því að skutla 5.000 heimilum út úr vaxtabótakerfinu og með því að leyfa barnabótum og húsnæðisbótum að lækka að raunvirði. Nú er það þekkt, herra forseti, að magn er ekki það sama og gæði og látum það nú algjörlega vera þó   að ríkisstjórnin komi inn með fá stjórnarmál. En að aðalmál ríkisstjórnarinnar, fjárlög, séu svo gersneydd skilningi á stöðu almennings í landinu er auðvitað bara forkastanlegt. Ef ríkisstjórnin væri í bíómynd þá fengi hún svona 1,2–2 á Rotten Tomateos.

###

Frú forseti. Mann setur auðvitað hljóðan við fréttaflutning af þeim voðaverkum sem framin hafa verið á Gaza-svæðinu undanfarna tvo mánuði. Nú hafa ríflega 18.000 Palestínumenn verið drepnir á Gaza og fjöldi barna þar af nálgast 8.000. Sjúkrahús, skólar, sjúkrabílar, neyðarskýli alþjóðlegra hjálparsamtaka verða fyrir ítrekuðum árásum á Gaza og þar er enginn óhultur. Það er enginn öruggur staður.

Þrátt fyrir að við njótum þess að búa við frið og öryggi fjarri Gaza þá eru þessir atburðir þó ekki lengra frá okkur en svo að þeir hafa bein áhrif á talsvert stóran hóp Palestínumanna sem hér búa í okkar samfélagi, fólk sem hefur misst ástvini og ættingja  undanfarnar vikur, fólk sem óttast um líf foreldra, maka og barna sem eru enn á Gaza, fólk sem veit ekkert um afdrif þeirra sem standa þeim næst.

Frú forseti. Nú skilst mér að um 100 einstaklingar sem staddir eru á Gaza hafi nú þegar fengið samþykkta umsókn um svokallaða fjöldasameiningu við fjölskyldumeðlimi á Íslandi, en það dugar skammt þar sem fólkið situr fast inni á svæðinu, kemst ekki yfir landamærin til Egyptalands til að sækja ferðaskilríki og koma sér heim til fjölskyldu sinnar á Íslandi. Á undanförnum vikum hefur þrátt fyrir allt hundruðum ef ekki þúsundum einstaklinga verið komið út af svæðinu fyrir tilstuðlan nágranna og samstarfsríkja okkar og íslensk stjórnvöld standa vissulega ekki ein í   aðgerðum sem þessum. En á tímum eins og þessum reynir hins vegar verulega á utanríkisþjónustu okkar. Því langar mig að spyrja hæstv. utanríkisráðherra hvort og þá hvenær ráðuneytið hóf vinnu við að tryggja þessu fólki farsæla för eða endi á sínum málum og í hverju sú vinna sé falin.

###

Frú forseti. Það sem ég á nákvæmlega við er að vegna lausataka ríkisstjórnarinnar á ríkisfjármálunum, með því að sýna ekki nægt aðhald og það þarf að gera bæði á útgjaldahlið og tekjuhlið, hefur Seðlabankinn þurft að grípa líklega til róttækari vaxtahækkana  en ef hér hefði verið styrkari stjórn. Það er rétt hjá hv. þingmanni að eignamyndun í landinu hefur aukist gríðarlega hjá einstaklingum og fjölskyldum, m.a. vegna húsnæðisbólu sem á m.a. rætur sínar að rekja til stefnu ríkisstjórnarinnar og orða fyrrverandi hæstv. fjármálaráðherra. En það er ekki síst vegna þessara háu vaxta núna sem vandamál blasa við fjölmörgum Íslendingum, ekki bara sárafátækasta fólkinu heldur líka venjulegum Íslendingum, millitekjufólki. Það er nú einu sinni þannig, hv. þingmaður, að jafnvel þó að á pappírunum hafi orðið til einhver eignamyndun þá borðar fjölskyldan ekki hurðarkarma, steinsteypu eða eldhúsinnréttinguna. Það þarf að koma til móts við þessar fjölskyldur.

###

Frú forseti. Það er rétt að Ísland er meðal þeirra landa þar sem jöfnuður mælist mikill. En það fer auðvitað, eins og hv. þingmaður sagði, aðeins eftir því hvað þú notar til grundvallar. Gini-stuðullinn mælir t.d. bara tekjujöfnuð. Það eru stórir hlutar samfélagsins hérna sem hafa afkomu sína fyrst og fremst af fjármagnstekjum. Þar er miklu meiri ójöfnuður.

Það er rétt hjá hv. þingmanni að hér er ekki allt á vonarvöl en í ljósi þess að allar rannsóknir sýna að mikill jöfnuður í samfélagi er líklegri til að skila kraftmeira, friðsamara og betra samfélagi þá ættu stjórnvöld að huga aðeins að því að þróa þetta enn frekar í réttari átt.

Nú stöndum við frammi fyrir gríðarlega flóknum efnahagslegum aðstæðum þar sem ríkisstjórnin hefur meira eða minna útvistað verkefninu til Seðlabankans sem talar um þetta fjárlagafrumvarp sem í besta falli hlutlaust. Hvaða afleiðingar hefur það? Jú, Seðlabankinn hefur þetta tæki, að hækka vexti. Gallinn við það tæki er að það leggst jafnt á alla hópa og þess vegna hlutfallslega langverst á láglaunafólk og þá sem eru skuldsettir. Þess vegna ætti ríkisstjórnin að beita aðhaldi, bæði á útgjaldahlið en ekki síst tekjuhlið, og styrkja tilfærslukerfin sem eru langskilvirkasta leiðin til að koma aðstoðinni nauðsynlega þangað sem hennar er þörf. Ég tek eftir því að það gerir ríkisstjórnin t.d. í tilfelli ungra bænda, sem eru í miklum erfiðleikum. Þar beita þau einmitt vaxtabótakerfinu til að koma aurunum þangað sem þörf er á þeim. Það sama ætti ríkisstjórnin að gera varðandi húsnæðisbætur, barnabætur og vaxtabætur.

###

Frú forseti. Eins og kom hér fram þá mæli ég fyrir nefndaráliti 1. minni hluta fyrir hönd hv. þm. Oddnýjar Harðardóttur sem er stödd á fundi á vegum Norðurlandaráðs. Þessu nefndaráliti fylgja breytingartillögur um barnabætur, vaxtabætur, húsnæðisbætur og endurgreiðslu vegna almennra íbúða.

Frú forseti. Verðbólgan hér á landi hefur minnkað minna eftir heimsfaraldur og vegna áhrifa stríðs í Úkraínu en í flestum löndum sem við kjósum að bera okkur saman við. Þráláta verðbólgu hér á landi verður að skoða í ljósi breytinga á verðbólgu í öðrum ríkjum. Greina þarf hvað það er hér á landi sem veldur þessari þróun og kortleggja hvar við greinum okkur frá öðrum í þessum efnum. Staðan hér á landi bitnar mest á tekjulágu fólki sem ver langstærstum hluta launa sinna í húsnæðiskostnað og almennar nauðsynjavörur. Þó að íslenska krónan sé augljóslega hluti vandans, þar sem tengsl eru á milli gjaldmiðils og vaxta, verðlags og verðbólgu, skýrir hún ekki allan þennan mun. Ísland sker sig einnig úr vegna mikilla umsvifa ferðaþjónustu í hagkerfinu. Samfylkingin hefur gagnrýnt að í frumvarpi til fjárlaga fyrir árið 2024 og tekjubandormum sem því fylgja vanti markvissar aðgerðir til að draga úr verðbólgu og bregðast við afkomu- og húsnæðisvanda heimila. Fleiri hafa einnig gagnrýnt frumvörpin á sömu nótum, t.d. Alþýðusamband Íslands, BSRB og Öryrkjabandalagið.

Stjórnvöld búa yfir stýritækjum sem geta í senn mildað og magnað ójöfnuð við skiptingu tekna og eigna í samfélaginu. Spurningin er aðeins hvort eða hvernig þau beita þeim tækjum. Ljóst er að stefna ríkisstjórnar VG, Sjálfstæðisflokks og Framsóknar er að ekki eigi að beita stýritækjum til að auka jöfnuð. Efnahags- og framfarastofnunin, OECD, hefur vitnað til rannsókna sem sýna að aukinn ójöfnuður dregur úr hagvexti. Þær rannsóknir og fleiri virtar rannsóknir sýna að meiri jöfnuður leiðir til sanngjarnara samfélags og styrkir hagkerfi og hagsæld.

Ef stjórnvöld vilja jafna leikinn til að auka samfélagslegt traust þarf að beita bæði skatt- og bótakerfinu. Skattstefna stjórnvalda á hverjum tíma segir til um hvernig þau vilja búa að almenningi og hvernig stjórnvöld vilja að samfélagið þróist. Jöfnunarhlutverk skattkerfisins og áhrif þess á eignarmyndun og tekjudreifingu eru ekki síður mikilvæg en tekjuöflunarhlutverk þess. Niðurstöður alþjóðlegra rannsókna sýna að neikvæð áhrif ójafnaðar á samfélög, ásamt íslenskri og erlendri greiningu, sýni skýr áhrif tekjujöfnunaraðgerða sem ættu að vera meiri hlutanum næg rök fyrir því að hverfa frá stefnu ójafnaðar og forðast að róa enn lengra á mið vaxandi misskiptingar. Ef greiðslur almannatrygginga og atvinnuleysistrygginga, vaxtabætur, húsnæðisbætur, barnabætur og fæðingarorlofsgreiðslur hækka ekki til samræmis við laun og verðlag er ríkisstjórnin að taka pólitíska ákvörðun um að auka ójöfnuð í landinu.

Nú ætla ég aðeins að koma inn á málefni sem tengjast þessum breytingartillögum, fyrst vaxtabætur. Vaxtabætur eru tekju- og eignatengdar bætur til þeirra sem greiða vaxtagjöld af lánum vegna eigin húsnæðis. Viðmiðunarfjárhæðir stóðu í stað í mörg ár eftir breytingar sem tóku gildi árið 2009. Það ár stóð vaxtabótakerfið undir 20% vaxta- og verðbóta heimila. Í ár er það hlutfall nær 3%. Í umsögn ASÍ kemur fram að árið 2020 hefðu vaxtabætur þurft að vera 14,6 milljarðar til að standa undir 20% af vaxtagjöldum en í frumvarpi til fjárlaga fyrir árið 2024 er hins vegar aðeins gert ráð fyrir að um 2 milljarðar fari í vaxtabætur.

Vegna stýrivaxtahækkana sem hafa leitt til þess að stýrivextir eru nú 9,25% hefur kostnaður vegna húsnæðislána vaxið umtalsvert og mörg heimili eru í miklum fjárhagsvanda fyrir vikið. Tillaga í kjarapakka Samfylkingarinnar um að styðja 10.000 heimili til viðbótar í gegnum vaxtabótakerfið var felld við 2. umræðu fjárlaga. Stjórnarmeirihlutinn vill að viðmið til vaxtabóta verði óbreytt milli ára jafnvel þó að fasteignamat hafi hækkað mikið á flestum stöðum í landinu. Áhrifin eru þau að 5.000 færri heimili munu njóta vaxtabóta árið 2024 en í ár. Ríkisstjórnin er því í raun að leggja auknar álögur á skuldsett heimili þegar þörf er fyrir aukinn stuðning. Því leggur 1. minni hluti til að ráðstafanir verði gerðar til að heimilum sem njóta vaxtabóta fækki ekki milli ára. Það er það minnsta sem stjórnvöld geta gert. Því er gerð tillaga um að viðmið fyrir vaxtabætur hækki um 12% líkt og fasteignamat og að launaviðmið fylgi launavísitölu.

Þá að barnabótum. Ef Ísland á að vera barnvænt samfélag, líkt og við jafnaðarmenn ætlum okkur að koma á í kringum næstu kosningar ef við fáum til þess stuðning, verður að styðja fleiri barnafjölskyldur. Í Noregi, Svíþjóð og Finnlandi eru barnabætur ekki tekjutengdar líkt og hér á landi en í Danmörku hefjast skerðingar við háar tekjur. Tekjutengingin er í öðrum norrænum ríkjum í gegnum tekjuskattskerfið. Hugsunin er sú að með barnabótum séu kjör þeirra sem hafa börn á framfæri jöfnuð á við kjör þeirra sem hafa ekki börn á framfæri. Barnafjölskyldur fá þannig skattalækkun en tekjuhæstu einstaklingarnir greiða hins vegar hærri tekjuskatta en hinir, hvort sem þau hafa börn á framfæri eða ekki. Við í Samfylkingunni, jafnaðarflokki Íslands, viljum stíga örugg skref í átt að barnvænna samfélagi og til þess þarf skilvirkara barnabótakerfi. Það allra minnsta sem stjórnvöld geta gert nú er að sjá til þess að óskertar barnabætur skerðist ekki að raunvirði. Því leggur 1. minni hluti til breytingartillögu um það.

Þá um almennar íbúðir. Lög um almennar íbúðir voru samþykkt árið 2016. Íbúðakerfið er í raun tilraun til að endurreisa vísi að félagslega húsnæðiskerfinu sem var aflagt undir lok síðustu aldar með þeim afleiðingum að félagslegum íbúðum fækkaði um helming milli áranna 1998 og 2017. Markmið laga um almennar íbúðir er að bæta húsnæðisöryggi þeirra sem eru undir ákveðnum tekju- og eignamörkum með því að auka aðgengi að öruggu og viðeigandi leiguhúsnæði. Þannig sé stuðlað að því að húsnæðiskostnaður sé í samræmi við greiðslugetu þeirra sem leigja húsnæði og fari að jafnaði ekki yfir 25% af ráðstöfunartekjum þeirra. Styrkja þarf almenna íbúðakerfið verulega og halda áfram að byggja óhagnaðardrifnar leiguíbúðir um allt land. Meginmarkmið almenna íbúðakerfisins er aukið framboð leiguhúsnæðis og að húsnæðiskostnaður ungs fólks verði í samræmi við greiðslugetu.

Brynja leigufélag segir í umsögn sinni að endurgreiðsla virðisaukaskatts af vinnu á byggingarstað við nýbyggingar, endurbætur og viðhald íbúða hafi mikil áhrif á rekstur félagsins og getu til að viðhalda hóflegu leiguverði. Breytingar sem tóku gildi 1. júlí 2023 og lækkuðu endurgreiðsluhlutfall úr 60% í 35% hafi haft neikvæð áhrif. Í umsögnum Búseta og Félagsbústaða var sama upp á teningnum, ákall um að þessi lækkun yrði afturkölluð. Undir þetta tekur 1. minni hluti og leggur fram breytingartillögu um að falli íbúðarhúsnæði undir lög um almennar íbúðir skuli endurgreiða byggjendum þess 60% virðisaukaskatts sem þeir hafa greitt af vinnu manna á byggingarstað. Einnig leggur 1. minni hluti til að húsnæðisbætur haldi verðgildi sínu milli ára því að öðrum kosti væru lagðar auknar byrðar á leigjendur sem eru í mjög erfiðri stöðu nú þegar.

Frú forseti. 1. minni hluti fagnar því hins vegar að samkomulag hafi tekist milli ríkis og sveitarfélaga um skref í þá átt að málaflokki fatlaðs fólks fylgi aukið fjármagn til sveitarfélaga. Það var árið 2011 sem þjónusta við fatlað fólk fluttist til sveitarfélaga og nær allar götur síðan hafa ríki og sveitarfélög deilt um fjárframlög. Sú deila hefur í einhverjum tilfellum komið niður á þjónustu við fatlað fólk. Það skref sem stigið er með breytingartillögum meiri hluta efnahags- og viðskiptanefndar er til bóta en þó er mikilvægt að unnið verði áfram að varanlegri lausn.

Að lokum aðeins um fiskeldisgjald, frú forseti. Meiri hluti efnahags- og viðskiptanefndar gerir tillögu um að lækka fiskeldisgjald frá því sem gert var ráð fyrir í 30. gr. frumvarpsins. 1. minni hluti telur þá breytingartillögu meiri hlutans vanhugsaða. Atburðir sem tengjast fiskeldi sýna skýrt að það er ekki vanþörf á auknu fjármagni til eftirlits með fiskeldi og til rannsókna á því. 1. minni hluti mótmælir því að bíða þurfi eftir breytingum á lögum um laxeldi áður en gjaldið tekur meiri breytingum. Bæta þarf stjórnsýslu fiskeldis strax, m.a. til að koma til móts við athugasemdir sem komu skýrt fram í skýrslu Ríkisendurskoðunar. Á þessu ári hafa komið í ljós alvarlegir misbrestir á eftirliti og starfsemi fyrirtækja í fiskeldi og fjármagn þarf til að bæta þar úr. Því er 1. minni hluti mótfallinn því að fiskeldisgjaldið, það sem lagt er til í 30. gr. frumvarpsins, verði lækkað.

Undir þetta nefndarálit ritar hv. þm. Oddný G. Harðardóttir.

###

Frú forseti. Það hitti aldeilis ekkert á snöggan blett hjá mér þótt akkúrat þetta sveitarfélag hafi verið nefnt, sem er þó langstærsti veitandi þjónustu fyrir þetta fólk og gerir kannski betur en flest önnur sveitarfélög. Það er miklu frekar vegna þess að ég hef sjálfur verið sveitarstjórnarfulltrúi í tiltölulega stóru sveitarfélagi á íslenskan mælikvarða, svipað og hv. þingmaður, og það skiptir einmitt máli hvernig framsetningin er. Mér fannst þessi framsetning hv. þingmanns honum ekki til sóma og ég held að við ættum frekar að snúa okkur að því að tryggja nægilegt fé inn í málaflokkinn þannig að við getum öll verið sæmd af því hvernig við getum veitt þessu fólki eðlilega, sjálfsagða og nauðsynlega þjónustu. Það er nefnilega þannig, hv. þingmaður, að á meðan við hér á Alþingi getum gripið til ráðstafana til að afla tekna og deilt byrðunum og tekið tekjur þar sem þensla er mikil og fólk er vel aflögufært og jafnað kjörin, með því m.a. að setja inn í þennan málaflokk, þá geta sveitarfélög það ekki. Ríkisvaldið getur meira að segja að prentað peninga ef út í það er farið, án þess að ég sé að mæla með því. Sveitarfélög hafa ekki slíkar heimildir og þeim er bara mjög þröngt sniðinn stakkur og þetta veit ég að hv. þingmaður þekkir ósköp vel. Sveitarfélögin hafa heimild til að taka gjöld, ekki umfram kostnaðinn við þjónustuna, þannig að þegar það eru gerðir samningar sem í rauninni nýjar lagabreytingar á Alþingi þenja út án þess að það fylgi viðbótarfjármagn þá lendum við í þessum vanda. Við ættum miklu frekar að einbeita okkur þá að því að fjármagna þennan málaflokk, endurskoða tekjuskiptingu  ríkis og sveitarfélaga og setja inn ákvæði um að þegar svona risastórir samningar eru gerðir þá séu einhver ákveðin skilyrði  um hvenær og með hvaða hætti samningarnir eru teknir upp og endurskoðaðir.

###

Frú forseti. Ég þakka fyrir ágæta ræðu hjá hv. þingmanni. Það voru þó hlutir sem þarna komu fram sem ég get ekki alveg fellt mig við hvernig eru orðaðir, að sveitarfélögin séu að kenna fötluðu fólki um að þau séu illa rekin. Þannig hefur þessu ekki verið stillt fram. Hv. þingmaður þekkir það hins vegar vel sem sveitarstjórnarmaður að samningar milli ríkis og sveitarfélaga taka ekki alltaf nauðsynlegum breytingum og ef við tökum bara þennan tiltekna málaflokk þá gerðist það nú skömmu eftir yfirfærsluna að það breyttust lög héðan frá Alþingi, m.a. um aðbúnað fyrir þetta fólk, sem á það svo sannarlega skilið, án þess að það fylgdu einhverjar bætur og uppreikningur á samningnum. Um það snýst málið. Um það skulum við taka höndum saman. Það er gleðilegt auðvitað að það eigi að setja 6 milljarða inn í þennan málaflokk til sveitarfélaganna. Það er hins vegar áætlað að það vanti tvöfalt meira. Þetta er því ekki fullnaðaruppgjör heldur er þetta áfangi á leið sem við hljótum öll, sama hvar í flokki við stöndum hér á þingi, að taka höndum saman um að klárist. Það skiptir máli að þessi samningur sé vel og rétt fjármagnaður einmitt vegna þess að við deilum öll hér inni, held ég, þeirri skoðun að einstaklingar sem glíma við fötlun eigi að lifa innihaldsríku og góðu lífi. Hér var höfuðborgin sérstaklega nefnd og hún er auðvitað stór veitandi þessarar þjónustu. En ég mótmæli því að þessu hafi verið stillt þannig upp að það sé fötluðu fólki að kenna að sveitarfélögin séu illa rekin.  Ég ætla að koma aðeins inn á mun á ríki og sveitarfélagi og fjármögnun þeirra í síðara andsvari.

###

Herra forseti. Við skulum endilega ræða hlutina á alþjóðavísu eins og hæstv. forsætisráðherra talaði um og það væri alveg hægt að eyða hér langri umræðu í að ræða um mannréttindasáttmála sem við höfum skuldbundið okkur til að fylgja, barnasáttmálann og fleira. En ég er sannfærður um það, herra forseti, að það var aldrei vilji íslenska löggjafans að senda 12 eða 14 ára börn til Grikklands og það er það sem við erum að ræða hér í dag. Það eru ýmis ákvæði í lögum um útlendinga sem stjórnvöld eiga og geta litið til þegar um fylgdarlaus börn er að ræða. Svo ég hlýt að ítreka spurninguna: Mun þetta verða gert á vakt hæstv. forsætisráðherra?

###

Herra forseti. Það eru að sjálfsögðu allir sammála um að það þurfi að vera skýrar reglur um réttindi fólks á flótta sem hingað sækir. Við erum vissulega ekki alltaf sammála um hvernig þær eiga að vera en ég bind miklar vonir við að þverpólitískur hópur, skipaður af hæstv. forsætisráðherra, geti a.m.k. ná breiðari sátt. Það væri mikils virði. En svo koma upp sérstakar aðstæður sem við ættum ekki að þurfa að takast á við. Þannig myndaðist t.d. fullkomin eining um að opna hingað leið fyrir úkraínskt fólk í kjölfar innrásar Rússa í Úkraínu. Nú horfum við líka á ömurlegar aðstæður palestínsku þjóðarinnar vegna árása á Gaza. Nú vill svo til að það eru palestínskir einstaklingar hér sem hafa leitað eftir vernd og sumum þeirra hefur verið synjað. Meðal þeirra eru tveir fylgdarlausir drengir, 12 og 14 ára, sem hafa aðlagast vel, ganga í skóla, spila fótbolta og líður vel á Íslandi. Fjölskylda yngri drengsins er á vergangi á Gaza eftir að heimili þeirra var sprengt í loft upp og það hefur reynst erfitt að ná sambandi við fjölskyldu hans. Nú stendur sem sagt til að senda þá til Grikklands þar sem aðstæður flóttafólks eru algjörlega óviðunandi. Herra forseti. Hér er um að ræða börn sem stendur til að senda fylgdarlaus úr landi. Mig langar því að spyrja hæstv. forsætisráðherra hvort þetta verði virkilega látið gerast á hennar vakt eða hvort hún muni beita sér á einhvern hátt eins og hún gerði svo röggsamlega fyrir flóttafólk frá Úkraínu.

###

Herra forseti. Eins og sterklega má gera  ráð fyrir þá er forseta kunnugt um að hann fundar einu sinni í viku að jafnaði með þingflokksformönnum til að skipuleggja þinghaldið. Ítrekað hafa komið beiðnir frá fulltrúum stjórnarandstöðunnar um það að mál komi nógu snemma inn í þingið til þess að það sé hægt að vanda vinnu við þau. Jafnframt höfum við kallað eftir því að fá að vita og heyra ef það eru einhver mál á leiðinni sem eru dagsetningarmál sem þarf að klára. Nú erum við að fá þetta risastóra mál, 56 blaðsíður, fjölmargar greinar, ofan í allt annað álag sem fylgir þessum tíma. Við þetta hlýt ég að gera athugasemd, herra forseti.

###

Frú forseti. Ég ætla ekki að hafa langa tölu um þetta, aðeins að lýsa yfir stuðningi við þessa tillögu af því að hún er mjög skynsamleg á margan hátt. Við erum auðvitað fyrst og fremst að tala um heilbrigðismál. Hún lýtur auðvitað að því að lög um heilbrigðisþjónustu, sem eiga að tryggja öllum sem jöfnust eða jöfn réttindi, sé hægt að uppfylla. Það má ekki gleyma því að Sjúkrahúsið á Akureyri er mjög sterkt bakbein fyrir íbúa á öllu Norður- og Austurlandi, auðvitað fyrirtækjanna líka og síðast en ekki síst þeirrar ferðaþjónustu sem hefur verið að blómstra upp á síðkastið. Þetta er líka sterkt byggðamál. Ég flutti þingsályktunartillögu í gær um hjartaþræðingar á Sjúkrahúsinu á Akureyri og ætla ekki að endurtaka ræðuna sem ég hélt þá um byggðaþróunina en líklega er aldrei talað nóg um það. Við höfum komið okkur í býsna viðkvæma stöðu með þessu ójafnvægi sem hefur skapast hérna síðustu ár og áratugi þrátt fyrir að í því felist líka kostir, vissulega. Við það að styrkja svona sérhæfða starfsemi sem byggist á mikilli sérfræðiþekkingu er eins og flutningsmaður réttilega nefndi líklegt að það sé hægt að laða að sér starfsfólk.

Við höfum líka kynnst því sem höfum verið í sveitarstjórnum úti á landi í smærri bæjum að þessir sérfræðingar sem eru að koma eru oft giftir eða kvæntir og þegar verið er að leita að fólki í háskólann, sérhæfð tölvufyrirtæki eða annað þá hefur það oftar en ekki komið upp að líklega gangi það ekki vegna þess að það sé ekki starf fyrir hinn aðilann, þannig að það er ofboðslega mikilvægt að staðir sem eiga að skapa og verða að skapa mótvægi við þetta stóra þéttbýli hér á höfuðborgarsvæðinu spegli, þótt í minn minni mynd sé, sams konar samfélag, það sé fjölbreytt atvinnulíf, mikið af ólíkum störfum innan sérfræðiþjónustu, það sé öflugt og gott íþróttalíf, blómlegt menningarlíf og síðast en ekki síst þá skiptir það líka máli að það séu tengingar fyrir okkur, ekki bara til Reykjavíkur heldur líka út í heim. Flugvöllur á Akureyri með millilandaflugi skiptir t.d. alveg gríðarlega miklu máli ef sjúkrahúsinu á að takast að laða til sín sérhæft starfsfólk. Þetta er oft fólk sem hefur menntað sig erlendis, þetta er til fólk sem getur valið sér hvort það vinnur í Reykjavík, Gautaborg, Ósló, Kaupmannahöfn eða hvar sem er. Af hverju ætti það nú að velja fjörð norður í landi ef það þarf að gefa ótrúlega mikið eftir af sínum lífsgæðum og möguleikum? Allt hangir þetta saman.

Mér finnst gott það sem nefnt er í tillögunni, þetta er ágætisgreinargerð og mér finnst gott það sem er nefnt þar, að það verði að passa sig á því að við kostnaðargreininguna sé ekki lagt hrátt mat á það hvaða tekjur ríkið þurfi eða hvaða kostnað þetta feli í sér fyrir ríkið, vegna þess að kostnaður við heilbrigðisþjónustu er bara svo ótrúlega fjölbreyttur. Eitt er það hvað ríkið þarf að borga til þess að styðja við starfsemi. Hitt er það svo hvað íbúarnir þurfa að borga til að njóta þjónustunnar. Staðreyndin er sú að allt of margir og ótrúlega margir Íslendingar sem búa utan höfuðborgarsvæðisins, jafnvel utan Eyjafjarðarsvæðisins, þurfa að leggja úr eigin vasa alveg ótrúlega mikið í ferðakostnað, dvalarkostnað, með tilheyrandi vinnutapi o.s.frv. Þá komum við aftur inn á samgöngurnar sem skipta höfuðmáli og eru heilbrigðismál líka, hvort sem er á landi og í lofti. Ég býst við að það hafi létt mörgum lífið eftir að loftbrúin var samþykkt en auðvitað á ekki að þurfa að nýta sér hana. Auðvitað á ferðakostnaður vegna þjónustu á heilbrigðisstofnun sem þú þarft að sækja langt utan heimabyggðar að vera greiddur langt umfram þessar tvær ferðir á ári sem eru í dag.

Það er annað sem skiptir gríðarlega miklu máli, bæði við að efla þetta sjúkrahús og að gera það að háskólasjúkrahúsi. Það er sú staðreynd að fólk sem menntar sig í heilbrigðisstörfum er miklu líklegra til þess að vilja vinna úti á landi ef það er utan af landi og er alið upp úti á landi og þekkir það hvernig er að búa í fámenninu. Það er oft erfiðara, og maður skilur það vel, það er væntanlega erfiðara fyrir New York-búa að koma og setjast að í Reykjavík, alveg eins og það er erfiðara fyrir Reykvíking sem aldrei hefur kynnst neinu öðru að flytjast í 20.000 manna samfélag. Þess vegna skiptir það mjög miklu máli, og Háskólinn á Akureyri hefur skipt máli þar, sérstaklega þegar kemur að sjúkraliðum og hjúkrunarfræðingum, að mennta starfsfólk sem á rætur sínar á þessum stöðum.

Ég fór í nokkrar ferðir í tengslum við endurskoðun Samfylkingarinnar á heilbrigðisstefnu og við hittum almenning, heilbrigðisstarfsfólk úti um allt land, á litlum og stórum stöðum. Það er eitt sem mér fannst sláandi við þessar ferðir — við fórum vissulega á stóru staðina, bæði á höfuðborgarsvæðinu og á Akureyri en líka sem sagt á Raufarhöfn, Þórshöfn og Reyðarfjörð og fleiri staði — það er að fólk á Íslandi sem býr við þessi skilyrði, þ.e. slakari heilbrigðisþjónustu, er orðið óhuggulega nægjusamt. Það gerir oft ekki þær kröfur sem það ætti að vera að gera, það gerir kröfur um gott aðgengi, góðar samgöngur, góða sjúkraflutninga og svo vonast það til að það verði áfram læknir á stöðunum. Svo maður segi það bara beint út þá hefur maður áhyggjur af þeirri stöðu vegna þess að mjög margir læknar á þessum minni stöðum eru komnir til ára sinna og munu innan nokkurra ára hætta. Við þurfum með öllum tiltækum ráðum að manna þessar stöður aftur og ég held að Sjúkrahúsið á Akureyri, í tengslum við háskólann, geti leikið ákveðið lykilhlutverk.

Ég held að fáir myndu fagna þessu meira, eflingu Sjúkrahússins á Akureyri, en stjórnendur og starfsfólk á Landspítalanum. Það er bara mjög stórt, öflugt og sérhæft sjúkrahús og tekur auðvitað við ýktustu dæmunum en það finnur fyrir því líka þegar skóinn kreppir á Akureyri eða á Egilsstöðum, í Neskaupstað, á Ísafirði og víðar. Stjórnendur Landspítalans vilja líka að það séu öflugar einingar úti um allt land. Ég hef alla vega ekki heyrt annað.

Svona í lok umræðunnar þá hvet ég fólk til þess að kynna sér þessa þingsályktunartillögu og hana er hægt að finna á vefnum, greinargerðin er mjög góð. En það er ágætt líka að fara í sarpinn á RÚV og hlusta á mjög upplýsandi og fræðandi viðtal við formann Læknafélags Íslands um stöðuna á Akureyri m.a. og áskoranir sem þar eru, milli tíu mínútur yfir sjö og hálf átta í gærkvöldi, í dag er 23. nóvember, þannig að endilega kynnið ykkur það og þá finnur maður að allt læknasamfélagið og væntanlega allir heilbrigðisstarfsmenn í landinu eru sama sinnis. Þetta er mikið framfaraspor og þetta er mjög nauðsynlegt.

###

Frú forseti. Ég bendi á að eini hópurinn sem nýtur engrar niðurgreiðslu eru ungmenni á milli 16 og 18 ára, sem eru á forræði ríkisins. Ég held að það sé nú býsna bratt ef gera á lítið úr næringarríkri og góðri máltíð fyrir einmitt þennan aldurshóp sem er nú farinn að fikta við alls konar hluti og lætur kannski síður stjórnast af því sem foreldrar leiðbeina þeim um, ef ég má alla vega taka dæmi af sjálfum mér á þessum aldri. Fyrsti flutningsmaður nefnir einmitt sérstaklega í sinni ágætu ræðu ungmenni. Hv. þingmaður nefnir sérstaklega að við eigum að feta í fótspor Finna og í þessari ágætu yfirferð á fyrirkomulaginu í Finnlandi stendur einmitt: „Í Finnlandi fá allir nemendur frá leikskólum og upp í framhaldsskóla næringarríka máltíð á hverjum degi, sér að kostnaðarlausu.“

Ég skil því eiginlega ekki að á sama tíma og hv. þingmaður talar um að það þurfi að taka vel í þetta og að þetta sé alveg skoðunarvert þá er eins og hún sé að bakka aðeins, vegna þess að hún áttar sig á því að eini aðilinn sem er ekki að sinna þessu mikilvæga verkefni er einmitt ríkið. Það væri miklu auðveldara fyrir okkur hér inni að taka á því máli vegna þess að það getur verið flókið að útfæra með hvaða hætti við bætum sveitarfélögunum fjárhagsmöguleika til þess að koma á fyllilega gjaldfrjálsum máltíðum í grunnskólum. En við getum a.m.k. strax hér ákveðið að veita börnum á aldrinum 16–18 ára niðurgreiðslu til samræmis við það sem tíðkast hjá börnum sem eru yngri.

###

Frú forseti. Þetta er lítið en mikilvægt mál og mér fannst flutningsmaður færa ágætisrök fyrir nauðsyn þess. Greinargerðin er skýr og góð. Það er rétt að holl og góð fæða er mikilvæg fyrir börn og ungmenni og styður við vellíðan, eykur jöfnuð og getur stuðlað að bættum námsárangri eins og kom fram. Auðvitað þarf að huga að því að þessu fylgir kostnaður, samfélagslegur kostnaður. Sveitarfélögin, sem eru nú ekki of vel haldin, þurfa að leggja meira inn í þetta og það er eflaust hægt að finna leiðir til að styðja þau við það. Ég styð því markmið þingsályktunartillögunnar en mig langar að spyrja fyrsta flutningsmann hvort við gætum hugsanlega stigið ákveðið skref til að veita öllum börnum á Íslandi a.m.k. niðurgreiddar máltíðir. Ég er með litla þingsályktunartillögu sem liggur hér frammi sem snýst um að fela mennta- og barnamálaráðherra að leggja til að skólamáltíðir framhaldsskólanema undir 18 ára verði niðurgreiddar til jafns við það sem almennt tíðkast í grunnskólum. Þetta er á forræði ríkisstjórnarinnar og stjórnarmeirihlutans og á meðan við erum að undirbúa þessi næstu skref, sem fælu í sér ókeypis skólamáltíðir fyrir alla, er þá ekki flutningsmaður og hv. þingmaður sammála mér um að þarna gætu stjórnvöld stigið á undan með góðu fordæmi og gert það sem þau þó ein, ef við berum þau saman við sveitarfélög í landinu, eru ekki að sinna?

###

Frú forseti. Samkvæmt fjárlagafrumvarpinu mun Landhelgisgæslan verða vanfjármögnuð á næsta ári. Þótt halli yfirstandandi árs hafi vissulega verið bættur í fjáraukanum vantar 700 milljónir inn í rekstrargrunn næsta árs.

Herra forseti. Mig langar að varpa örlitlu ljósi á þann blekkingaleik sem stjórnarþingmenn standa gjarnan fyrir þar sem á að segja allt aðra sögu en er uppi á borðinu. Réttum mánuði eftir að fjárlög voru lögð fram í haust lagði hv. þm. Njáll Trausti Friðbertsson fram þingmál um fasta starfsstöð þyrlu Landhelgisgæslunnar á Akureyri. Aðeins tveimur dögum síðar svaraði hæstv. dómsmálaráðherra svo óundirbúinni fyrirspurn frá Kristrúnu Frostadóttur, formanni Samfylkingarinnar, þar sem dómsmálaráðherra sagði, með leyfi forseta:

„Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“

Frú forseti. Ég styð og Samfylkingin styður tillögu þingmannsins um starfsstöð á Akureyri og hefur raunar lagt það sjálf fram í nýrri heilbrigðisstefnu. En til að svo megi verða þarf að bæta 400 millj. kr. inn í rekstrargrunn Gæslunnar ofan á þær 700 milljónir sem vantar samkvæmt fjárlagafrumvarpinu. Hér er því á ferðinni fyrirsjáanlegur blekkingaleikur til að teikna upp betri mynd af ríkisstjórnarflokkunum. Eina leið hv. þingmanns og varaformanns fjárlaganefndar, Njáls Trausta Friðbertssonar, til að standa með þessari tillögu sinni er að styðja ekki þennan lið fjárlaga nema hann verði leiðréttur og bættur. Hann getur svo svarað því hér í ræðunni næst á eftir hvað hann hyggst gera.

Frú forseti. Við skulum hætta þessum hráskinnaleik. Það ætti öllum að vera ljóst mikilvægi góðrar, öflugrar og vel fjármagnaðrar Landhelgisgæslu, ekki síst þegar náttúruöflin leika okkur eins og þau hafa verið að gera síðustu daga.

###

Heyr, heyr.Herra forseti. Ég vil taka undir þetta en koma með aðeins annan vinkil á þetta. Hér hefur þingið verið starfhæft vegna þess að við höfum verið að ræða heilu og hálfu vikurnar þingmannamál sem fara svo inn í nefndir þar sem nógur tími hefur verið til að ræða þau. Í efnahags- og viðskiptanefnd t.d. er mál frá hv. þm. Oddnýju Harðardóttur um réttlæt græn umskipti. Það er fullrætt mál, það er tilbúið nefndarálit en það fæst ekki afgreitt af því að það liggur ekki fyrir eitthvert samkomulag stjórnar og stjórnarandstöðu. Hvar í reglum þingsins er það að það eigi að gera eitthvert slíkt samkomulag? Er það ekki þannig á eðlilegum vinnustöðum að á meðan það er rúm til að vinna þá vinna menn  öll mikilvæg verk, hvaðan sem þau koma? Þetta er sóun á tíma og þetta er heimskulegt fyrirkomulag sem ég óska eftir að forseti beiti sér fyrir að breyta.

###

Frú forseti. Ég mæli hér fyrir tillögu til þingsályktunar um að sjúkrahúsið á Akureyri verði gert kleift að framkvæma hjartaþræðingar. eins og hér kom fram í kynningu. Flutningsmenn eru auk mín hv. þingmenn Dagbjört Hákonardóttir, Jóhann Páll Jóhannsson, Oddný G. Harðardóttir, Ásmundur Friðriksson, Berglind Harpa Svavarsdóttir, Bergþór Ólason, Bjarkey Olsen Gunnarsdóttir, Björn Leví Gunnarsson, Gísli Rafn Ólafsson, Inga Sæland, Ingibjörg Ísaksen, Jakob Frímann Magnússon, Jódís Skúladóttir, Líneik Anna Sævarsdóttir, Óli Björn Kárason, Njáll Trausti Friðbertsson, Sigmundur Davíð Gunnlaugsson, Stefán Vagn Stefánsson, Þorgerður Katrín Gunnarsdóttir og Þórarinn Ingi Pétursson. Þetta eru með öðrum orðum 21 þingmaður eða þriðjungur þingheims sem koma úr öllum flokkum og allir þingmenn Norðausturkjördæmis.

Þingsályktunartillagan hljómar svo:

„Alþingi ályktar að fela heilbrigðisráðherra að hefja þegar í stað vinnu við að gera Sjúkrahúsinu á Akureyri kleift að framkvæma hjartaþræðingar.“

Fyrir tillögunni eru ýmsar ástæður og aðdragandinn u.þ.b. eftirfarandi: Eitt af markmiðum í framtíðarsýn Sjúkrahússins á Akureyri til ársins 2021 var að taka upp hjartaþræðingar við sjúkrahúsið. Árið 2018 var sjúkrahúsinu veittur styrkur til að kanna fýsileika þess og ári síðar lágu niðurstöður fýsileikakönnunarinnar fyrir og voru gefnar út í skýrslu sem unnin var af sænska heilbrigðisráðgjafafyrirtækinu Sirona Health Solutions. Helstu niðurstöður skýrslunnar voru að ákjósanlegt væri að taka upp hjartaþræðingar við sjúkrahúsið. Það myndi auka jöfnuð og aðgengi að meðferðum við hjartasjúkdómum á Íslandi og styrkja heilbrigðisþjónustu á Norðurlandi en nauðsynlegt væri að tryggja samstarf við Landspítala og erlent hátæknisjúkrahús til að tryggja gæði meðferðar. Aðstaða til hjartaþræðinga á sjúkrahúsinu myndi jafnframt auka getu þess sem varasjúkrahúss á Íslandi. Skýrslan var kynnt fyrir ráðuneytinu haustið 2019 en engin formleg viðbrögð bárust við skýrslunni frá ráðuneytinu. Í kjölfar heimsfaraldurs kórónuveiru var verkefnið lagt til hliðar þrátt fyrir margvísleg rök fyrir því að taka upp hjartaþræðingar á sjúkrahúsinu.

Verði þræðingar teknar upp á sjúkrahúsinu á Akureyri má leiða líkur að því að þörf fyrir sjúkraflug minnki talsvert sem og sá kostnaður sem fellur til vegna ferða og dvalarkostnaðar sjúklings og aðstandenda sem í mörgum tilfellum fellur a.m.k. að hluta til á einstaklingana sjálfra. Þá má leiða líkur að því að íbúar á upptökusvæði kæmust mun fyrr í hjartaþræðingu sem auka batalíkur til muna og auðvitað lífsgæði sjúklinga og þannig mætti lækka afleiddan kostnað einstaklinga og ríkis í kjölfar hjartaáfalls. Þá eru aðgerðir af þessu tagi sem fara fram utan Reykjavíkur liður í að auka lífsgæði fleiri landsmanna og færa heilbrigðisþjónustu nær því að jafna aðstöðu allra landsmanna líkt og kveður á um í lögum nr. 40/2007, um heilbrigðisþjónustu. Þess vegna telja flutningsmenn þessarar tillögu mikilvægt að hefja undirbúning að því að gera sjúkrahúsinu á Akureyri kleift að framkvæma hjartaþræðingar sem fyrst.

Frú forseti. Þótt málið sé fyrst og fremst heilbrigðismál skipta aðrir hlutir í því gríðarlega miklu máli. Við Íslendingar höfum síðustu 120 ár upplifað byggðaþróun sem er að mörgu leyti einstök, a.m.k. fágæt. Í aðdraganda þess að fullveldisdraumar okkar rættust var flestum ljóst að þessi fámenna þjóð í risastóru landi yrði að eiga sér höfuðborg. Þess vegna voru teknar ákvarðanir um það að lykilmenntastofnanir, lykilheilbrigðisstofnanir, löggjafinn, dómsvaldið og ótal menningarstofnanir yrðu staðsettar í Reykjavík. Það hefur haft það í för með sér að frá árinu 1900 hefur íbúum Reykjavíkur fjölgað úr 7% af landsmönnum í 35% og íbúum höfuðborgarsvæðisins úr 10% í 70%.

Það felast augljósir kostir í þessari ákvörðun á sínum tíma en öllum hlýtur að vera ljóst að það felast líka í þessu miklir gallar. Þetta hefur veikt stoðir samfélaganna úti á landi og þau hafa orðið fábreyttari. Þessir staðir hafa þurft að byggja mjög mikið á stórum og fyrirferðarmiklum greinum, svo sem landbúnaði og sjávarútvegi og nú síðast, eins og við þekkjum frá Vesturlandi og Austurlandi, fiskeldi sem mikill ágreiningur hefur verið um. Það eru ýmsir sem leggjast gegn greininni en segjast þó skilja atvinnuvinkil heimafólks, segja að það verði bara að skapa fjölbreyttari störf á stöðunum. En spurningin er: Hvernig? Ef hið opinbera treystir sér ekki einu sinni til þess, getum við ætlast til þess að einkaaðilar geri það? Þessi tillaga er einmitt liður í því að auka fjölbreytnina.

Það sem þrátt fyrir allt hefur þó unnið með Norðlendingum er að Akureyri og Eyjafjarðarsvæðið býr yfir talsvert meiri fjölbreytni heldur en margir aðrir staðir á landsbyggðinni. En þrátt fyrir það hefur Akureyri fallið úr því að vera annar stærsti bær landsins á nokkrum áratugum niður í að verða sá sjötti stærsti og mun síga mun neðar á næstu árum ef stjórnvöld þora ekki að ráðast í alvörubyggðaaðgerðir sem felast í því að veðja í auknum mæli á Akureyri og þannig í leiðinni á Eyjafjarðarsvæðið og Norðurland allt svo að það geti myndað ákveðið mótvægi við höfuðborgarsvæðið.

Frú forseti. Þetta er skynsamleg ráðstöfun því að Akureyri býr að mörgu leyti yfir borgareinkennum þótt íbúatalan styðji kannski ekki þá fullyrðingu. Það er rétt að minna á að fyrr á öldum voru lykilborgir Evrópu ekkert alltaf miklu stærri en Akureyri, enda var miklu fremur horft á það hvað einkenndi þessar borgir. Þær höfðu góðar hafnir eða lágu að öðru leyti vel við þekktum viðskiptaleiðum, þær höfðu háskóla, þær höfðu sjúkrahús, þær höfðu menningarstofnanir o.s.frv., alveg eins og Akureyri og ég hef stundum kallað þann litla bæ eins konar Bonsai-borg. Hún hefur allt, alla innviði, en hana skortir tilfinnanlega meiri fjölda. Auk þessa sem ég hef talið upp áður þá höfum við líka bætt við stórum, sæmilega stórum, flugvelli sem er meira að segja alþjóðlegur flugvöllur og við njótum þess líka að eiga öfluga og smærri bæi í nágrenninu, út allan Eyjafjörðinn og yfir í Þingeyjarsveit og jafnvel í Skagafjörðinn. Þess vegna er uppbygging á Sjúkrahúsinu á Akureyri alls ekki léttvægt mál. Það er auðvitað fyrst og fremst mannréttindamál að heilbrigðisþjónustan skuli vera góð um allt land. En þetta er líka lykilmál þegar kemur að því að styrkja landsbyggðirnar. Það er sanngirniskrafa landsbyggðarfólks að við njótum góðrar heilbrigðisþjónustu og það er getið um það í lögum. Það stuðlar að auknum lífsgæðum og lífslíkum og ég er sannfærður um að starfsfólk og stjórnendur Landspítala yrðu slíkri framkvæmd mjög fegnir vegna þess að sú merkilega og góða stofnun er undir miklu álagi nú þegar.

Að lokinni þessari umræðu, frú forseti, legg ég til að málið fari inn í velferðarnefnd og verði afgreitt þar vel og hratt og rati á endanum hér aftur inn í þingsal og loks í atkvæðagreiðslu. Ef meiri hluti þingheims greiðir atkvæði með tillögunni þá bíður hæstv. heilbrigðisráðherra ekkert annað en að ganga í málið og klára það.

###

Frú forseti. Ég ætla að ræða lítillega húsnæðisstefnu fyrir árin 2024–2038 ásamt fimm ára aðgerðaáætlun. Í andsvörunum áðan ræddi ég við hæstv. ráðherra hins vegar um leigu og aðgerðir til að bæta réttarstöðu leigjenda og það var kannski hálfgerð heimtufrekja í mér að biðja hann að útskýra hugtak eins og leiguteygja sem ekki var í frumvarpinu eða þingsályktunartillögunni og hefði auðvitað átt að taka það fram að þetta er hugtak sem hann notaði í ræðu 30. maí í vor þegar hann var einmitt að tala um leigumálin. En látum það vera. Það á auðvitað ekki að þurfa að taka það fram að húsnæði er ekki lúxus sem á einungis að standa vel stæðu fólki til boða. Þvert á móti er þetta grunnþörf hverrar manneskju, ekki einungis til að skýla sér fyrir veðri og vindum heldur er tryggt húsnæði staður sem skapar einstaklingum og fjölskyldum öryggi og við köllum það nú í daglegu máli heimili.

Stefnan sem hér er lögð fram er að mörgu leyti ágæt en hún er sett fram við afar snúnar og sérstakar aðstæður. Í fyrsta lagi hefur lengi legið fyrir vöntun á húsnæði og uppbygging þess hefur verið býsna brokkgeng síðustu árin. Hún hefur fyrst og fremst ráðist af markaðsaðstæðum verktaka hverju sinni sem eru ólíkar frá ári til árs í mjög sveiflukenndu hagkerfi. Þátttaka hins opinbera var lengst af lítil eftir að Sjálfstæðisflokkur og Framsóknarflokkur lögðu niður félagslega húsnæðiskerfið og hefur að mestu leyti verið borin uppi af einstökum sveitarfélögum. Fæst hafa reyndar risið undir þeirri ábyrgð þegar frá eru skilin Reykjavík, Akureyri, Ísafjörður og einhver fleiri. Það voru vissulega stigin ákveðin framfaraskref með almenna íbúðakerfinu og þakka ber bæði stjórnvöldum en ekki síst verkalýðshreyfingunni fyrir það framtak. Það hefur þó ekki verið nógu góður framgangur í því verkefni og okkur vantar tilfinnanlega á markaðinn aðila sem getur hugsað til mjög langs tíma, fjárfest til mjög langs tíma og annað þörf þvert á og þrátt fyrir hæðir og lægðir í efnahagslífinu.

Í öðru lagi bætist ofan á þetta fólksfjölgunin, sem var rædd hérna í andsvörum áðan, fyrst og fremst vegna aðflutts vinnuafls sem hefur borið uppi mannaflsfrekar greinar í þjónustu og nú bætist á auðvitað áfall vegna hryllilegra náttúruhamfara sem hafa leitt til þess að tæplega 4.000 manns hafa þurft að flýja frá heimili sínu. Það er óvíst hvenær það fólk getur flutt til baka og ómögulegt og ekki í boði að gera ekki ráð fyrir öðru en að útvega því fólki húsnæði eins og ég held að allir hér séu sammála um.

En í þriðja lagi, og kannski það sem gerir hlutina flókna, þarf þessi mikla þörf á húsnæðisuppbyggingu núna að eiga sér stað í mikilli þenslu í efnahagslífinu og það sést best á því að í sömu viku og hæstv. innviðaráðherra tilkynnti í vor á blaðamannafundi um uppbyggingu 35.000 nýrra íbúða á næstu tíu árum þá dreifði fjármálaráðherra nýrri fjármálaáætlun en þar voru m.a. aðgerðir sem beinlínis voru ætlaðar til að draga úr umsvifum í byggingariðnaði. Ríkisstjórn sem er ekki tilbúin til að forgangsraða og skilgreina þau verkefni sem verður að fara í og neitar á sama tíma að taka á þenslunni þar sem þenslan er lendir óhjákvæmilega í þessari stöðu, að gefa sífellt í og úr. Með öðrum orðum, þetta er gott dæmi um það þegar hægri höndin gerir eitt en sú vinstri annað.

Þetta sést líka skýrt þegar rammasamningurinn um húsnæðisuppbyggingu til tíu ára, sem undirritaður var 12. júlí, er skoðaður. Aðilar að honum eru innviðaráðuneytið, Húsnæðis- og mannvirkjastofnun og Samband íslenskra sveitarfélaga. Þar segir, með leyfi forseta:

„Tilgangur rammasamningsins er að auka framboð nýrra íbúða til að mæta fyrirsjáanlegri íbúðaþörf ólíkra hópa samfélagsins til skemmri og lengri tíma og stuðla að auknum stöðugleika og jafnvægi á húsnæðismarkaði á næstu tíu árum. Í rammasamningnum kemur fram áætlun á landsvísu um byggingu 4.000 íbúða árlega á næstu fimm árum og 3.500 íbúða árlega næstu fimm ár eftir það til að mæta áætlaðri þörf fyrir íbúðarhúsnæði.“

Sem sagt 37.500 íbúðir á næstu tíu árum. Þetta er sannarlega mikilvægt og þarft markmið en nú, þegar litið er rúmu ári seinna, virðist metnaðurinn eitthvað aðeins vera farinn að dvína því í töflunni í blábyrjun þingsályktunartillögunnar er beinlínis grafið undan rammasamningnum um húsnæðismál. Húsnæðis- og mannvirkjastofnun hefur sem sagt metið það svo að til að efna rammasamninginn þurfi stofnframlög frá ríkinu að vera samtals 44 milljarðar kr. frá 2024–2028 en ríkisstjórnin stefnir að því að það verði 22 milljarðar, lækki um helming strax árið 2025. Og, herra forseti, þetta er meira að segja viðurkennt í greinargerðinni, með leyfi:

„Umræddar fjárheimildir eru talsvert undir því sem þyrfti að vera ef rammasamningur ríkis og sveitarfélaga um aukið framboð íbúða á árunum 2023–2032 gengi að öllu leyti eftir, en þar er gert ráð fyrir að byggðar verði 35.000 nýjar íbúðir á næstu 10 árum og að hlutfall nýrra íbúða með viðráðanlegum húsnæðiskostnaði verði að jafnaði um 30%.“

Herra forseti. Það er auðvitað sorglegt að markmið rammasamnings skuli ekki vera að nást á þessu tímabili og það bólar lítið á samningum við önnur sveitarfélög en Reykjavík og Vík í Mýrdal og væri gaman að heyra ráðherra segja okkur aðeins frá því hvernig gangi að ræða við önnur sveitarfélög. En í stefnunni er aðeins komið inn á með hvaða hætti er hægt að auka hlutdeild leiguíbúða en hún hefur verið með því minnsta sem þekkist í okkar heimshluta. Það er t.d. talað um að lífeyrissjóðunum verði gert kleift að koma að uppbyggingu leiguíbúða með fjármögnun og aðkomu að eignarhaldi húsnæðisfélaga og í því sambandi sakna ég þess að ríkisstjórnin komi núna með húsaleigulög til þingsins sem tryggja betur réttindi leigjenda. Það er gott að heyra hæstv. ráðherra tilkynna að það verði afgreitt úr ríkisstjórn á föstudaginn.

Hæstv. ráðherra talaði um að hann væri meira fyrir að halda sig við raunveruleikann þegar kemur að uppbyggingu húsnæðis. En það er margt ansi þokukennt í þessari stefnu. Ég spyr t.d.: Hvernig samræmist það metnaðinum sem settur er þarna á blað að á sama tíma nánast, fyrir nokkrum árum, hafi sömu ríkisstjórnarflokkar lagt niður opinberar byggingarrannsóknir? Það er talað um að áhersla verði lögð á gæði, grunngæði íbúðarhúsnæðis verði höfð að leiðarljósi í allri hönnun, til að mynda öryggi, dagsbirta, hreint loft, góð hljóðvist, aðgengi, gott skipulag og skilvirkni og að húsnæði uppfylli rýmisþörf til daglegra athafna. Það á að stuðla að nýsköpun, rannsóknum og þróun, m.a. við hönnun til að draga úr kolefnislosun. Þetta eru skynsamleg og nauðsynleg markmið. En þau samrýmast því ekki að vera búin að leggja af opinberar byggingarrannsóknir í landinu og þó að vissulega hafi verið settir aurar í samkeppnissjóði þá er í fyrsta lagi ekki mjög skýr leiðbeining um það með hvaða hætti niðurstöður þeirra nýtist almennt við hönnun og byggingu húsnæðis og fyrir utan það eru fjármunirnir sem fara í það, bara til að setja þetta í samhengi, svipaðir eða heldur minni heldur en stærsta fjölmiðlafyrirtæki landsins fær í fjölmiðlastyrk núna nýverið. Og þá er ég ekki að draga úr mikilvægi þess að styðja frjálsa fjölmiðlun.

Herra forseti. Þetta er nauðsynlegt plagg og það ber að virða. Það er gott að setja fram stefnu. En það þurfa að fylgja aðgerðir sem þurfa að vera í takt við stefnuna. Það er bara því miður margt í okkar núverandi umgjörð og regluverki, lagaumhverfi, sem styður ekki við þessi göfugu markmið. Þess vegna er það von mín að Alþingi taki þetta mál nú til umfjöllunar, snikki það aðeins til þannig að það verði í raun stefna og aðgerðaáætlun sem við þurfum svo sannarlega á að halda til að koma á jafnvægi á húsnæðismarkaði í landinu.

###

Herra forseti. Það verður að gera ákveðna kröfu til ráðherra um að þeir geti útskýrt hvað er í frumvörpum eða þingsályktunartillögum. Mér dettur nú í hug ágætisskáldsaga Davíðs Stefánssonar um Sólon Íslandus þar sem Sölvi Helgason reiknar barn í konu og úr henni aftur því að þannig er þetta svolítið með húsnæðismál þessarar ríkisstjórnar. Það er fullt af fallegum loforðum og sömu áform kynnt aftur og aftur en það gerist ekkert. Og nú spyr ég bara, burt séð frá leigubremsu og leiguteygju: Hvenær kemur ráðherra inn með húsaleigulögin?

###

Herra forseti. Það er auðvitað alltaf skynsamlegt að gera ráðstafanir til framtíðar, sérstaklega ef við erum að hysja upp um okkur buxurnar eftir aðgerðaleysi. Ég fagna í sjálfu sér þessari umræðu. Ég mun koma inn á stefnuna í ræðu en mig langar að spyrja hins vegar ráðherra, af því að við erum hér í núinu. Í rúmt ár hefur Samfylkingin kynnt og kallað eftir leigubremsu. Ríkisstjórnin hafði raunar boðað húsaleigulög í september en það bólar ekkert á þeim enn þá. Nú er eins og hugmyndin um leigubremsuna sé komin á ís en kynnt til sögunnar eitthvað sem er heitir leiguteygja. Í fyrsta lagi langar mig að spyrja hvort það sé rétt hjá mér að leigubremsan muni ekki koma hér inn í haust, sem hefði verið heppilegt við núverandi aðstæður. Í öðru lagi langar mig að heyra frá ráðherra hvað leiguteygja er og svo að lokum hvort hann geti dagsett húsaleigulögin.

###

Herra forseti. Ég ætla nú ekki að halda langa ræðu um þetta en vildi koma hingað upp vegna þess að mér finnst þetta frumvarp að mörgu leyti vera skiljanlegt. Öll áttum við okkur á ástæðum þess að það þarf að breyta tekjustofnum sem liggja til grundvallar ökutækjanotkun. Við viljum mjög gjarnan færa okkur úr bílum sem drifnir eru áfram af jarðefnaeldsneyti og yfir í hreinni orku. Það er auðvitað almennt umhugsunarefni hvort það sé skynsamlegt að draga mikið úr ívilnunum núna, eins og gert verður um áramót, en það er aftur önnur umræða. Það er líka umhugsunarefni að á sama tíma og við ætlum þó í gegnum Orkusjóð að ýta fólki yfir í bíla sem keyra á rafmagni þá eru mjög víða, á landsbyggðinni sérstaklega, innviðir með þeim hætti að fólki er kannski illa gert kleift að nýta sér þennan kost. Það verður auðvitað að vera forsendan fyrir þessum orkuskiptum að það verði hægt að gera þetta alls staðar.

En almennt er ég sammála því að þeir greiði sem noti vegna þess að þetta snýst ekki bara um útblástur bíla, þetta snýst auðvitað um slit á vegum. Í rauninni er kannski ekki neitt til sem heitir grænn einkabíll. Vissulega eru rafmagnsbílar vistvænni en þeir eru í eðli sínu ekki grænir. Það er tvennt sem einkennir bílinn síðustu 70, 80 árin. Það er auðvitað sá veruleiki að hann spýr út úr sér efnum sem eru slæm fyrir umhverfið en svo er það hreyfanleiki bílsins sem hefur í rauninni haft miklu meiri áhrif á þetta sýnilega umhverfi okkar heldur en við gerum okkur nokkurn tímann grein fyrir. Þessar fallegu borgir sem við ferðumst til og viljum fara að skoða, þessar evrópsku blönduðu, þéttu borgir, eru byggðar upp í veruleika þar sem bíllinn er ekki til og möguleiki til að hreyfa sig á milli staða ekki sá sami og hann er í dag. Fólki var nauðugur einn kostur að byggja skynsamlega, að vera með verslanir á jarðhæðum og íbúðir þar fyrir ofan og verksmiðjur og annað nálægt og gjarnan var þetta svo tengt með almenningssamgöngum.

Þessi nýi veruleiki síðustu áratugina hefur breytt borgunum okkar úr þessari þéttu, evrópsku byggð yfir í þessa bandarísku bílaborg, ef við getum kallað hana það, sem byggist á flokkun og aðgreiningu, þar sem þú býrð á einum stað, vinnur á öðrum stað, sækir afþreyingu á þriðja stað og þetta er svo allt tengt saman með götum og oft stórum umferðarmannvirkjum. Þetta er eitthvað sem okkur þykir síðra. Margar borgir og flestar borgir, Reykjavík þar á meðal, eru að reyna að vinda ofan af þessu og sigla aftur yfir í hina ákjósanlegu byggð. Forsendan fyrir því að það takist eru svo auðvitað góðar almenningssamgöngur. Við eigum alveg möguleika á því að byggja þær upp hér í þéttbýlinu á suðvesturhorninu svo að einhverju nemi þannig að þær verði valkostur við einkabílinn. Það er hins vegar erfiðara úti á landi. Við getum haldið úti einhverjum almenningssamgöngum og höfum verið að gera það, þó að í allt of litlum mæli sé, en þær verða ekki valkostur fyrir landsbyggðarfólk.

Þá vil ég taka undir áhyggjur hv. þm. Birgis Þórarinssonar. Það þarf að huga vel að því hvaða áhrif þetta hefur á fólk sem kýs að búa í dreifbýlinu eða hefur fæðst þar og ekki haft möguleika á því að flytja þaðan. Það þarf oft að sækja vinnu um langan veg en það þarf líka að sækja ýmsa þjónustu, vegna þess að við erum búin að byggja upp 70–80% af öllum íbúðum á sama staðnum. Og það var alveg skynsamleg hugsun vegna þess að við þurftum að eignast eina borg sem innihélt menningarstofnanir, dómstóla, heilbrigðisstofnun og háskóla og annað slíkt en það þarf að gefa öllu fólkinu sem býr annars staðar kost á því að nýta sér þessa þjónustu. Það má ekki vera með þeim hætti að það kosti þá þetta fólk miklu meira en aðra að nýta sér þá sjálfsögðu þjónustu sem í sumum tilfellum er bundin í lög, eins og réttinn til fullnægjandi læknisþjónustu t.d. Ég tek því undir með hv. þingmanni að þá hljótum við samhliða þessari þróun, sem við verðum augljóslega að fara í og ég styð í grunninn, að skoða þær mótvægisaðgerðir sem nágrannar okkar í Noregi og Danmörku og víðar hafa gripið til, að í þeim tilfellum þar sem fólk þarf á einkabílnum að halda og þarf um langan veg að fara, jafnvel oft í viku, verði þá hægt með einhverjum hætti að fá skattafslátt eða aðra ívilnun á móti.

Hv. þm. Birgir Þórarinsson kom líka inn á að það væri fjölmennur hópur sem byggi í úthverfum höfuðborgarinnar og í næstu byggðum við höfuðborgina og sækti vinnu hér daglega. Það er líka þekkt þróun þessara bílaborga að miðborgirnar voru dýrari. Það var möguleiki að reisa gisnari byggð þegar einkabíllinn kom til sögunnar þannig að úthverfavæðingin varð allsráðandi. Fólk sótti oft þangað vegna þess að húsnæði var ódýrara en síðan runnu náttúrlega á fólk tvær og þrjár grímur jafnvel þegar það áttaði sig á því að bifreiðakostnaðurinn á móti gerði þennan sparnað að engu. Þetta er því ekki skynsamleg hugsun en þetta er í rauninni eitthvað sem Vesturlandabúar hafa þróað síðustu áratugi og við þurfum einhvern veginn að vinda ofan af. Og á meðan við erum að vinda ofan af því þurfum við að koma í veg fyrir að þetta bitni á því fólki sem er í þessari stöðu.

Að því slepptu þá finnst mér í rauninni þetta frumvarp að mörgu leyti vera eðlilegt skref í þeim breytingum sem við erum að ganga í gegnum og við viljum sjá að við förum úr bílum, knúnum áfram af jarðefnaeldsneyti, sem við getum þá skattlagt í minna mæli, og færum okkur yfir í kílómetragjöld. Eins og ég skil hæstv. ráðherra þá liggur það fyrir að í framtíðinni muni allir borga þessi kílómetragjöld. Það má svo skoða það hvernig við getum jafnað aðstöðu fólks, annaðhvort með skattaívilnun eða einhverjum föstum gjöldum, eins og hv. þm. Birgir Þórarinsson kom inn á.

Að lokum, herra forseti, þá hitti ég bónda framan úr Bárðardal, innst í Bárðardal, og hann keyrir á nýjum og fínum rafmagnsbíl. Hann sagði við mig: Ég er alveg til í að borga þetta kílómetragjald en ég vildi gjarnan hafa vegi til að keyra á.

Það beinir náttúrlega sjónum okkar að því líka að við eigum eftir að byggja upp okkar grunnumferðarnet og það þarf auðvitað að haldast í hendur við það að rukka fólk fyrir að keyra. Það er varla hægt að gera það vegna aksturs á vegum eins og eru inn Bárðardalinn.

###

Herra forseti. Stjórnvöld standa frammi fyrir risavöxnu verkefni næstu misserin og það er nauðsynlegt að við stöndum þétt að baki Grindvíkingum í þeirra hremmingum. Ég vil ítreka stuðning Samfylkingarinnar við allar nauðsynlegar aðgerðir.

Því miður er í fleiri horn að líta, herra forseti. Mikil verðbólga og háir vextir hafa hitt mjög marga illa, ekki síst fólk á húsnæðismarkaði. Mig langar nú mitt í fjárlagavinnunni að minna á mjög erfiða stöðu bænda í landinu. Á tyllidögum er þingmönnum tíðrætt um mikilvægi innlendrar matvælaframleiðslu og er rétt að vekja athygli á því nú þegar margir bændur standa andspænis mjög illviðráðanlegum aðstæðum. Kjararannsóknir hafa sýnt að bændur eru mjög launalitlir, reksturinn ber ekki aukavinnuafl og þeir eru bundnir búum sínum allt árið og komast ekki í frí. Auk þess hafa miklar og oft nauðsynlegar fjárfestingar komið harkalega í andlitið á þeim nú í því háa vaxtaumhverfi sem við búum í. Það er hætta á að margir ungir bændur leggi upp laupana og nýliðun verði engin ef ekki verður gripið til róttækra aðgerða.

Herra forseti. Það þarf tvennt að koma til; lausnir á bráðavanda sem gætu t.d. verið í formi vaxtabóta en einnig aðgerðir sem miða að því að bæta stöðu landbúnaðar til framtíðar. Þar þarf að bæta rekstraraðstæður afurðastöðva en einnig að horfa til fjárfestingarstyrkja og hagstæðara langtímalána til bænda. Þar gætum við t.d. lært af Norðmönnum en einnig af styrkjaumhverfi Evrópusambandsins.

Herra forseti. Þeir flokkar sem nú mynda ríkisstjórn á þingi bera öðrum fremur ábyrgð á því hvernig starfsumhverfi landbúnaðarins hefur þróast síðustu áratugi. Sumir af þeim hafa meira að segja gumað af því að vera sérstakir málsvarar bænda umfram aðra flokka á þingi en samt erum við í þessari stöðu. Nú verður að bregðast harkalega við.

###

Herra forseti. Höldum aðeins áfram með búsetuna. Réttur fatlaðs fólks til að lifa réttlátu og sjálfstæðu lífi án aðgreiningar í samfélaginu er tryggður í 19. gr. samnings Sameinuðu þjóðanna um réttindi fatlaðs fólks og eiga aðildarríkin að gera viðeigandi ráðstafanir til að tryggja fötluðu fólki þann rétt til fulls. Það sem felst í þeim rétti er að viðkomandi fái aðstoð þar sem þeir hafa stjórn á eigin lífi og til að taka ákvarðanir um líf sitt. Þetta geta t.d. verið ákvarðanir um hvar fólk vill búa og eiga heimili. Það er auðvitað grundvallaratriði að tryggja jöfn réttindi fatlaðs fólks með lögum og að við byggjum samfélagið okkar þannig upp að enginn sé skilinn eftir.

Í lögum um þjónustu við fatlað fólk með langvarandi stuðningsþarfir er kveðið á um rétt einstaklings til notendastýrðrar persónulegrar aðstoðar, NPA. Þetta þjónustuform er mikilvægur liður í því að tryggja lögbundin mannréttindi fatlaðs fólks. Með þessum lögum eru hins vegar lagðar ákveðnar skyldur á ríkissjóð til að fjármagna NPA-þjónustu miðað við tiltekinn fjölda samninga. Þrátt fyrir það er enn á ný með fjárlögum ekki gert ráð fyrir nægilegum fjárframlögum til að unnt sé að fjölga NPA-samningum í samræmi við þann fjölda sem lögin gera ráð fyrir fyrir lok ársins 2024.

Hæstv. ráðherra sagði að ríkisstjórn Katrínar Jakobsdóttur hefði sannarlega sett málefni þessa hóps á oddinn, og þá er að fylgja því eftir og tryggja þetta fé. Fjöldi einstaklinga er á biðlista eftir NPA-þjónustu og biðin hefur mjög alvarlegar afleiðingar í för með sér fyrir þennan hóp. Í mörgum tilfellum stendur þessum einstaklingum ekki annað til boða en dvöl á stofnunum þar sem fólk getur ekki lifað sjálfstæðu lífi á eigin forsendum eins og það hefur rétt til. Hæstv. ráðherra, það er óviðunandi staða.

###

Frú forseti. Ég þakka hæstv. ráðherra fyrir framsöguna. Mér finnst mjög margt gott í þessari þingsályktunartillögu. Hún er vel upp sett og skýr og þar eru jákvæð skilaboð á margan hátt þótt það sé hægt endalaust deila um hraða framgangs mála og annað af því tagi. Þingsályktunartillagan fer í upphafi ágætlega yfir þær áskoranir sem heimsbyggðin stendur sannarlega frammi fyrir; vaxandi fátækt og ójöfnuð og aukinn fjölda fólks á flótta vegna ýmissa ytri aðstæðna og auðvitað aðstæðna í ýmsum ríkjum. Það er auðvitað alveg rétt sem kemur fram líka að þessar og vissulega fleiri áskoranir ógna helst framgangi heimsmarkmiða Sameinuðu þjóðanna sem við styðjum og sem eru til grundvallar þróunarsamvinnu Íslands.

Mér finnst  ánægjulegt að það skuli svona afdráttarlaust hafa verið lýst yfir stuðningi við markmið Sameinuðu þjóðanna um þróunarsamvinnu sem gerir ráð fyrir 0,7% af vergum þjóðartekjum. Við eigum vissulega langt í land, eins og hér hefur komið fram, og erum umtalsverðir eftirbátar nágrannaþjóða okkar. En það má þó í þessari útgáfu, þessari þingsályktunartillögu, sjá tölusett markmið sem stefna upp á við. Það er í rauninni nýlunda frá því hvernig þetta hefur verið síðustu nokkur árin þar sem þetta hefur staðið meira og minna í stað. Ég verð auðvitað að fagna því. Og eins og ég sagði áðan getum við endalaust deilt um það hversu hratt á að stefna að þessu. En það er þó gleðilegt að sjá að núna sjáum við skref upp á við næstu árin. Okkar hlutverk hérna í þinginu er þá bara standa á bak við þau áform og tryggja að svo verði.

Ég ætla ekki að tíunda  þá mismunandi samvinnu sem við eigum í. Allt er þetta ágætt. En mig langar þó að hrósa Íslandi fyrir þessa tvíhliða þróunarsamvinnu sem stjórnvöld hafa staðið fyrir í Malaví, Úganda og nú í Síerra Leóne. Ég var nú svo heppinn sjálfur að fara árið 2018 ásamt þáverandi formanni utanríkismálanefndar, Áslaugu Örnu Sigurbjörnsdóttur, til Malaví og kynna mér starfið þar. Það var hreint ótrúlegt að sjá hversu gifturíkt það er að vinna með svona milliliðalausum hætti með héraðsstjórnum þar og ná þá í fyrsta lagi að nýta fjármunina mun betur  en gæti gerst ef þetta færi í gegnum einhverja milliliði, auk þess sem þetta var heilmikill stuðningur við kerfið þar og ákvarðanatöku og markmiðssetningu stjórnvalda í þessum héruðum þar sem þau lærðu í rauninni áætlanagerð og að hrinda hugmyndum í framkvæmd með stuðningi frá Íslandi. Það var mjög gleðilegt og ég hvet Ísland áfram til þess að gera það. Við höfum valið þarna þrjú af allra fátækustu ríkjum heims og það er auðvitað mjög skynsamlegt og mikilvægt að gera það af því að hreint vatn, skólar og aðgangur að sjúkrahúsi er svo sannarlega forsenda þess að þessi lönd geti vaxið upp úr hryllilegri fátækt ásamt því að við beitum okkur fyrir því að þau taki betri stefnu gagnvart mannréttindum, af því að víðast hvar eru þau á þessum stöðum ekki í mjög góðum málum.

Frú forseti. Framlag okkar til þessarar þróunarsamvinnu skiptir svo sannarlega miklu máli en  í fullri hreinskilni þá munu fjármunir frá fámennu landi eins og Íslandi auðvitað ekki ríða baggamuninn þegar kemur að því að uppræta örbirgð í heiminum. En þá er rétt að nefna líka svona rétt í lokin að við Íslendingar eigum annað mjög öflugt tæki sem við eigum að nota og sem við höfum auðvitað nýtt; það eru áhrif í alþjóðasamstarfi og það er röddin okkar. Hvort tveggja eigum við að nota til góðs, hluti eins og frelsi, lýðræði, mannréttindi og jafnrétti. Þetta eru allt gildi sem við höfum talað fyrir og eigum að tala fyrir og það er auðvitað mjög ánægjulegt að það komi skýrt fram í þessari þingsályktunartillögu að það ætlum við svo sannarlega að gera áfram, því að á endanum er það nú sennilega allra líklegasta leiðin til að ríki nái að lyfta sér upp úr fátækt og ömurð og til meiri velsældar og mannréttinda.

###

Frú forseti. Það var gott að utanríkismálanefnd, og Alþingi núna, sé skýr um það fyrir hvað við stöndum í utanríkismálum. Það hefur verið hulið örlitlu mistri síðustu vikurnar og við það verður ekki unað. Um leið og þessi tillaga hefur verið samþykkt ætlumst við auðvitað til að ríkisstjórnin geri þessa tillögu að sinni og láti í sér heyra á alþjóðavísu.

###

Herra forseti. Nú eru liðinn rétt mánuður síðan yfirstandandi lota í átökum Ísraels og Palestínu hófst og sá hildarleikur sem nú fer fram er bæði ofsafenginn og hryllilegur. Við fylgjumst með einhverjum harkalegustu árásum sem hafa átt sér stað fyrir botni Miðjarðarhafsins þar sem engin virðing er borin fyrir mannslífum. Flest okkar hér, sem erum svo heppin að búa við frið og öryggi,  finna auðvitað til vanmáttar og máttleysis þegar við fylgjumst með fréttaflutningi af atburðunum, enda hefur António Guterres, aðalframkvæmdastjóri Sameinuðu þjóðanna, líkt Gaza-ströndinni við barnagrafreit. Rúmlega 4.000 börn hafa verið drepin síðastliðinn mánuð, enn fleiri hafa særst og rúmlega 1.000 barna er saknað og talin grafin í rústum húsa. Fleiri blaðamenn hafa verið drepnir á þessu fjögurra vikna tímabili en í nokkrum öðrum átökum í a.m.k. 30 ár og fleiri hjálparstarfsmenn Sameinuðu þjóðanna hafa verið drepnir á jafn löngum tíma en nokkru sinni fyrr í sögunni, enda hafa allar helstu stofnanir Sameinuðu þjóðanna kallað eftir tafarlausu vopnahléi. Það hefur aðalframkvæmdastjóri Sameinuðu þjóðanna einnig gert og allsherjarþing Sameinuðu þjóðanna. Undir þá kröfu, um tafarlaust vopnahlé á mannúðarástæðum, tökum við á Alþingi hér í dag.

Þótt blóðbaðið hafi staðið yfir í heilan mánuð hafa landsmenn og umheimurinn verið í talsverðri þoku varðandi afstöðu ríkisstjórnar Íslands. Þannig sat Ísland hjá í atkvæðagreiðslu á allsherjarþingi Sameinuðu þjóðanna þegar greitt var atkvæði um tillögu Jórdaníu. Utanríkisráðherra mætti í fréttir strax í kjölfarið og varði þessa ákvörðun. Skömmu síðar ályktaði þingflokkur forsætisráðherra um stuðning við ályktunina og hæstv. forsætisráðherra ítrekaði sérstaklega þá afstöðu sína. Er nema von að fólk átti sig ekki algerlega á hver stefna ríkisstjórnarinnar er í þessu hryllilega máli?

Það má margt segja um hjásetu Íslands og viðbrögð hæstv. utanríkisráðherra í kjölfarið. Hann bar því við að ekki hefði verið hægt að styðja tillöguna eftir að tillaga Kanada um að fordæma hryðjuverkaárás Hamas í upphafi var felld. Í fyrsta lagi höfðu íslensk stjórnvöld þá þegar fordæmt hryllilegar hryðjuverkaárásir Hamas. Í öðru lagi eru öll þau atriði sem Kanada nefndi í ályktuninni fordæmd í ályktun Jórdaníu, þótt orðið Hamas sé vissulega ekki nefnt, bæði  hryðjuverkaárásin hryllilega og gíslatökurnar en einnig krafan um að gíslunum verði tafarlaust sleppt og þeir meðhöndlaðir á mannúðlegan hátt á meðan þeir eru í haldi. Í þriðja lagi, og kannski það sem skiptir allra mestu máli, þá er einfaldlega gagnrýnisvert að sitja hjá af tæknilegum ástæðum á sama tíma og þúsundir óbreyttra borgara og barna hafa verið drepin. Forsætisráðherra er því sammála og þjóðin er það líka.

Herra forseti. Æðstu ráðamenn íslensku þjóðarinnar, hæstv. utanríkisráðherra og hæstv. forsætisráðherra, hafa hingað til ekki enn talað fullkomlega einum rómi, enda sagði hæstv. utanríkisráðherra að það væri óheppilegt. Þess vegna er það ánægjulegt og var í rauninni algjörlega nauðsynlegt að utanríkismálanefnd tæki í taumana og næði saman um skýra ályktun til umheimsins. Fulltrúar allra flokka á þingi standa að þessari ályktun og þannig verður hún vafalaust samþykkt hér í dag. Þá er það krafa Alþingis að íslensk stjórnvöld, sem sitja í skjóli Alþingis, geri hana tafarlaust að sinni og álykti strax á sama veg.

Herra forseti. Ég ætla ekkert að tíunda tillöguna, hún liggur hér frammi og á netinu, en hún felur þó í sér eftirfarandi hluti: Að kallað verði eftir tafarlausu vopnahléi af mannúðarástæðum, að hryðjuverk Hamas, sem hófust 7. október, verði fordæmd og að Alþingi fordæmi jafnframt allar aðgerðir ísraelskra stjórnvalda sem brjóta gegn alþjóðlegum mannúðarlögum og að öll brot stríðandi aðila á alþjóðalögum verði rannsökuð til hlítar. Loks felum við Alþingi einnig að veita viðbótarframlög til mannúðaraðstoðar þótt vissulega sé allt tal um nokkrar krónur mjög fátæklegt þegar við stöndum andspænis atburðum þar sem hundruð barna eru drepin á hverjum degi — einn meðalstór grunnskóli til að setja hlutina í hryllilegt samhengi.

Herra forseti. Að lokum má spyrja hvert hlutverk smáþjóðar eins og Íslands er þegar kemur að lausn hildarleiks eins og á sér stað núna í Palestínu og Ísrael. Við erum herlaus þjóð og fjárframlög okkar duga vissulega skammt í samanburði við framlög margra annarra þjóða, en við höfum rödd og okkur ber að nota þessa rödd. Ísland þarf þess vegna að tala skýrri röddu á alþjóðavettvangi og við eigum alltaf að tala fyrir friði. Ísland var meðal þeirra þjóða sem samþykktu stofnun Ísraelsríkis og við vorum einnig meðal fyrstu þjóða til að viðurkenna sjálfstæði Palestínu. Við höfum talað fyrir varanlegum friði á svæðinu og við höfum talað fyrir tveggja ríkja lausn. Krafa þingsins er að íslensk stjórnvöld tjái sig ávallt í samræmi við það og með afgerandi hætti en síðast en ekki síst á þann hátt að ekki leiki minnsti vafi á að við unum því ekki að saklausum borgurum sé slátrað í mjög óljósri og miskunnarlausri vegferð.

Heyr, heyr.Herra forseti. Rödd Alþingis í þessu máli er skýr. Það þarf að stöðva þessa vitfirringu. Við krefjumst vopnahlés af mannúðarástæðum tafarlaust.

###

Frú forseti. Það er ágætt að hæstv. ráðherra virðist nú ætla að ljúka þessu gönuhlaupi en það er ágætt að ræða þetta hérna vegna þess að þetta er kennslubókardæmi um hvernig á ekki að fara að þegar á að breyta kerfinu. Ráðherra reyndi nefnilega lengi vel að klæða þessi áform í faglegan búning og tíundaði hversu mikið framfaraspor þetta yrði fyrir skólasamfélagið, t.d. á Akureyri. Fljótlega viðurkenndi ráðherra þó að hvatinn væri fyrst og fremst sparnaður, enda hefði honum ekki tekist að sannfæra fjármálaráðherra um að veita honum nægilegt fjármagn til þess að skólarnir gætu sinnt skyldum sínum og sótt enn frekar fram. Þá liggur nú fyrir að samráð var í algeru skötulíki og einhvers staðar hefði það þótt saga til næsta bæjar að barnamálaráðherra fengi ákúrur frá umboðsmanni barna fyrir að gæta ekki að lögbundnu samráði við börn.

Herra forseti. Menntaskólinn á Akureyri og Verkmenntaskólinn á Akureyri eru báðir mjög öflugir og ólíkir skólar með ólíkan skólabrag. Við erum annars vegar með einn elsta menntaskóla landsins, hefðbundinn bóknámsskóla með bekkjakerfi þar sem nemendurnir eru á svipuðum aldri. Hins vegar erum við með verkmenntaskóla sem býður upp á mjög mikinn sveigjanleika fyrir nemendur og þeir eru á ólíkari aldri. Um langt skeið hafa þess vegna börn á öllu Norðurlandi getað valið um mjög mismunandi og spennandi framhaldsskóla. Ef slík breyting yrði myndi það heyra sögunni til. Það skýtur beinlínis skökku við að ráðherra sem talar um að hann hafi farsæld barna að leiðarljósi skuli svo birtast með tillögur sem ganga þvert gegn þeim. Og nú, fyrst ráðherra hefur hvílt þessar hugmyndir sínar, er góð ábending til hans að gefa framhaldsskólunum smá næði eftir að hafa á nokkrum undanförnum árum þurft að glíma við styttingu framhaldsskólanna og Covid og að sækja meiri peninga í fjármálaráðuneytið þannig að þeir geti byggt upp og eflt skólastarf en ekki að eyðileggja það.  Það er ömurlegt að þingið skuli ekki þurfa að koma að slíkum áformum og við hljótum að íhuga það að breyta lögum þannig að ráðherra geti ekki eftir sínum duttlungum ákveðið að gera grundvallarbreytingar á skólastarfi í landinu.

###

Herra forseti. Við fylgjumst nú með einhverjum harkalegustu árásum okkar tíma fyrir botni Miðjarðarhafs þar sem engin virðing er borin fyrir lífi almennra borgara og barna. António Guterres, aðalframkvæmdastjóri Sameinuðu þjóðanna, hefur líkt Gaza-ströndinni við barnagrafreit og kallar að sjálfsögðu eftir tafarlausu vopnahléi. Hátt í 4.000 börn hafa verið drepin frá upphafi átakanna, enn fleiri hafa særst og rúmlega 1.000 barna er saknað og jafnvel talin  grafin í rústum húsa. Hundruð barna eru sem sagt drepin  á hverjum degi. Fleiri blaðamenn hafi verið drepnir á þessu fjögurra ára tímabili en í nokkrum öðrum átökum í a.m.k. þrjá áratugi og fleiri hjálparstarfsmenn Sameinuðu þjóðanna hafa verið drepnir á jafn löngum tíma en nokkru sinni fyrr í sögunni.

Ísland þarf að tala skýrri röddu á alþjóðavettvangi. Ísland á að tala fyrir varanlegum friði og tafarlausu vopnahléi. Fyrir utan það að hundruð barna láti lífið í árásunum á hverjum degi eru smitsjúkdómar farnir að breiðast út í ofanálag og næringarskortur farinn að gera vart við sig. Það skiptir því máli að vopnahlé komist á tafarlaust til að forða enn fleiri börnum frá dauða.

Á Gaza  hefur tæpur helmingur heimila verið eyðilagður. 18 sjúkrahús, skólar, bænahús og kirkjur og heilu íbúðahverfin hafa verið lögð í rúst. Maður spyr  einfaldlega: Hvers konar framtíð bíður barna í Palestínu, herra forseti? Þess vegna er krafa um tafarlaust vopnahlé eins og 18 mannúðar- og hjálparstofnanir hafa kallað eftir nú í vikunni. Við Íslendingar erum smáþjóð sem á allt undir því að alþjóðalög og mannréttindi séu virt. Okkar sterkasta vopn í þeirri baráttu er röddin okkar, en sú rödd verður að vera skýr og afdráttarlaus og það verður að vera krafa að stjórnvöld tali einum rómi.

###

Frú forseti. Já, auðvitað er aldrei neitt hafið yfir vafa. En í stað þess að kasta kerfi sem skiptir máli fyrir listamenn þá væri kannski tilraunarinnar virði að reyna að vinda ofan af pólitískum duttlungum, ef þeir ráða ferðinni. Það er hægt, eins og ég benti á áðan, með því að reiða sig meira á faghópinn sem er tilnefndur með ákveðnum hætti. Það væri t.d. alveg hægt að leggja það  bara alfarið í hendur Samband íslenskra listamanna að gera það og aftengja þetta alveg stjórnmálunum. Nú veit ég ekki hvernig það er gert. Það getur meira að segja vel verið að það sé þannig.

En það er auðvitað alveg rétt hjá hv. þingmanni að fólk kemur ekki inn og fer út af þessum lista bara svona eftir því sem vindar blása vegna þess að hér er ekki verið að greiða fólki laun fyrir að vinna að list sinni og það er heldur ekki verið að verðlauna það fyrir eitthvert ákveðið listaverk. Það er verið að heiðra það fyrir lífsstarf sem hefur greitt leiðina fyrir fólk sem kemur á eftir, sem er líklegt til að halda sjálfsmynd okkar sem þjóðar á lofti meðal annarra þjóða sem heiðra meira eða minna allar sitt listafólk. Mér þykir gott að heyra það sem kom fram í andsvarinu, þó að  ég hafi þóst vita það,  við hv. þingmaður er ekki ósammála um að við eigum að heiðra listamenn. Við skulum þá bara láta staðar numið hér og láta ágreininginn snúast um hvort þetta er rétta leiðin eða ekki. En ég vildi bara koma upp til að lýsa því yfir að mér finnst þetta ekki vera rétta leiðin og mér fyndist það vera skref aftur á bak.

###

Frú forseti. Auðvitað getum við heiðrað listamenn á ýmsan hátt, hvert og eitt okkar gætu gert það bara með því að lesa bækurnar og skoða málverkin og fara á tónleikana. En hér erum við að tala um að lyfta upp fólki sem fagnefnd hefur komist að að hefur skilað ótrúlega merkilegu lífsstarfi sem skiptir sjálfsmynd þjóðarinnar máli. Ég held að ef hv. þingmaður myndi spyrja bara almenna listamenn, þótt þau hafi aldrei ratað á þennan lista og muni ekki gera það, hvort þau vildu leggja þetta niður að svarið yrði nei, afdráttarlaust. Og af því að í upphafi spurði hv. þm. Vilhjálmur Árnason hvernig ég hafi fengið það út að hann væri að bera saman starfslaunin annars vegar og heiðurslaunin hins vegar þá er það bara mjög einfalt, vegna þess að er alveg rétt hjá hv. þingmanni, hann talar um það í greinargerðinni hver munurinn á þessu sé, en hann segir hér í ræðustóli í andsvarinu að hann hafi viljað koma því á framfæri hvernig hægt væri að þróa starfslaunin frekar og efla þau á kostnað þá heiðurslaunanna, þannig að það er auðvitað augljóst mál hvað ég átti við.

En það er óþarfi að rífast um það. Ég held að aðalatriðið sé að við þróum áfram, eins og ég sagði í ræðu minni, með hvaða hætti við getum tilnefnt og veitt framúrskarandi listafólki heiðurslaun án þess að það sé hafið yfir vafa að það liggi faglegt mat þar á bak við. Það gerist frekar með því að þingnefnd Alþingis hlusti á fagnefndina en taki ekki alltaf sjálfstæðar ákvarðanir sem byggja jafnvel á því hvað mörg SMS berast með tilteknum nöfnum.

###

Herra forseti. Ég ætla nú ekki að hafa löng orð um þetta mál annað en að mér finnst flutningsmaður vera á algjörum villigötum. Ég held að þetta væri mjög slæmt skref. Í fyrsta lagi finnst mér ekki heppilegt að vera að blanda saman starfslaunum listafólks og heiðurslaununum sem slíkum. Þetta eru tvö ólík kerfi og gegna mismunandi hlutverkum. Annars vegar gegna starfslaunin því hlutverki að efla og auka möguleika listafólks í sínu daglega amstri. Oft er þetta fólk sem leggur út á mjög  óræðar brautir þegar það ákveður að taka sér þetta fyrir hendur. Það er lítið um það að þetta fólk geti gengið inn í föst störf, þó að það sé auðvitað til í ákveðnum listgreinum, og það má ekki gleyma því að kannski er framsæknasta listafólkið  oft að greiða leið fyrir annað listafólk. Það má alveg halda því fram að listamenn gegni oft sama hlutverki og háskólafólk sem sinnir hluta af sínu starfi í þágu rannsókna. Þau varða leiðina fyrir annað fólk.

Listin á auðvitað öðrum þræði, stundum a.m.k., að vera pólitísk. Hún er spegill á samtímann og mér finnst það óþarfaviðkvæmni hér að stilla hlutunum upp með þeim hætti að það skapist einhver vandi vegna þess að listamaður tekur ákvörðun um að gagnrýna eða lyfta upp hlutum í samtímanum sem við stjórnmálamenn höfum stundum ekki einu sinni komið  auga á. Þar fyrir utan er listin bara falleg í sjálfu sér. Ég man fyrir nokkrum árum þegar ég var formaður Arkitektafélagsins og sat í Sambandi íslenskra listamanna. Þá ræddum við það hvort við ættum að ákveða einn dag á ári sem væri listlausi dagurinn þannig að þegar fólk vaknaði upp þá heyrði það ekkert í útvarpinu sínu, enga músík, það væri búið að fjarlægja allar myndir af veggjunum og þegar það keyrði í vinnuna  væri búið að taka burt allar stytturnar. Kannski verður þetta flóknast ef við þyrftum að fjarlægja allar þær byggingar sem geta flokkast undir listaverk þannig að þetta væri kannski ekki framkvæmanlegt.

En ég held að fólk ætti kannski að gera sér í hugarlund annað slagið hvernig lífið liti út ef listarinnar nyti ekki við. Það hefur komið skýrt fram hjá Ágústi Einarssyni hagfræðingi hvaða hlutverki listirnar gegna í rauninni í efnahagslegu sambandi líka, þó að mér finnist það kannski ekkert endilega vera hinn eini rétti mælikvarði á því hvort það á að hampa hlutum. En það skiptir máli. Þær skipta líka gríðarlegu máli til að styðja undir aðrar atvinnugreinar í landinu eins og ferðaþjónustu. Mér finnst það í rauninni bara þróun sem er ekkert endilega til þess fallin að hætta við hlutinn þó að í upphafi hafi það verið hugsað sem ellilífeyrir fyrir listafólk. Eðli viðurkenningarinnar hefur einfaldlega breyst. Við viðurkennum og veitum þessu fólki viðurkenningu bara fyrir þeirra framlag til menningar í landinu sem mun lifa með okkur oft á tíðum í margar aldir og miklu lengur, a.m.k. heldur en kannski þau orð sem hér eru töluð í þessum ræðustóli akkúrat í augnablikinu eða þeirra ríkisstjórna sem koma og fara. Okkar merkasta listafólk  er kannski augljósasta leiðin til að styrkja sjálfsmynd okkar og þjóða almennt. Það er þess vegna sem önnur ríki heiðra sína listamenn og það eigum við líka að gera.

Það er heldur ekki rétt sem hv. þingmaður segir, að það liggi ekkert hlutlægt mat til grundvallar þegar þessi hópur er valinn. Það er hins vegar rétt að við höfum kannski ekki staðið undir því að fara nógu vel með það hlutlæga mat sem okkur hefur þó borist í hendur, vegna þess að það er fagráð þriggja einstaklinga, að mig minnir, sem gerir tillögu til Alþingis um það hverjir eiga að hljóta þetta hverju sinni. Alþingi hefur hins vegar ekki alltaf farið eftir því og kannski sjaldnast og það er kannski það sem við þurfum að breyta. Kannski ættum við að fela slíkum faghópi að ákveða þetta og láta það svo standa, vegna þess að sá hópur leggur til grundvallar framlag listafólksins til menningar og lista í landinu og síðan er hópnum líka falið að jafna innan hópsins milli kynja og milli listgreina, sem sem betur fer fer fjölgandi á Íslandi.

Mér fyndist það því gríðarlega stórt skref aftur á bak ef þetta frumvarp yrði samþykkt og ég hef í rauninni enga trú á því vegna þess að ég held að það finnist mjög menningarsinnað fólk í öllum flokkum sem skilur eðli þessara hluta. Þeir fjármunir sem fara yfir höfuð í listsköpun á landinu eru ekki það miklir. Nægir að nefna að það er t.d. áskilið að 1%, minnir mig frekar en 1,5%, af byggingarkostnaði fari í Listskreytingasjóð. En ég held að það sé nú í fæstum tilfellum farið eftir því og við ættum kannski að fylgja því betur eftir, ekki síst á þeim tímum sem fólki finnst við arkitektar búa til of mikið af litlausum byggingum. Þannig að ég held að við ættum að skerpa á vinnulaginu við að ákveða hverjir fái þetta og hverjir ekki. Það er mjög einfalt að gera  einfaldlega með því að hlusta betur á faghópinn sem leggur einmitt hlutlægt mat á það hverjum hlotnast þessi heiður og hverjum ekki. Þetta er líka hvetjandi fyrir ungt listafólk sem er eftir kannski fimm, sex ára nám  að fara út í gríðarlega óvissu. Það eru engin fyrirtæki eða stofnanir sem bíða eftir þessu fólki og bjóða því fasta vinnu sem tryggir þeim öruggt lífsviðurværi alla ævi. Það ættum við að virða og auðvitað að þakka því listafólki sem er á þessum lista okkar núna og mörgum, mörgum öðrum sem ekki komast inn á hann fyrir ómetanlegt framlag sem við munum muna eftir og mun lifa með kynslóðum löngu, löngu eftir okkar dag.

###

Herra forseti. Þriðjudaginn 24. október er heilsdags kvennaverkfall á Íslandi og þá eru komin 48 ár síðan konur lögðu niður störf og mótmæltu um allt land með mjög eftirminnilegum hætti. Það er auðvitað sorgleg staðreynd að öllum þessum árum síðar séu konur enn í þeim sporum að þurfa að leggja niður störf og mótmæla en það er því miður veruleikinn. Í dag hafa konur 21% lægri atvinnutekjur en karlar. 40% kvenna verða fyrir kynbundnu ofbeldi á lífsleiðinni og samkvæmt nýjum þjóðarpúlsi Gallups um verkaskiptingu á heimili sinna konur í mun meira mæli heimilisstörfum en karlkyns makar þeirra. Þegar konur í gagnkynhneigðum samböndum voru spurðar um hvernig heimilisverkin skiptust á milli þeirra og maka sögðust 67% sinna þeim meira. Á sama tíma sögðust 12% karla sinna heimilisstörfum í meira mæli. Þegar kemur að umönnun barna sögðust 59% kvenna sinna þeim meira en karlkyns maki. 31% karla telja kvenkyns maka sinn sinna börnum sínum meira en einungis 2% kvenna telja karlkyns maka sinna börnum meira en þær.

Heyr, heyr.Þetta er auðvitað óboðleg staða, herra forseti. Um leið og ég hvet konur til að taka þátt næsta þriðjudag þurfum við karlar líka að taka þessa stöðu alvarlega. Við þurfum ekki síður að leggjast á árar til að breyta þessari ólíðandi stöðu. Við skulum sýna samstöðu með kröfum kvenna á þriðjudaginn og raunar alla daga. Óhjákvæmilega verða margir skólar og leikskólar óstarfhæfir og þess vegna vil ég hvetja feður, afa, bræður, til að gera ráðstafanir þennan dag og tryggja þátttöku kvenna í verkfallinu. Látum konur ekki einar standa í baráttunni fyrir jafnrétti.

###

Herra forseti. Mér þótti ágætt og vænt um það í rauninni að þessi tiltekni þingmaður birtist með þetta mál vegna þess að ég veit að hann hefur áhuga á þessu, hann hefur vit á þessu og hann hefur talað um þetta í langan tíma þannig að mér fannst felast ákveðinn trúverðugleiki í því. Ég er bara ánægður að fylgja honum sem meðflutningsmaður, treysti honum vel til þess að berjast fyrir þessu. En ég er bara að blása honum smá anda í brjóst og hann verður þá að sýna það í sínum nefndarstörfum í fjárlaganefnd að hann meini eitthvað með því vegna þess að það er einfaldlega ekki hægt að sætta sig við það að stjórnarþingmenn séu sífellt að koma með einhvern óskalista og alveg frábær mál, veifa því og senda á Austurgluggann eða Dag á Akureyri og hvert sem er og birta það en eru síðan ekki tilbúnir til að berjast fyrir því í fjárlaganefnd. Ég minni bara á það sem fyrrverandi fjármálaráðherra tönnlaðist nú á í tíma og ótíma: Fjárveitingin liggur hjá þinginu, sagði hann ævinlega. Samt alltaf fullviss um að það yrði náttúrlega bara afgreitt nákvæmlega eins og hann vildi. Sýnum núna hvar fjárveitingin liggur, hún liggur hjá þinginu, og látum það ekki koma fyrir að Landhelgisgæslan sé eins fjármögnuð og hún hefur verið og það sé gerð aðhaldskrafa á hana í ofanálag og þá getum við hv. þingmaður talað betur saman vegna þess að þá eru miklu meiri líkur á að við náum þessu næsta skrefi sem ég veit að hv. þingmann dreymir um og ég skal berjast með honum í því.

###

Herra forseti. Jú, vissulega erum við sammála um að þetta getur tekið tíma og málið er gott og ég styð það. En það er ekki gott fyrir áframhaldið að lækka sig úr núllpunkti. Ef þú ætlar að hoppa yfir eins metra rá þá er betra að fara af núllpunkti heldur en að stíga niður um þrjú skref og þurfa að bæta við hálfum metra. Ég er að benda á að það er verið að gera 2% aðhaldskröfu á rekstur sem er ekki bara í járnum heldur vantar 600 milljónir inn í. Ég hlýt að endurtaka spurningu mína til hv. þingmanns: Mun hann sætta sig við að það sé gerð 2% aðhaldskrafa á Landhelgisgæsluna? Líkurnar á því að þetta birtist með ásættanlegum hætti í næstu fjármálaáætlun og við sjáum inn í framtíðina að þetta verði gerlegt minnka auðvitað ef við erum að gefa eftir. Er ekki hv. þingmaður sammála mér um það? Væri ekki líklegra að við gætum tekið skref upp á við ef við höldum a.m.k. í horfinu? Ég hlýt þá bara að endurtaka það þó að ég viti að hv. þingmaður er í andsvörum við mig en ég ekki við hann, en ég hlýt að endurtaka það: Mun hv. þingmaður sætta sig við 2% aðhaldskröfu á stofnun sem berst í bökkum?

###

Herra forseti. Ég átta mig á að andsvörum er lokið en ég ætla nú samt að grípa orðið þar sem hv. þingmaður sleppti því. Ég var ekkert að gera kröfu um að hv. þingmaður hefði endilega komið inn á þetta í fjárlögum, ég var bara að benda á að hann hefði ekki gert það og þess vegna fannst mér tilvalið tækifæri að nota andsvör til að inna hann eftir þessu. Ég er heldur ekkert að reikna með því að hlutir gerist einn, tveir og þrír og ég veit að þetta er þingsályktunartillaga sem ég styð og er á og vona svo sannarlega að nái framgangi. En hér erum við ekki að ræða um stöðu, hv. þingmaður, þar sem um er að ræða kyrrstöðu og eftir einhver misseri komumst við á þann stað að geta látið þennan draum, þennan nauðsynlega draum, verða að veruleika. Við erum að sjá bakslag, hv. þingmaður. Að öðru óbreyttu er 600 millj. kr. halli á Gæslunni og hún fær 2% aðhaldskröfu. Við erum með orð dómsmálaráðherra frá því í síðustu viku um að það sé búið að ganga eins langt í hagræðingu og mögulegt er og við erum í sömu ræðu að hlusta á ráðherra segja að Landhelgisgæslan sé að glíma við gríðarlega alvarlega stöðu. Og í þriðja lagi heyrum við hæstv. ráðherra segja að ef ekkert verði að gert þá þurfi að selja skip, þyrlu eða flugvél. Þetta er nú staðan sem við erum í.

Ég er einfaldlega að óska eftir því að stjórnarmeirihlutinn, sem hefur fjárlögin meira eða minna í hendi sér, andæfi þessum áformum sem geta auðveldlega stefnt ótal Íslendingum í hættu. Við höfum séð hvernig samþjöppun á heilbrigðisþjónustunni síðustu áratugi hefur bitnað á aðgengi og verið á kostnað hinna dreifðari byggða. Í því ljósi er þetta mjög gott mál vegna þess að það er rétt sem hv. þingmaður kemur inn á að það getur skipt höfuðmáli hvort sjúklingurinn kemst undir góðar læknishendur á mjög skömmum tíma. Og það er líka rétt að við þingmenn kjördæmisins fengum ágætiskynningu á því hjá Birni Gunnarssyni lækni hvernig flókin stærðfræðilíkön hafa sýnt að það er hægt að bæta þetta til mikilla muna með því að vera með þyrlu til taks, léttari þyrlu kannski, fjarri þéttbýlinu hér.

Fólk hefur einfaldlega réttmætar væntingar um allt land til þjónustu. Það var á sínum tíma samkomulag um það, þegar við brutumst til sjálfstæðis, að á sama tíma og við yrðum að byggja upp helstu stofnanir landsins hér þá yrði fólk ekki skilið út undan annars staðar. Lengi vel fram eftir öld voru stærri og öflugri sjúkrahús og heilbrigðisstofnanir um land allt en með tíð og tíma, hugsanlega með röngum áherslum en hugsanlega líka aukinni tækni, hefur þetta þjappast saman meira eða minna á tvo staði, þ.e. Landspítala hér og svo Sjúkrahúsið á Akureyri. Það er mjög brýnt að við sinnum samgöngum og fyrstu hjálp. Þess vegna eru samgöngur í þessu ljósi heilbrigðismál, hvort sem eru á landi eða í lofti.

Það er þetta sem ég hef áhyggjur af við frumvörp af þessu tagi. Við sjáum það allt haustið hvernig stjórnarþingmenn koma með sinn óskalista. Ég er ekki að draga eitt augnablik í efa að þeir brenna fyrir því en þá verður einfaldlega að gera meira heldur en að sætta sig við að fjárlögin fari óbreytt í gegn og þá verða stjórnarliðar að rísa undir þeirri ábyrgð og sýna að þeir trúi virkilega á það sem þeir bera á borð fyrir okkur af því að hér er ekki um kyrrstöðufjárstöðu að ræða. Hér er verið að minnka peninga til Landhelgisgæslunnar.

Við þingmenn Samfylkingarinnar fórum á tugi funda um heilbrigðismál um allt land og það var mjög merkilegt að sjá hvað áherslurnar voru ólíkar í þéttbýlinu, hér á höfuðborgarsvæðinu og kannski á Akureyri og Eyjafjarðarsvæðinu, og svo í dreifbýlinu. Hér talaði fólk um allt aðra hluti heldur en fólk í dreifbýlinu. Þar var talað mjög mikið um sjúkraflutninga. Þar var talað mjög mikið um hvað það væri mikilvægt að komast fljótt undir læknishendur. Ef ég á að lýsa því í einni setningu hvernig ég upplifði þetta þá fannst mér fólkið í hinu mesta dreifbýli vera orðið óþægilega nægjusamt. Óþægilega nægjusamt. Það endurspeglar auðvitað bara alvarleika málsins.

Ég ítreka að ég styð þessa þingsályktunartillögu. Samfylkingin styður þessa þingsályktunartillögu en við munum halda því líka til haga sem hæstv. dómsmálaráðherra hefur sagt að ef ekki kemur aukið fjármagn til Gæslunnar í þessum fjárlögum þá þarf að draga saman. Þá þarf að selja flugvél, þyrlu eða skip. Það er ekki öfundsvert val að standa frammi fyrir, ekki síst þegar við ætlum að fjölga um eina þyrlu, hv. þingmaður talar um að hér eigi að nýta þriðju þyrluna en engu að síður þarf áhöfn á hana, væntanlega og í því liggja kannski þessar 500 milljónir. Ég skal berjast með hv. þingmanni fyrir þessari þyrlu sem verður staðsett á norðausturhorninu. En ég ætlast til að hann sýni það þá í verki þegar hann fjallar um og greiðir á endanum atkvæði um fjárlögin.

###

Herra forseti. Það stefnir í 600 millj. kr. halla hjá Landhelgisgæslunni. Hæstv. dómsmálaráðherra segir með leyfi: „Ég er þeirrar skoðunar að Landhelgisgæslan sé búin að gera allt sem í hennar valdi stendur til þess að ná aukinni hagræðingu …“ Sem sagt, það er búið að ganga eins langt og hægt er í hagræðingu. Samt birtast fjárlögin með 600 millj. kr. halla.

Hv. þingmaður kemur hér fram með mál sem kostar 700 millj. kr. á fyrsta ári og 500 millj. kr. eftir það. Ég er sammála honum um að það er brýnt. En jafnvel þó að við horfum fram í tímann og inn í fjármálaáætlun, finnst hv. þingmanni fjárlögin núna  vera vísbending um að það eigi að spýta í lófana?

Nú er hv. þingmaður í fjárlaganefnd, eins og komið hefur fram, og því spyr ég bara beint út hvort hann styðji þá 2% aðhaldskröfu sem á að gera til Landhelgisgæslunnar, sem samkvæmt hæstv. dómsmálaráðherra er búin að gera allt sem hún getur til að hagræða, þ.e. Landhelgisgæslan. Það er auðvitað bara gott að fá það fram hér vegna þess að ég fór yfir ræður hv. þingmanns í umræðunni um fjárlög fyrr í haust og hann kom ekkert inn á þessi mál. Hann vék ekkert að áhyggjum vegna Landhelgisgæslunnar eða þeirrar aðhaldskröfu sem  verið væri að gera þar eða þess niðurskurðar eða uppsafnaða halla. Ég þarf því að fá að vita það til þess að þetta sé trúverðugt áfram, hvort hv. þingmaður muni þá berja í borðið inni í fjárlaganefnd. Og ef það gerist ekki að þessar 600 milljónir komi inn til að halda óbreyttum rekstri og helst meiri peningar til þess að styðja við áform þingmannsins, mun hann  þá ekki bara hafna því að samþykkja þetta fjárlagafrumvarp?

###

Herra forseti. Við í Samfylkingunni styðjum þetta mál enda er það í samræmi við þá stefnu og forgangsröðun sem við  settum fram í heilbrigðismálum nú í haust. En þótt Samfylkingin styðji málið þá vakna spurningar eftir vikuna hvort ríkisstjórnin styðji málið og hvort hæstv. dómsmálaráðherra Sjálfstæðisflokksins gerir það, vegna þess að í óundirbúnum fyrirspurnatíma í síðustu viku spurði hv. þm. Kristrún Frostadóttir, formaður Samfylkingarinnar, um það hvort dómsmálaráðherra teldi ásættanlegt að vega að Landhelgisgæslunni eins og gert er í fjárlögum og hvort styrking sjúkraflutninga með þyrlu og áhöfn væru hugsanlega í uppnámi vegna þess hvernig fjárlögin líta út. Í stuttu máli  svaraði hæstv. dómsmálaráðherra, með leyfi orðrétt: „Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“ Sem sagt, með öðrum orðum: Með óbreyttum fjárlögum gæti þyrlunum okkar fækkað en ekki fjölgað eins og þetta ágæta mál gerir ráð fyrir.

Ég spyr því: Er full alvara í þessu máli og hefur þingmaður trú á því að eitthvað breytist þannig milli umræða að hægt sé að fjármagna það? Eða styður hv. þingmaður kannski ekki fjárlögin eins og þau eru og mun hann greiða atkvæði gegn þeim ef það verður ekki tryggt fé sem vantar?

###

Herra forseti. Ég hef ekki miklu við þetta að bæta en ég ætla þó að ítreka það sem ég sagði áðan, að þetta snýst auðvitað um það líka hver það er sem ákvarðar refsinguna. Við erum með þrískiptingu ríkisvaldsins. Við erum með dómsvald, löggjafarvald og framkvæmdarvald og það er auðvitað miklu gagnsærra að það sé þá dómsvaldið sem tekur ákvörðun um þetta og að verjendur geti leiðbeint skjólstæðingum sínum um það hvers þeir mega vænta. Það sé ekki háð duttlungum einstaklinga á vegum framkvæmdarvaldsins hvað verður. Ég tek undir aftur, aðalatriðið er að við þróum okkar refsistefnu á þann hátt að hún leiði til betrunar.

###

Herra forseti. Ég þakka hv. þingmanni kærlega fyrir að taka svona vel í þetta og ég er sammála þingmanninum um að við eigum að þróa áfram okkar fangelsismál með það fyrir augum að þau séu líklegri til að leiða til betrunar frekar en refsivistar. Í þessu tilfelli, eins og kom fram í greinargerðinni, þá vill það oft verða þannig að dómarar veigra sér við að dæma til óskilorðsbundinnar refsingar ef brotamaður er ungur og það safnast upp margir skilorðsbundnir dómar sem hafa svo áhrif á þyngd dóms þegar hann á endanum verður óskilorðsbundinn. Miklu réttara er að fara mildilegri leið að hlutunum og aðstoða einstaklinginn sem, eins og hv. þingmaður kemur inn á, hefur oft ratað af klaufa- eða vitleysishætti úti í hegðun sem hefði betur verið látið ógert. En við þekkjum öll að það er auðvelt að misstíga sig. Takk fyrir að taka vel í þetta.

###

Herra forseti. Ég mæli fyrir frumvarpi til laga um breytingu á almennum hegningarlögum, nr. 19/1940, og það er um samfélagsþjónustu ungra brotamanna. Flutningsmenn eru auk mín hv. þingmenn Kristrún Frostadóttir, Dagbjört Hákonardóttir, Jóhann Páll Jóhannsson, Oddný G. Harðardóttir, Þórunn Sveinbjarnardóttir, Sigmar Guðmundsson, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson og Jakob Frímann Magnússon. Um er að ræða þrjár lagagreinar.

„1. gr.

Á eftir 57. gr. laganna kemur ný grein, 57. gr. b, sem verður þá svohljóðandi:

Þegar aðili er ungmenni á aldrinum 15–21 árs er heimilt að ákveða í dómi að setja sérstakt skilyrði um samfélagsþjónustu fyrir frestun fullnustu refsingar skv. 57. gr. Í dómi skal tiltaka tímafjölda og á hve löngum tíma samfélagsþjónustan skuli innt af hendi. Tímafjöldi samfélagsþjónustu skal minnst vera 40 klukkustundir og mest 480 klukkustundir.

Forsenda þess að slík samfélagsþjónusta komi til álita er að aðili teljist hæfur til samfélagsþjónustu á grundvelli athugunar á persónulegum högum hans og að aðili afpláni ekki fangelsisrefsingu eða sæti gæsluvarðhaldi.

Samfélagsþjónusta er bundin eftirfarandi skilyrðum:

1.   Að aðili hljóti ekki kæru fyrir refsiverðan verknað á þeim tíma sem samfélagsþjónusta er innt af hendi.

2.   Að aðili sæti umsjón og eftirliti Fangelsismálastofnunar eða annars aðila sem hún ákveður þegar samfélagsþjónusta er innt af hendi.

Auk skilyrða 3. mgr. má ákveða að samfélagsþjónusta verði bundin eftirfarandi skilyrðum:

1.   Að aðili hlíti fyrirmælum umsjónaraðila um dvalarstað, nám, vinnu, umgengni við aðra menn og iðkun tómstundastarfa.

2.   Að aðili neyti hvorki áfengis né ávana- og fíkniefna.

Heimilt er að krefjast þess að aðili undirgangist rannsókn á öndunarsýni eða blóð- og þvagrannsókn til að athuga hvort hann hafi rofið skilyrði 2. tölul. 4. mgr. Synjun aðila á slíkri rannsókn gildir sem rof á skilyrðum í samfélagsþjónustu.

Um rof á skilyrðum samfélagsþjónustu gildir 59. gr., en sé rof á skilyrðum hennar eða brot hvorki alvarlegt né ítrekað má veita áminningu.

2. gr.

Á eftir orðunum „skv. 1.–6. tölul. 3. mgr. 57. gr.“ í 1. mgr. 59. gr. laganna kemur: eða 3. og 4. mgr. 57. gr. b.

3. gr.

Lög þessi öðlast þegar gildi.“



Sambærilegt frumvarp hefur verið lagt fram í sex skipti, nú síðast á 152. löggjafarþingi, en það náði ekki fram að ganga í neinu af þessum skiptum.

„Markmið frumvarpsins er að hægt verði að veita ungum brotamönnum meira aðhald og þannig mögulega koma í veg fyrir að þeir leiðist á braut frekari afbrota. Í þessu augnamiði er lagt til að dómarar fái heimild til að ákveða í dómi að setja viðbótarskilyrði fyrir skilorðsbundinni frestun á fullnustu refsingar skv. 57. gr. almennra hegningarlaga í formi samfélagsþjónustu þegar um er að ræða ungmenni á aldrinum 15–21 árs. Með því móti mætti nýta samfélagsþjónustu fyrir þennan aldursflokk þegar dómari metur það svo að skilorðsbundinn dómur án samfélagsþjónustu nægi ekki til að leiða viðkomandi inn á brautir löghlýðni. Hætt er við því að núverandi fyrirkomulag verði til þess að dómarar dæmi ungmenni ítrekað í skilorðsbundið fangelsi og veigri sér við því að dæma þau til óskilorðsbundinnar refsingar og þegar til afplánunar kemur hafi langur skilorðstími safnast upp.“ — Sem hefur svo áhrif á dóma þar á eftir.

„Á Íslandi hefur dómari einungis það úrræði, í mörgum málum, að dæma fólk í fangelsi, skilorðsbundið eða óskilorðsbundið. Maður sem er dæmdur í allt að 12 mánaða óskilorðsbundið fangelsi getur sótt um það til Fangelsismálastofnunar að afplána heldur með samfélagsþjónustu, sbr. 37. gr. laga um fullnustu refsinga, nr. 15/2016. 1 Það er sem sagt á valdi stjórnvalds að ákveða hvort maður sem er dæmdur í fangelsi afplánar það frekar með samfélagsþjónustu eða ekki. Við þetta eru ýmsir ókostir. Í fyrsta lagi er vafamál hvort þetta uppfylli skilyrði stjórnarskrárinnar um þrígreiningu ríkisvaldsins, að stjórnvald breyti nýuppkveðnum dómum dómsvaldsins. Í öðru lagi hefur það sjónarmið komið fram í skrifum fræðimanna að óvíst sé hvort núverandi fyrirkomulag uppfylli kröfur stjórnarskrárinnar um skýrleika refsiheimilda og að réttaröryggi almennings væri betur tryggt með því að dómstólar kveði á um útfærslu refsinga. Í þriðja lagi er þetta afar ógagnsætt. Ákvarðanirnar eru ekki birtar, eins og dómar, og því geta dómþolar ekki áttað sig á því hvort þeir njóti jafnræðis við aðra í svipaðri stöðu. Vegna þessa ógagnsæis geta verjendur hvorki upplýst skjólstæðinga sína nægilega, við meðferð máls, um hvers þeir geta vænst né byggt málatilbúnað sinn upp með þetta úrræði í huga.

Þau rök er lúta að þrígreiningu ríkisvalds og ógagnsæi eiga reyndar við um alla sem dóm hljóta, ekki einungis ungmenni. Eigi að síður er lagt til að byrjað verði á að heimila dómara að setja þetta skilyrði fyrir frestun refsingar að því er ungmenni varðar, en eðlilegt að Alþingi skoði í framhaldinu einnig hvort þetta ætti að vera almennt úrræði.

Samfélagsþjónusta felur í sér tímabundið ólaunað starf í þágu samfélagsins, svo sem líknar- eða félagsstarf ýmiss konar, sem er unnið utan vinnutíma dómþola þannig að hann geti stundað atvinnu sína eða nám á meðan og verið virkur þjóðfélagsþegn. Þetta úrræði er sjaldnast nýtt þegar kemur að ungum brotamönnum vegna þeirrar stefnu sem hefur verið mörkuð að samfélagsþjónusta teljist fullnustuúrræði sem komi einungis til skoðunar í tilviki óskilorðsbundinna dóma samkvæmt lögum um fullnustu refsinga, nr. 15/2016. Óskilorðsbundnir dómar eru hins vegar almennt ekki kveðnir upp yfir yngstu brotamönnunum, enda þrautalending, og er einungis beitt í þeim málum þar sem talið er óverjandi með tilliti til almannahagsmuna og réttaröryggis að beita skilorðsbundnum dómi. Það er ljóst að samfélagsþjónusta getur verið heppilegri en óskilorðsbundinn fangelsisdómur fyrir unga afbrotamenn ásamt því að hafa mögulega verulegt uppeldislegt gildi. Úrræði samfélagsþjónustunnar getur haft varnaðaráhrif fyrir ungmenni sem og tækifæri til þess að ná til þeirra sem leiðst hafa á braut afbrota. Þannig skapast færi á að hafa eftirlit með ungum dómþolum og gera tilraun til að hafa jákvæð áhrif á viðkomandi. Þessu verður ekki komið við með dómi sem ekki er bundinn þessu skilyrði.

Mikilvægt er að tryggja að slíkur valkostur sé til staðar fyrir dómstóla landsins í málum sem varða unga brotamenn. Slíkt væri í samræmi við þróun á Norðurlöndum þar sem aukin áhersla hefur verið lögð á úrræði til að hvetja ungmenni til góðrar hegðunar, til að axla ábyrgð á gjörðum sínum og leiða unga brotamenn aftur inn á brautir löghlýðni með margs konar stuðningi og eftirfylgni.

Samfélagsþjónusta var fyrst lögfest með lögum um samfélagsþjónustu, nr. 55/1994. Um var að ræða tilraunatímabil og var ákveðið að samfélagsþjónusta yrði ákvörðuð af stjórnvöldum sem fullnustuúrræði. Í athugasemdum með frumvarpinu kom fram að ef ákveðið yrði að samfélagsþjónusta fengi varanlegan sess síðar kæmi vel til álita að fella ákvæði um hana inn í almenn hegningarlög og tekið fram að víðast erlendis væri dómstólaleiðin farin. Samfélagsþjónusta telst enn til fullnustuúrræðis hér á landi og er ákvörðunartaka og eftirlit á forræði Fangelsismálastofnunar samkvæmt lögum um fullnustu refsinga, nr. 15/2016. Með frumvarpi þessu er ekki ætlunin að breyta þessu almenna fyrirkomulagi heldur einungis að bæta þessu úrræði við möguleika dómara í málum er varða unga brotamenn sem þurfa meiri leiðbeiningu og aðhald en hefðbundin skilorðsbundin refsing veitir. Sú afmarkaða nálgun felur hins vegar ekki í sér að samfélagsþjónusta muni hér eftir teljast til sjálfstæðrar viðurlagategundar líkt og í mörgum nágrannaríkjum okkar. Slík umræða verður að bíða um sinn, en um nánari upplýsingar um það álitaefni vísast til 647. máls sem lagt var fram á 133. löggjafarþingi en hlaut ekki framgang.

Gert er ráð fyrir að Fangelsismálastofnun sjái um framkvæmd og fullnustu samfélagsþjónustu af þessu tagi líkt og almennt gildir. Felur það í sér að Fangelsismálastofnun sér um að finna vinnustaði sem hæfa ungum aldri brotamanns. Almennt er aðallega um að ræða líknar- og félagsstörf hjá félagasamtökum og opinberum stofnunum. Eftirlitið felst í því að fulltrúi frá Fangelsismálastofnun fer jafnan á vinnustaðinn og fylgist reglulega með framvindu mála ásamt því að kalla viðkomandi aðila til viðtals eftir atvikum. Þar sem markmið frumvarpsins er að veita aukið aðhald er mikilvægt að eftirlitið sé markvisst og gripið sé til viðeigandi úrræða eins fljótt og verða má virði hinn ungi brotamaður ekki þau skilyrði sem í dómi felast og sinni ekki samfélagsþjónustu sem skyldi. Við minni háttar rofi á skilyrðum má veita áminningu, en ella fer um slík tilvik eftir ákvæðum 59. eða 60. gr. almennra hegningarlaga, nr. 19/1940. Væri það þá í höndum dómara að meta hvort samfélagsþjónusta teldist fullreynd og eftir atvikum gera viðeigandi breytingar varðandi fullnustu refsingar.“

Í frumvarpinu er einnig fjallað um einstakar greinar frumvarpsins sem ekki er ástæða til að orðlengja um hér en áhugasamir geta kynnt sér á vef Alþingis.

Herra forseti. Að lokinni þessari umræðu er lagt til að málið gangi til allsherjar- og menntamálanefndar.

###

Herra forseti. Já, gerum það endilega og sameinumst um það. Við getum örugglega náð sameiginlegum markmiðum sem eru til góðs. Við höfum hins vegar einblínt of mikið á tæknilega hlið bygginga og lítið á óefnisleg gæði. Það er góð ástæða fyrir því að okkar fremstu einstaklingar á sviði skipulagsmála fyrir mörgum áratugum voru ekkert arkitektar eða verkfræðingar heldur var það læknir, Guðmundur Hannesson. Þetta er lýðheilsumál. Maður sér það að nú er verið að draga fleiri hópa og fleiri fagstéttir inn í þessi mál, sálfræðinga, umhverfisfræðinga og aðra. Án þess að ég ætli að gera veg minnar starfsstéttar mikið minni, þá eigum við að vera í samtali við alla þessa hópa. Það eru þessi óefnislegu gæði sem ég hef áhyggjur af, eins og af birtu og öðrum slíkum hlutum. Við verðum fyrst og fremst að passa að gefa ekki afslátt af kröfum sem hefur tekið langan tíma að ná fram, eins og t.d. aðgengismálum fyrir fatlaða. Við verðum að beina sjónum okkar að því sem er til trafala. Íslenska fjölbýlishúsið hefur versnað undanfarin 70 ár ólíkt því norræna, að hluta til vegna þess að það er alltaf þessi umræða um háan byggingarkostnað. Hár byggingarkostnaður skiptir gríðarlega miklu máli, sérstaklega þegar þú ert með háa vexti, verið er að fjármagna sig á háum vöxtum og íbúarnir þurfa að borga háa vexti næstu 40 ár. Kannski væri það punkturinn sem við ættum að horfa á: Hvernig getum við búið til umhverfi þar sem framtíðarhorfur eru stöðugri og vextir lægri? Þá er ég alveg viss um að við færum að þróast aftur eins og Norðurlönd.

###

Herra forseti. Af því að hv. þm. Bryndís Haraldsdóttir kom inn á þetta fannst mér freistandi að koma og eiga orðastað við hana, ekki endilega af því að ég sé algerlega ósammála henni. Ég held að það sé margt í okkar regluverki sem er allt of þunglamalegt þegar kemur að þessum hlutum. Ég held að mörg embætti úti um allt land séu einfaldlega of lítil til að ráða við það. Kannski mætti skoða einhverja samlegð þar. Það er góð ástæða fyrir því að það er ekki eins og að skrúfa frá krana að reisa byggingar. Þetta eru steypuklumpar sem eiga að standa í 50–100 ár og hafa mikil áhrif á umhverfi okkar og byggð. Það er allt í lagi að það sé ákveðin tregða í kerfinu, alveg eins og þegar við ráðumst í stórfelldar framkvæmdir í virkjunum eða öðru. Síðan er á öðrum stöðum hjá okkur fullt af skrýtnum reglum sem eru eiginlega til óþurftar. Ég nefni tvö dæmi. Þó að Norðmenn séu hávaxnari en við er af einhverjum ástæðum gerð krafa um tíu sentímetra meiri salarhæð á Íslandi en í Noregi. Þetta er eitt. Í öðru lagi þurfa útidyr á Íslandi að vera — ég man ekki hvort það var fimm eða tíu sentímetrum hærri en í Noregi. Skiptir þetta einhverju máli? Já, þetta skiptir hellingsmáli. Ef við ætlum að nútímavæða okkur og fara að byggja meira á einingum og tilbúnum hlutum, t.d. frá Evrópu, þá þarf alltaf að sérsníða þetta miðað við íslenskar aðstæður, sem gerir hverja einingu 20–25% dýrari en þá norrænu. Við ættum að skoða byggingarreglugerð út frá því að samræma hana í meira mæli gagnvart nágrönnum okkar.

###

Herra forseti. Ég ætla nú kannski ekkert að dvelja of lengi við þetta en mér finnst samt skipta máli að fylgja þessu frumvarpi úr hlaði. Það var gott að fá hæstv. ráðherra hingað upp og svara því mjög afdráttarlaust að hér væri um tímabundin úrræði að ræða vegna þess að sporin hræða. Það verður mjög dýrt að breyta atvinnuhúsnæði í íbúðarhúsnæði til tveggja, þriggja ára og hvati til þess að breyta því til baka fyrir jafn mikinn kostnað væntanlega er kannski ekkert endilega augljós. Í frumvarpinu er fjallað um það með hvaða hætti er hægt að framlengja þetta þannig að það er eiginlega opnað aðeins á það. Því skiptir það máli að hæstv. ráðherra hafi sagt þetta afdráttarlaust að væntanlega eftir einhvern tíma, og ég er ekkert viss um að sami ráðherra verði í sama stólnum og nú, þá er vilji þingsins og ráðherra a.m.k. skýr.

Eins og ég ræddi í andsvörum við hæstv. ráðherra þá er allt of lítið talað um gæði í byggingarreglugerðinni, þessi óefnislegu gæði. Við höfum í áratugi verið með forskrift að reglugerð í staðinn fyrir að hún sé markmiðsdrifin. Þetta er sérstaklega hættulegt á tímum þegar framboð á húsnæði er of lítið og það þarf að spýta í lófana og byggja mjög mikið á næstu árum. Þetta er auðvitað sérstaklega hættulegt á sama tíma og núverandi ríkisstjórnarflokkar hafa lagt niður opinberar byggingarrannsóknir vegna þess að þær eru auðvitað grunnurinn að því að við gerum hlutina vel. Þegar verið er að vinna hratt þá vill oft ýmislegt undan láta.

Ég skil hins vegar tilganginn með frumvarpi hæstv. ráðherra og viðurkenni þann vanda sem stjórnvöld standa andspænis. Þannig að ég er ekki hér til að dæma þetta norður og niður og leggjast gegn þessu heldur einungis að benda á atriði sem við verðum að vera mjög meðvituð um þegar við fjöllum um málið, væntanlega inni í nefndum og hér í 2. umræðu, vegna þess að það er ekki léttvægt að víkja frá ýtrustu kröfum um íbúðarhúsnæði þar sem heimili fólks er að tefla. Og þó vissulega séu settir varnaglar gagnvart tæknilegum atriðum eins og brunavörnum og öðrum slíkum hlutum þá er hætt við að við aðlögun bygginganna, sem eru nota bene ekki hugsaðar frá grunni sem íbúðarhúsnæði,  geti ýmislegt slæmt skeð. Það eru hættur sem felast í þessu því að ef íbúðir sem hefur verið breytt með þessum hætti verða varanlegar — og það verður mjög auðvelt að færa rök fyrir því vegna þess að okkur mun skorta húsnæði nokkur ár eða áratugi fram í tímann — verður líka auðvelt að sýna fram á þann kostnað sem hefur fallið til vegna breytinga á húsnæðinu. Ég tala nú ekki um að ef einkaaðilar stíga inn í þetta og fara að framleiða þetta munu þeir vissulega hafa réttmætar væntingar um það að geta gert sem mest úr eign sinni. Þannig að ég hef mínar efasemdir þarna. Við værum þá að greiða leið fyrir undirmálsíbúðir á markaði, sem munu auðvitað líka kalla á kröfur frá almennum verktökum í framtíðinni um það að ef þetta má, af hverju megum við ekki líka.

Við þekkjum þetta bara allt of vel, bráðabirgðakröfur sem gerðar eru, þær eru oft notaðar til að þrýsta á um almennar breytingar líka. Ég spyr mig: Munu menn víkja frá þeirri almennu reglu að það verði birta inni í íbúðirnar úr tveimur áttum? Ætla menn bara að segja að þetta sé hópur sem getur lifað og búið við aðrar kröfur heldur en við gerum? Verða svalir áskildar og aðgengismál? Ég er ekkert viss um það. Við höfum nefnilega nú þegar verið að slaka of mikið á í mikilvægum hlutum þegar kemur að gæðum á húsnæði og ég er hræddur um að þetta ýti á það enn frekar og ég bið fólk að gjalda varhug við því vegna þess að við erum líka að ræða um sérstaklega viðkvæman hóp sem kemur úr erfiðum aðstæðum og á auðvitað að búa við sömu skilyrði og við gerum kröfu um fyrir okkur sjálf. Það verður eflaust hægt að taka atvinnuhúsnæði með mikilli lofthæð og gera að glæsilegum íbúðum. Á því leikur enginn vafi. En dæmi um hið gagnstæða verða örugglega líka mikið rædd þannig að það er auðvitað ekkert hægt að alhæfa. Eins og ég nefndi áðan þá verður kostnaðurinn til að breyta þessu til baka, kannski innan tveggja, þriggja ára, metinn það hár að þessu verði bara leyft að standa.

Ég er líka hræddur um að þau ákvæði sem leyfa byggingar utan íbúðarsvæðis, þó að það sé nú nefnt að þetta þurfi að vera í nálægð við það, muni sem sagt fjarlægja okkur frá því markmiði sem við höfum flest verið sammála um síðustu ár um að blanda sem mest þjóðfélagshópum, blanda íbúðabyggð þannig að þú getir ekki lesið það utan á hverfinu hvaða þjóðfélagsstöðu fólk tilheyrir. Ég held að það sé æskilegt að þessir hópar eins og aðrir séu sem mest í blönduðu umhverfi. Ég hef líka áhyggjur af því að það sé í raun verið að taka dálítið völdin af sveitarfélögunum og gera þeim ókleift að uppfylla þær kröfur sem þau hafa svo gagnvart íbúunum. Ef ég man rétt er í frumvarpinu eitthvað um það þegar Skipulagsstofnun, að fenginni tillögu frá Vinnumálastofnun, sendir sveitarfélagi bréf um tiltekna byggingu og framkvæmdir hefur sveitarfélagið hálfan mánuð til að svara því og ef sveitarfélagið svarar ekki er þögn sama og samþykki. Þarna er t.d. verið að gera kröfu um miklu meiri hraða heldur en lögaðilar í byggingariðnaði geta nokkurn tímann notið hjá sveitarfélagi sem þurfa oft að bíða svo vikum skiptir eftir að fá svör. Það má ekki gleyma því að það er mögulega verið að breyta deiliskipulagi sem sveitarfélagið hefur sett fram, kynnt fyrir íbúum sínum, með auglýsingum, með íbúafundum, kallað eftir sjónarmiðum og breytt eftir atvikum. Hvernig í ósköpunum á sveitarfélagið á þessum hálfa mánuði að geta kallað eftir og kynnt þetta fyrir íbúum? Eiga íbúar engan rétt?

Nú er ég farinn að hljóma eins og ég sé algerlega á móti þessu frumvarpi en það er ég ekki. Ég skil alveg viðleitni ráðherra og virði hans markmið í allri þessari vegferð. Það eina sem ég er að kalla eftir er að við vöndum okkur og stígum ekki stærri skref en við nauðsynlega þurfum til að minnka kröfurnar sem þessum viðkvæmu hópum verður gert að búa við og að við skemmum ekki þær framfarir sem þó hafa orðið í kröfu okkar Íslendinga til sómasamlegs og góðs húsnæðis.

###

Herra forseti. Fordæmalaus skortur eða ekki, a.m.k. vantar 5.000 íbúðir inn á markaðinn næstu ár. Það er talað um að frumvarpið inniberi tímabundnar undanþágur frá einstökum greinum laga eins og m.a. um brunavarnir. Annars staðar í frumvarpinu er talað um að kröfur byggingarreglugerðar um brunavarnir eigi að leggja til grundvallar. Þannig að mig langar að fá að heyra hjá hæstv. ráðherra hvort það sé ekki algjörlega á tæru að um sé að ræða nákvæmlega sömu kröfur til þessa húsnæðis og eru gerðar almennt í byggingarreglugerð. Ég bendi raunar á að almennt hefur það þótt eðlilegt að til húsnæðis sem fólk þekkti minna og væri tímabundið væri gerð meiri krafa. Íbúðarhúsnæði sem fólk býr í mörg ár lærir fólk inn á. Þannig að það eru yfirleitt gerðar meiri kröfur til tímabundins húsnæðis og mig langar að vita: Er ekki um að ræða nákvæmlega sömu kröfur sem verða gerðar til þessa húsnæðis varðandi brunavarnir og í byggingarreglugerð um almennt íbúðarhúsnæði?

###

Herra forseti. Ég átta mig alveg á tilgangi frumvarpsins og tilgangur minn er ekki að bregða fæti fyrir það. En það eru samt alveg varnaðarorð sem við þurfum að ræða. Við erum á tímum þar sem er fordæmalítill skortur á húsnæði og við þurfum að byggja mjög mikið og hraði felur alltaf í sér hættur. Það er sérstaklega flókið að taka húsnæði sem er hannað frá grunni til annarra nota og breyta í íbúðarhúsnæði og í ljósi þess að það er allt of lítið fjallað um gæði, óefnisleg gæði híbýla í byggingarreglugerð, þá hef ég áhyggjur af því að það sem er hugsað sem tímabundin úrræði muni á endanum að einhverju leyti varða veginn og gera undirmálsíbúðir hreinlega hluta af okkar veruleika.

Mig langaði að spyrja hæstv. ráðherra hvort það hafi ekkert verið rætt við gerð frumvarpsins að skrifa meira um gæði og hvað þessar íbúðir þurfi að innibera. Við getum ekki gleymt því að þarna er um að ræða fólk og fjölskyldur sem um tímabundið skeið a.m.k., er að fara að búa sér heimili á þessum stöðum og mér finnst ótækt að þær uppfylli ekki bara þær almennu gæðakröfur sem við gerum til húsnæðis. Svo ég tali nú ekki um hvað getur gerst, af því að það er auðvitað alveg ýjað að því að það sé hægt að framlengja þetta og það kæmi mér mjög á óvart ef eitthvað af þessum eignum yrði ekki varanlegar íbúðir til allrar framtíðar. Dæmin segja okkur sögu um slíkt þegar eignarrétturinn er ræddur.

###

Herra forseti. Það er vissulega nauðsynlegt að ræða þolmörk ferðaþjónustu út frá ýmsum þáttum; efnahagsleg þolmörk, þolmörk náttúrunnar og þolmörk gagnvart íbúum þegar ferðaþjónustan gleypir staði eins og veruleikinn blasir t.d. við í Barcelona. En okkur Íslendingum hættir stundum til að tala alltaf eins og aðstæður á öllum þessum 103.000 km² sem við búum á séu nákvæmlega eins, og sömu áskoranir um allt land. Staðreyndin er hins vegar sú að á síðustu 120 árum höfum við breyst úr strjálbýlu sveitasamfélagi, með nokkrum fábrotnum þorpum og stórum sveitum, yfir í borgríki þar sem 70% íbúanna búa á mjög afmörkuðu svæði á suðvesturhorninu þar sem við bjóðum líka upp á að 98% allra ferðamanna sem hingað koma fari um. Þetta hefur auðvitað leitt til mikillar og alvarlegrar ofbeitar á mjög afmörkuðum svæðum landsins en síðan eru líka aðrir staðir sem eru vannýttir og væri hægt að nota miklu betur. Einmitt á þeim stöðum sjáum við hvað þetta er að mörgu leyti ákjósanleg grein, fyrirtækin ótrúlega fjölbreytt að stærð og gerð, þau eru oft sjálfsprottin og oft bara fjölskyldufyrirtæki. Þegar maður ferðast um landið er magnað að sjá hvað greinin hefur breytt þorpum, sumum niðurníddum, yfir í perlur þar sem hægt er að njóta menningar, matar og sjá fallega uppgerð hús. Við þurfum að leita leiða til þess að stjórna vextinum og hindra að hann verði of mikill og við þurfum að leita leiða til að fara í hófsama gjaldtöku. En fyrsta skrefið er auðvitað að stórauka möguleika Akureyrar og Egilsstaða til að taka á móti farþegum beint með flugi og svo eigum við auðvitað að jafna eldsneytisverð á milli flugvalla eins og væntanlega er gert í flestum siðmenntuðum ríkjum.

###

Herra forseti. Já, ég þakka bara fyrir að hæstv. forsætisráðherra muni eftir framtíðarnefndinni. Við höfum auðvitað rætt alla mögulega og ómögulega hluti og það er eitt af því sem er flókið við nýja nefnd sem á að takast á hendur skoðun á þessu fyrirbrigði að þetta er svo víðfeðmt. Þetta hefur auðvitað verið rætt en ekki hefur markvisst verið unnið að þessu og ég bara fagna því að ráðherra nefni þetta og sannarlega mun ég taka það upp í nefndinni og óska eftir því að við skoðum það. Eitt af því sem er svo brjálæðislega flókið, erfitt og hættulegt við þessa tækniþróun sem við erum að sigla inn í er að á meðan allt síðustu 1.000 ár, allar framfarir, öll geta mannkynsins, siðvit og annað, hefur verið að hækka í einhverjum svona línulegum vexti þá erum við allt í einu með eitthvert fyrirbrigði sem heitir tækni sem er að vaxa í veldisvexti og er í lóðréttum ás núna. Þannig að það liggur bara í hlutarins eðli held ég að hættan á að auðurinn, ef við bregðumst ekki við með annars konar hugsun í skattkerfinu og uppbyggingu samfélagsins, muni líka fara að safnast hraðar á hendur færri í nákvæmlega sama veldisvexti. En takk fyrir að minna á þetta.

###

Herra forseti. Það eru þrír þingmenn Samfylkingarinnar búnir að tala hér í dag og ég geri auðvitað þeirra orð að mínum en fannst samt tilhlýðilegt að koma og segja örfá orð um þessa skýrslu sem ég fagna. Hún er yfirgripsmikil og góð og það er ástæða til að þakka fyrir hana. Ég er líka ánægður að heyra að það standi til að fylgja henni eftir, bæði með því að vinna gögn reglulega og einnig að það verði unnin vinna þvert á flokka í velferðarnefnd til þess að við getum brugðist við og ég held að við séum öll sammála um að það þarf að gera. Ég held reyndar að það sé rúmur meiri hluti hérna inni fyrir þeim breytingum sem ég tel að þyrfti að gera til að ná sem bestum árangri þótt ég taki líka heils hugar undir með hv. þm. Þórunni Sveinbjarnardóttur að sú vegferð mun ekki gerast með einu pennastriki heldur lið fyrir lið. Okkur kann svo að greina á um hversu hratt er hægt að fara fram.

Það kemur fram í skýrslunni að hugtakið fátækt snýst ekki eingöngu um það hvort fólk eigi til hnífs og skeiðar þó að sá skortur sé vissulega alvarlegasta form fátæktar. Það er auðvitað ánægjulegt að við séum þó komin á þann stað að húsnæðisöryggi, útilokun frá félagslegri þátttöku og öllu því sem lífið hefur upp á að bjóða sé líka skilgreint sem skortur. Það er einkenni á þróuðu samfélagi. En fátækt er allt of útbreidd á Íslandi og við þurfum að bregðast við. Samkvæmt skýrslunni minnir mig að það hafi verið talað um að um 9.000 börn hafi búið við skort eða fátækt árið 2020. Það er því miður lítil vísbending þegar maður skoðar kúrfuna um að sú staða hafi batnað mikið allra síðustu ár.

Mín skoðun er sú að ríkisstjórnin hefði getað gert meira til að bæta stöðuna. Þvert á móti núna, vonandi tímabundið, hefur efnahagsástandið þróast almennt þannig að það má gera ráð fyrir því, a.m.k. tímabundið, að mun fleiri heimili og þar af leiðandi börn muni þurfa að glíma við erfiðleika á næstu misserum samfara hárri verðbólgu, háum vöxtum og minnkandi kaupmætti. Þetta vonandi jafnar sig en það er alvarlegt þegar börn flosna upp úr tónlistarnámi eða þurfa að hætta í íþróttum svo þetta er auðvitað grafalvarleg staða þó að hún vari ekki nema einhverja mánuði.

Hv. þm. Bjarkey Olsen Gunnarsdóttir, formaður velferðarnefndar, kom hérna áðan og og sagði að margt gott hefði verið gert og ég er alveg sammála því. Ef við eigum að vera sanngjörn þá hefur ýmislegt áorkast. Mínar athugasemdir eru bara þær að ég tel að það sé hægt að ganga fram með markvissari og harðari hætti. Ég geri mér grein fyrir því að ríkisstjórnin er samsett úr ólíkum flokkum og trúi því að hæstv. forsætisráðherra sé sammála mér um ákveðnar aðgerðir. Það er hægt að ráðast í tekjuöflun hjá þeim sem eru mjög vel aflögufærir og við getum síðan notað þær tekjur til að beina inn í millifærslukerfin sem eru mjög skilvirk leið til þess að jafna kjörin. En það er einnig, eins og bent er á í skýrslunni, hægt að byggja upp betri velferðar- og heilbrigðisþjónustu sem gagnast öllum og ekki síst þeim fátæku.

Það er líka hægt að fara kolranga leið og þá kemur mér til hugar þessi vegferð sem er verið að fara í einstökum sveitarfélögum, Kópavogi og mér sýnist á Akureyri núna, að auglýsa leikskólaþjónustu ókeypis í sex klukkutíma en síðan borgar fólk fullt gjald fyrir tvo tíma. Í fyrsta lagi kemur þetta sennilega efnaminnsta hópnum langverst og algjörlega óljóst hvernig hann á að ráða við þessa aukatíma. Hins vegar er þetta bara risastórt bakslag í jafnréttisbaráttunni svo að ég hef efasemdir um það.

Hv. þm. Björn Leví Gunnarsson ræddi um borgaralaun og það er áhugaverð hugmynd. Ég held að við þurfum að afla okkur þekkingar á eðli borgaralauna vegna þess að við erum að keyra inn í tíma sem verða gjörbreyttir þar sem störf munu breytast, sumir segja að þeim muni fækka, tæknin mun leika stærra hlutverk og eðlilegra að afla tekna kannski af framleiðslueiningum eða róbótum eða einhverju en ekki af launatekjum. Það breytir því þó ekki að ég er ekki viss um að við séum komin á þann stað. Ég hef heldur ekki séð útfærslu á borgaralaunum sem við myndum hreinlega ráða við hér. Ef það á að borga öllum flatt lágmarksframfærslu þá væntanlega kostar það svo mikið að það þarf að borga fyrir allt umfram það og ég er ekki viss um að mikill jöfnuður felist í því. Þvert á móti felst í því sóun vegna þess að þá er verið í byrjun að láta okkur sem þurfum ekki á þessari aðstoð að halda að fá peninga sem við þurfum ekki.

Þessi framtíð sem mun fylgja tækninni, nýrri tækni, mun gera það líka að verkum að það eru ekkert allir sem vinna minna, ekkert allir sem hætta að vinna. Álagið mun bara dreifast mjög misjafnlega á fólk þannig að ég er ekki búinn að sjá það að þetta sé lausnin í dag. Ég held frekar að við eigum að vinna að þessum þáttum með þessum klassísku leiðum sem við höfum verið að nota; með skattkerfinu, með millifærslukerfinu og með því að byggja upp gott velferðar- og heilbrigðiskerfi.

Það er ekki hægt að sleppa því í þessari umræðu að nefna húsnæðisskortinn og hvaða áhrif hann hefur á velferð barna. Það eru bara allt of mörg börn sem hrekjast á milli húsa og hverfa vegna erfiðs leigumarkaðar og eru með reglulegum hætti rifin upp úr umhverfi sínu, þurfa að skipta um skóla, þurfa að hætta í tómstundum, þurfa að skipta um íþróttafélag og eiga fyrir vikið erfitt með félagsleg tengsl. Þetta auðvitað fylgir þeim mögulega alla ævi. Í því ástandi sem við búum við í dag eiga foreldrar þessara barna ekki neina möguleika á að fjárfesta í húsnæði vegna vaxta og verðlags, ekki síst á tímum þar sem er verulegur skortur á húsnæði yfirleitt. Ríkisstjórnin hefur vissulega bætt í stofnframlögin en ég tel að það þurfi að gera miklu betur en þetta og þurfi að taka miklu fastari tökum. Þetta er ekki átaksverkefni. Við þurfum að finna einhverja leið til að tryggja jafnt og öruggt framboð marga áratugi fram í tímann og við hljótum að geta fundið leiðir til þess.

En að síðustu þá hlýtur að vera hægt að slá a.m.k. verulega á fátækt í landi sem er eitt af því allra ríkasta í heiminum og ég er, eins og ég sagði í upphafi, alveg sannfærður um að meiri hluti þingheims geti fundið leiðir og sameinast um þær. Við erum fámennt land og við eigum og við getum horft í gegnum meðaltöl, fram hjá meðaltölum, og skoðað stöðu nánast hvers einstaklings. Það er einmitt í litlu samfélögum sem hægt er að áorka miklu. En það er líka í slíkum samfélögum sem við getum eiginlega bara ekki unað við fátækt. Við getum alveg glaðst yfir stöðu eldri hjóna sem geta farið á hverjum einasta vetri í hitann niður til Spánar en að sama skapi getum við ekki sætt okkur við að hjón í næstu götu þurfi að neita sér um læknisþjónustu. Það sama með börn. Maður gleðst þegar börn standa sig vel í íþróttum eða í tónlist vegna þess að þau koma frá heimilum sem geta boðið þeim upp á þau gæði. En það er auðvitað ömurlegt að það séu til börn sem hrekjast úr tómstundastarfi einfaldlega vegna þess að efnahagur foreldra þeirra leyfir það ekki. Ég held að flestir hér inni a.m.k. séu sammála um það. Fyrir utan það svo að allar kannanir sýna að jöfnuður í samfélagi leiðir til miklu framsæknari, friðsamari og betri samfélaga en þeirra sem eru ójöfn.

###

Herra forseti. Undantekning frá þessu var nú að 2009 og að mig minnir 2010 lögðum við miklu meira í vegamál en sögulega síðustu 20–30 ár.

Mig langar að fara aðeins í kjördæmið mitt. Í fyrsta lagi spyr ég hvort það sé ekki í rauninni skrýtin tilhögun að ráðast í það að byggja mjög dýran og nauðsynlegan veg eins og Dettifossveg og verja svo ekki nægilegu fé í vetrarþjónustu, sem er þá akkillesarhæll bæði fyrir ferðaþjónustu og stór útflutningsfyrirtæki sem þurfa um þennan veg.

Í öðru lagi hvort það sé ekki algerlega óforsvaranlegt að halda ekki inni brúnni við Goðafoss, sem er tilbúin í útboð, fullhönnuð og allt í lagi, þegar hin leiðin sem er möguleg neðar við Skjálfanda er ekki einu sinni fær nema bara fólksbílum. Hvort við eigum að sætta okkur við það að þessi fjölfarni staður milli landshluta í kjördæminu verði án þessara tenginga.

Í þriðja lagi langar mig að spyrja, vegna þess að Austurland hefur staðið sig gríðarlega vel í sameiningarmálum og ætlast til að það fái vegabætur á móti: Þurfum við ekki að spýta meiru í varðandi Suðurfjarðaveg?

###

Herra forseti. Ég þakka kærlega fyrir. Þetta er auðvitað alltaf mikilvægt plagg og risastórt. Ég geri mér grein fyrir að þetta er ekki einfalt verkefni í því efnahagslega umhverfi sem við erum í, þar sem við erum á þensluskeiði. Engu að síður staldrar maður nú aðeins við vegna þess að sögulega þá verjum við a.m.k. ekki meiru, í mesta lagi jafn miklu, og nágrannaþjóðir okkar sem hlutfall af vergri landsframleiðslu til samgöngumála og í samgöngusáttmála en þó eru mörg Evrópuríki búin að byggja upp sínar samgöngur og féð fer þá að mestu leyti í það að auka öryggi og uppfæra tæknimál og annað slíkt.

Ráðherra kom inn á að það væri eitt af forgangsmálunum og auðvitað mjög mikilvægt, ég geri ekki lítið úr því, en einnig leggur hann áherslu á að jafna búsetuskilyrði og ég kem aðeins að því í síðara andsvari.

Mig langar að spyrja ráðherra út frá þessum samanburði. Það er alveg ljóst að innviðaskuldin okkar vex ár frá ári og það er algjörlega óháð hver situr í ráðuneytinu núna og einhvern tímann þurfum við að fara að vinda ofan af henni. Það er auðvitað mjög margt jákvætt þarna. Mér finnst framfaraskref að taka jarðgöng út fyrir sviga og vera með sérstaka áætlun um það þannig að við verðum borandi hér stanslaust á næstu árum og áratugum þangað til það er búið.

Það er gríðarlega mikilvægt líka að standa við samgöngusáttmála höfuðborgarsvæðisins vegna þess að það er bara brýnt loftslagsmál. En af því að ráðherra talaði dálítið um að jafna búsetuskilyrði, finnst honum nóg að gert og er hann sammála mér um það að innviðaskuld en okkar er að vaxa?

###

Herra forseti. Það var óhjákvæmilegt hjá fjármálaráðherra að segja af sér og rétt að honum var ekki gert kleift að sinna lengur verkefnum sínum eftir álit umboðsmanns Alþingis. Samfylkingin hefur gagnrýnt söluferli Íslandsbanka harðlega og það hefur komið í ljós að allt sem hefur verið rannsakað hefur komið illa út. Það er ekki skrýtið þó að fjármálaráðherra hafi brugðist við þessu. Það hefur nefnilega komið á daginn að það voru ekki bara brotalamir hjá Bankasýslunni og söluaðilum sem einskorðuðust við fyrri hluta ferilsins, eins og stjórnarflokkarnir héldu fram, heldur hefur þetta verið gagnrýnt harðlega af Ríkisendurskoðun, Fjármálaeftirliti og nú síðast umboðsmanni Alþingis.

Herra forseti. Þetta var skipbrot frá upphafi til enda. Bjarni Benediktsson hefur verið fjármálaráðherra nær óslitið í tíu ár og hefur stýrt efnahagsstefnu þeirra ríkisstjórna sem hann hefur setið í. Hann telur sér ekki vera kleift að sinna þessu verkefni lengur og nú verður ríkisstjórnin í heild sinni líka að svara þeirri spurningu hvort henni sé í raun kleift að sinna þeim verkefnum sem liggja fyrir og skipta fólkið í landinu öllu máli, bæði í efnahagsmálum og einnig í velferðarmálum.

Við erum núna á eftir að fara að ræða samgönguáætlun ríkisstjórnarinnar og við erum í miðri á varðandi fjárlögin. Þessi óvissa nú í dag kemur upp á sama tíma og við erum í djúpum öldudal í efnahagsmálum og stöndum frammi fyrir mjög flóknum kjarasamningum á vinnumarkaði. Við þurfum þess vegna á því að halda að hér sé í landinu ríkisstjórn sem snýr sér að þessum mikilvægu verkefnum í stað þess að bjóða upp á sífelldar sýningar á sundurlyndi sín á milli.

###

Herra forseti. Við urðum vitni að stórtíðindum í morgun þegar ráðherra sagði af sér og í rauninni ekkert annað fyrir hann að gera því að nú hefur komið í ljós að það voru ekki bara brotalamir í byrjun söluferlisins á Íslandsbanka, eins og haldið hefur verið fram af stjórnarliðum í upphafi, heldur hafa Ríkisendurskoðun, Fjármálaeftirlit og nú síðast umboðsmaður gagnrýnt ferlið harðlega, allt frá upphafi til enda. Það væri þess vegna ekki úr vegi, herra forseti, að við fengjum að heyra aðeins í stjórnarliðum núna, hvernig þau líta á þetta mál og hvernig þau sjá framhaldið og hvernig þetta blasir við þeim.

###

Frú forseti. Ég ætla að byrja á því að þakka flutningsmanni, hv. þm. Steinunni Þóru Árnadóttur, fyrir ágætisræðu. Hún gerði mjög vel grein fyrir þessu góða máli. Það er prýðilegt í alla staði en sá galli er á gjöf Njarðar að það eru blikur á lofti um að breytingar séu að eiga sér stað á umgjörð minjaverndar og minjaeftirlits á Íslandi. Í umsögnum sem komu hingað inn, m.a. frá Þjóðminjasafninu, Minjastofnun Íslands og Félagi fornleifafræðinga sem fagna tillögunni, er talað um að rík ástæða sé til þess að skráning menningarminja nái einnig til mannvirkja og húsa, auk þess sem talið er að hún eigi best heima hjá Minjastofnun Íslands, ef ég skil rétt. Ég ákvað að koma hingað upp vegna þess að fyrr á árinu kynnti ráðherra að ráðist yrði í umfangsmikla sameiningu ríkisstofnana, en fyrirhugað er að tíu stofnanir sem nú heyra undir ráðuneytið verði að þremur. Minjastofnun, sem fer einmitt með minjavernd, er á meðal þeirra stofnana sem breytingin snertir. Samkvæmt áformum á að sameina Minjastofnun við svið náttúruverndar Umhverfisstofnunar, Vatnajökulsþjóðgarð og þjóðgarðinn á Þingvöllum, og yrði þetta að náttúruverndar- og minjastofnun.

Það er alveg full ástæða til að óttast þessa sameiningu út frá sjónarhorni minjaverndar. Í fyrsta lagi er ekki algerlega augljóst hverjir sameiginlegu snertifletirnir eða viðfangsefnin eru svona almennt þegar kemur að Minjastofnun og hinum þremur stofnununum. Í öðru lagi er líka ástæða til að hræðast að Minjastofnun, sem er minni og ólík hinum að eðli og uppbyggingu, gæti drukknað í hinni nýju stofnun. Það sem kom fram í kjölfar þessarar kynningar ráðherra er auðvitað forkastanlegt, að það hefði ekkert verið hlustað á sjónarmið starfsfólks Minjastofnunar í öllu sameiningarferlinu. En það er nú kannski að verða hálfgerð regla í verkferlum ráðherra þessarar ríkisstjórnar að eiga ekkert samráð við hlutaðeigandi aðila í sameiningarferlum.

Frú forseti. Það þarf ekkert að fjölyrða um mikilvægi minjavörslu og húsverndar. Þetta er gríðarlega stór og mikilvægur þáttur í menningararfleifð þjóðarinnar. Þessu hefur verið sinnt nokkuð vel í áratugi, þótt ég taki heils hugar undir með hv. þingmanni um að það megi gera enn betur. Árangurinn ætti ekki að fara fram hjá nokkrum manni sem ferðast um landið þar sem við sjáum hverja perluna á fætur annarri sem fyrir örfáum árum eða áratugum lá undir skemmdum og var lýti staðanna. Nú eru mörg þessi mannvirki orðin alger staðarprýði og kannski lykillinn að uppbyggingu ferðaþjónustu. Af því að frú forseti situr hér aftan við mig þá nægir nú kannski bara að nefna Fáskrúðsfjörð sem hefur á fáum árum orðið einn fallegasti bær landsins, ekki síst með tilstuðlan Minjastofnunar sem gerði upp franska spítalann með miklum myndarbrag. Sami árangur hefur í rauninni náðst með skráningu fornminja um allt land. Ég, líkt og hv. þingmaður og flutningsmaður, átta mig í sjálfu sér á athugasemd sem kom frá Samtökum iðnaðarins, sem ég tek fram að voru líka nokkuð jákvæð í garð málsins. Þetta er auðvitað bara hluti af því að skipuleggja og byggja mannvirki. Það er vissulega orðið aðeins flóknara heldur en var þegar fólk stikaði út grunninn sjálft og gerði þetta svona nánast eftirlitslaust. Það er mjög brýnt að strax í upphafi tímaferilsins við deiliskipulagsvinnu hafi Minjastofnun tök á því að koma og skrásetja og finna út hvort eitthvað er í veginum, jafnvel hvort þurfi að taka einhverjar lóðir úr stærra skipulagi og koma í veg fyrir að þar verði byggt.

Nú á að setja starfsemi Minjastofnunar inn í stærri stofnun sem er að sinna allt annars konar vinnu, hvort sem um er að ræða faglega eða vísindalega nálgun hlutanna. Það er miklu nær að Minjastofnun verði áfram sjálfstæð stofnun, hún styrkt til muna eins og tillagan leggur til og væri undir ráðuneyti menningarmála. Þar finnst mér að hún ætti miklu frekar heima en í umhverfisráðuneytinu. En auðvitað er það kannski aukaatriði ef þessu er bara sinnt. Ég held að það sé raunveruleg hætta á því að minjavernd, sem þessari ágætu þingsályktunartillögu er ætlað að styrkja, verði þvert á móti hornreka og veikist.

Frú forseti. Sameiningar geta vissulega verið góðar, þær geta verið nauðsynlegar og eiginlega ákjósanlegar á köflum. En það verður að standa rétt að þeim og þær verða að vera til þess fallnar að styrkja allar stoðirnar sem eiga á endanum að mynda nýja stofnun. En sameiningarblæti þessarar ríkisstjórnar er að verða okkur býsna skaðlegt. Af því að við erum hér að tala um minjar, mannvirki og húsagerð þá nægir náttúrlega að nefna að fyrir nokkrum árum lagði ríkisstjórnin niður Rannsóknastofnun byggingariðnaðarins, sem mig minnir að hafi runnið tímabundið inn í Nýsköpunarmiðstöð sem var svo líka lögð niður og allt rann þetta inn og sameinaðist Íbúðalánasjóði í Húsnæðis- og mannvirkjastofnun. Hvað á sér stað þar inni? Það er a.m.k. ekki gæðaeftirlit og vottun á byggingum. Þetta hefur algjörlega horfið, vonandi tímabundið.

Hér var ágætismál áðan sem laut að því að tryggja veru dýralækna um allt land. Ég styð það mál líka, en vilja menn ekki hafa eftirlit með húsum og mannvirkjum sem eru auðvitað ekki fyrst og fremst einhver stofustáss sem á að horfa á utan frá, þó að það skipti auðvitað máli að þau sé laglega gerð? Þetta eru líka bara híbýli og vistarverur fólks. Það hefur verið talsverð umræða hér síðustu mánuði og ár um hollustuhætti húsa og myglu og við erum búin að leggja niður allar rannsóknir á þessu, a.m.k. opinberar rannsóknir. Við skulum ekki gleyma því að húsagerð í dag mun væntanlega verða viðfangsefni einhverjar minjastofnunar í framtíðinni.

Þetta er auðvitað svolítill útúrdúr en tengist málinu, bæði varðandi hugmyndir um þessa sameiningu sem ég tel að sé líkleg til að veikja Minjastofnun og minjavernd í landinu og síðan er þetta bara hin hliðin á sama peningnum. Þetta snýst um menningu okkar og manngert umhverfi. Um leið og ég lýsi því yfir að ég styð þessa tillögu heils hugar og mun auðvitað greiða atkvæði með henni ef og þegar hún kemur til afgreiðslu, af því að mér er annt um minja- og húsvernd, þá óska ég þess á móti að hv. flutningsmaður, Steinunn Þóra Árnadóttir, beiti sér líka með einhverjum hætti gegn mjög óráðlegri sameiningu hæstv. umhverfis-, orku- og loftslagsráðherra.

###

Frú forseti. Hv. þingmaður talar um að það þurfi að gera einkabílnum, einkasamgöngumátanum, hátt undir höfði og það er svo sannarlega verið að gera það líka með því að ráðast í uppbyggingu borgarlínu og að fjölga hjóla- og göngustígum. Að óbreyttu mun Reykvíkingum og höfuðborgarbúum fjölga um 60.000–70.000 á næstu árum og áratugum og ef ekkert verður gert þá gef ég ekki mikið fyrir það hvað það myndi taka hv. þingmann langan tíma að keyra á milli staðanna sem hann nefndi áðan. Ég vísa því algjörlega á bug að það sé ekki hægt að vinda ofan af þessu. Vissulega erum við borg og vorum óheppin í rauninni að byrja að þróa hana svona u.þ.b. þegar módernisminn verður til. Vesturbærinn hérna vestan Lækjargötu er þéttasti borgarhlutinn af því að hann byggðist kannski á öðrum forsendum og ég vísa þessu á bug vegna þess að við höfum dæmin fyrir framan okkur. Við þurfum ekki að vera að gera neinar tilraunir vegna þess að allar borgir sem búa við sama vanda og við Íslendingar með höfuðborgina okkar og höfuðborgarsvæðið eru á fullu einmitt að gera þetta og engir gera það af meiri krafti í augnablikinu kannski heldur en Bandaríkjamenn sem eru einmitt farnir að súpa seyðið af því að þetta er orðið svo ósjálfbært kerfi hjá þeim að launafólki sem hefur verið þrýst út í úthverfin notar tvöfaldan húsnæðiskostnaðinn sinn í bílakostnað. Og þetta er svo sannarlega ekki til að ýta undir græn umskipti þegar þau ríða yfir. Þannig að ég mótmæli þessu, ég held að það sé vel gerlegt og ég held að þetta sé gríðarlega mikilvægt verkefni.

###

Frú forseti. Ég tek það líka fram þegar ég er að ræða um almenningssamgöngur á höfuðborgarsvæðinu að þá á ég auðvitað við allt höfuðborgarsvæðið en ég á líka við Reykjanesbæ, Selfoss og Akranes sem mynda svona sameiginlegt atvinnusvæði. Það er auðvitað alveg rétt að Reykjavík og höfuðborgarsvæðið allt eru ekkert sérstaklega vinveitt almenningssamgöngum eins og það er í dag og skipulagið hefur ekki ýtt undir þá þróun, ólíkt dæmum sem hv. þingmaður nefndi frá Kaupmannahöfn og Ósló. Fyrir því eru ósköp einfaldar skýringar, einfaldlega vegna þess að höfuðborgin okkar er svo ný. Kaupmannahöfn og Ósló byggðust fyrir nokkrum öldum og byggðust einmitt á hugmyndafræði hinnar evrópsku þéttu borgar þar sem þú varst með blandaða landnotkun, þar sem fólk bjó á annarri, þriðju og fjórðu hæð en á jarðhæðinni voru þjónustan og atvinnan fyrir bara næsta götuhorn. Inn í þetta umhverfi byggðust almenningssamgöngurnar á 19. öld sem héldu svo utan um borgina. Reykjavík, og svo ég tali nú ekki um sveitarfélögin þar í kring, byggist þegar áhrif módernisma og bílisma eru orðin svo sterk og byggist á þessu líkani sem ég talaði um áðan, um flokkun og aðgreiningu. Verkefnið er einfaldlega að vinda ofan af því. Stjórnvöld á höfuðborgarsvæðinu hafa verið að gera það með þessum þéttingarreitum sínum. Þetta er ekki eitthvað sem er hrist fram úr erminni. Þetta gerist ekki á næsta ári eða þarnæsta, þetta gerist á áratugum, en á endanum mun þetta vera fýsilegur kostur til að ferðast á milli og ég lýsi því aftur yfir: Þetta er eina leiðin fram á við og þetta er í rauninni skilvirkasta leið okkar til að ná loftslagsmarkmiðum okkar, að vinna að þessu þar sem meginþorri landsmanna býr.

###

Frú forseti. Oft liggur Alþingi undir ámæli, og stjórnvöld kannski ekki síst, fyrir að stunda fyrst og fremst einhvers konar viðbragðsstjórnmál, að taka á hlutum þegar stefnir í óefni eða þegar í óefni er komið og hrósa svo happi ef vel spilast úr hlutunum, ef nýr fiskstofn siglir inn í lögsöguna eða ferðamenn fara að streyma inn í landið og allir eru ánægðir á meðan uppsveifla af þess völdum er í gangi.

Hér er hins vegar mál, sem er kannski eitt mikilvægasta málið sem er dreift núna í haust, sem hvetur til þess að við horfum kynslóð og kynslóðir fram í tímann og tökum meðvitaða ákvörðun um hvernig við getum tryggt jöfnuð í samfélaginu samfara gríðarlegum samfélagsbreytingum sem eru augljóslega að verða. Við stöndum frammi fyrir tveimur hlutum sem munu hafa ótrúlega stór áhrif á okkur. Annar er tæknibreytingin sem mun ríða yfir hvort sem við viljum eða ekki. Hún getur auðvitað haft hryllilegar afleiðingar en hún getur líka verið nýtt til góðs; við getum aukið hagvöxt, við getum notað hana til þess að minnka kolefnisspor og það er hægt að minnka ójöfnuð líka. En það þarf þá að gerast með meðvituðum hætti. Síðan erum við með hitt stóra málið sem eru loftslagsmálin, sem eru sameiginlegt verkefni allrar heimsbyggðarinnar og eru í þeim skilningi eins og tæknibreytingin ekki valkvæð fyrir okkur að sinna. Það kemur mjög vel fram í greinargerð með þessu máli að hverju þarf að huga sérstaklega. Ég ætla ekki að dvelja við það, það kom fram í ágætri ræðu hv. þm. Oddnýjar G. Harðardóttur, en lykiljafnan í þessu öllu saman er einmitt jöfnuður. Jöfnuður er af ýmsum toga. Hann er auðvitað efnahagslegur og það er mjög brýnt að við tryggjum að þau sem eru á lægri tekjum geti tekist á við framtíðina og lifað mannsæmandi lífi þrátt fyrir miklar þjóðfélagsbreytingar, til jafns við þá sem eru með hærri laun. Það þarf líka að huga að kynslóðajöfnuði vegna þess að við þurfum hugsanlega að ráðast í gríðarlega dýrar framkvæmdir, og með hvaða hætti ætlum við að fjármagna það? Við viljum ekki að þessar breytingar bitni á komandi kynslóðum en við viljum heldur ekki taka kostnaðinn allan í einu þannig að þetta bitni á öldruðu fólki sem nú býr í þessu landi og hefur byggt upp samfélagið okkar. Og síðan, af því að ég kem úr mjög dreifbýlu kjördæmi, vil ég nefna að það þarf að hafa í huga búsetujöfnuð. Ég hef 100 sinnum áður nefnt það að á meðan fyrir 120 árum bjuggu 10% allra landsmanna á höfuðborgarsvæðinu þá búa 70% þeirra núna þar, þannig að það þarf að huga að öllu landinu og gera öllum kleift að taka þátt í þessum breytingum.

Við viljum öll geta lagt okkar af mörkum. Við þurfum hins vegar, eins og kom fram í ræðunni, að byggja upp almenningssamgöngur og við þurfum að færa okkur yfir í vistvænni bíla. En við vitum það líka að sökum strjálbýlis utan höfuðborgarsvæðisins er óhjákvæmilegt að það verði einhvers konar markaðsbrestur við uppbyggingu á innviðum. Það er ekki augljóst að einkafyrirtæki hafi áhuga á því að stunda viðskipti og setja upp hleðslustöðvar þar sem umferð er lítil. Það þarf engu að síður að gera það og við þurfum að finna leiðir til þess að hleypa hinu opinbera að því eða styrkja einkafyrirtæki með einhverjum hætti til þess að gera það freistandi. Það má hugsa sér t.d. að lækka tengigjöld Rariks. Eins er með almenningssamgöngur að það getur vel verið að það sé hægt að reikna það út að þær séu ekki jafn hagkvæmar um allt land en engu að síður eru það mannréttindi okkar að geta búið alls staðar og við þurfum að geta tryggt að fólk úti á landi geti tekið þátt í þessum grænu umskiptum, svo ég tali nú ekki um atvinnulífið. Það er auðvitað óboðlegt að við höfum ekki náð betur utan um flutning á raforku, sem margir vilja meina að sé nóg af í þessu landi, en svo að það þurfi að keyra heilu fiskvinnslurnar á svartolíu og fólkið sem þar býr og getur hvorki drifið sínar nauðsynlegu verksmiðjur áfram af rafmagni, hvað þá að rafvæða hafnir, fyllist einhverju samviskubiti yfir að taka ekki þátt í hlutum sem byggja á markmiðum sem eru tímasett. Ef við tímasetjum markmið þurfum við líka að hugsa til þess hvernig eigi að gera fólki kleift að lifa eftir því.

Það eru ókostir við það fyrirkomulag sem við höfum þróað á síðustu 100 árum. Hér býr allt of hátt hlutfall landsmanna á einum bletti og risastórir landshlutar eru mjög strjálbýlir. En við verðum líka að horfa á kostina við það vegna þess að staðan er bara þessi. Kostirnir eru auðvitað þeir að vegna þess einmitt að 70% landsmanna búa hér á höfuðborgarsvæðinu þá getum við náð alveg gríðarlegum árangri í loftslagsmálum akkúrat hér. Þar er nærtækast að horfa til uppbyggingar borgarlínu, byggja upp göngu- og hjólastíga sem gera almenningi kleift að ferðast á milli án kostnaðar. Það stuðlar líka að réttlátum grænum umskiptum vegna þess að það er dýrt, og óþarflega dýrt, að vera háður einkabílnum.

Samgöngum.Það er annað sem skiptir líka máli í þessu sambandi og hefur kannski allt of lítið verið rætt vegna þess að almenningssamgöngur sem hafa verið til í einhverri mynd í 150 ár voru ekki fyrst og fremst byggðar til að ná loftslagsmarkmiðum heldur til að tryggja félagslegt réttlæti, gera öllum almenningi kleift að komast á milli staða án mikils kostnaðar. Öll skipulagsfræði borga síðustu 150–200 ár sýnir að jákvæð áhrif sterkra almenningssamgangna birtast ekki síst í því að það verða til hvatar til að byggja upp hagkvæmari byggð, þ.e. sterkar almenningssamgöngur sporna gegn óhóflegri útbreiðslu bæja og borga sem hefur verið svona megingallinn á þessu ameríska bílalíkani sem allar vestrænar borgir hafa byggt eftir síðustu 50–60 ár. Þær hvíla á hugmyndinni um flokkun og aðgreiningu þar sem þú býrð á einum stað, ferð og verslar á öðrum stað, sækir íþróttakappleiki eða menningarviðburði á þriðja staðnum og þetta þarftu svo að tengja saman með fáránlega stórum, dýrum og loftslagsfjandsamlegum samgönguvegum. — Já, samgöngum, það er einfaldara. Þetta í rauninni vindur alltaf upp á sig; þú þarft alltaf nýja akbraut og nýja slaufu, nýja akbraut og nýja slaufu. En sterkar almenningssamgöngur hvetja til ögunar þannig að þær þétta byggðina, gera hana hagkvæmari og gera hana umhverfisvænni.

Hugum að öllu landinu. Við þurfum að huga að því að allir geti tekið þátt í þessu. En nýtum okkur líka þá fáu kosti sem eru við það að við erum 70% á þessum bletti, látum hendur standa fram úr ermum og klárum samgöngumál á höfuðborgarsvæðinu. Það er öllum landsmönnum til góða.

###

Herra forseti. Ég er hjartanlega sammála og það er rétt að ég er stórnotandi á flugi og bý hér 90% af mínum tíma, ferðast hingað og bý hérna lengst af, ekki vegna þess að ég hafi áhuga á því eða vilji það heldur vegna þess að ég þarf það. Það beinir kannski pínu sjónum okkar að vandamálinu sem við erum búin að byggja upp og tekur auðvitað rosalega langan tíma að vinda ofan af en við þurfum að fara að hugsa um. Árið 1900 bjuggu 7% íbúa landsins í Reykjavík, 11% á höfuðborgarsvæðinu. Í dag er hlutfallið 37, 8% í Reykjavík og 70% á höfuðborgasvæðinu sem þýðir að byggðaþróun hérna hefur eiginlega verið algerlega stjórnlaus. Þetta er ekki fyrirkomulag sem við hefðum viljað sjá og hefðum viljað stuðla að. Það er ekkert land í Vestur-Evrópu sem er svona. Það er rétt að það er næturstrætó í Noregi en hins vegar réðust Norðmenn í það fyrir nokkrum áratugum að byggja markvisst upp Bergen, Tromsø, Þrándheim, Stafangur sem mótvægi við Ósló þannig að svona miðaldra karlar eins og ég getum jafnvel fækkað ferðum okkar til höfuðborgarinnar og allur almenningur þurfi ekki alltaf að vera að fara þangað. Þannig að ég held að við verðum að fara að huga að því. Ég veit að það er áratugalangt verkefni en við þurfum einhvern veginn að stöðva þessa þróun vegna þess að þetta er ekki skynsamleg uppbygging á landi. Hún er það bara engan veginn og kallar á svo mikið af vandamálum. Ofan á allt umferðaröngþveitið hér, sem stafar bara af því að fólk þarf að komast á milli staða, bætast náttúrlega við þúsundir manna á hverjum einasta degi sem þurfa að sækja þjónustu hingað en hefðu getað gert það í heimabyggð. Þannig að við þurfum til skamms tíma að huga að þessum þáttum sem hv. þingmaður kom inn á og ég styð hann fyllilega í því en til áratuga þurfum við að snúa við þessari byggðaþróun.

###

Ég þakka hv. þingmanni fyrir prýðilega ræðu. Ég er alveg sammála að auðvitað þurfum við að gera miklu betur í að beina í ívilnunum þangað sem þeirra er þörf og svo sannarlega hér á höfuðborgarsvæðinu eigum við að fara að setja miklu meira púður í að gera fólki kleift að nýta sér bara reiðhjól eða það að ganga. Þessi nýju rafmagnshjól eru auðvitað ekkert hjól á sterum, þetta er eiginlega bara nýtt samgöngutæki.

Mig langar að ræða aðeins við þingmanninn um hvort við hugsum hlutina alltaf alveg til enda þegar við erum að tímasetja markmið, það er nauðsynlegt að setja tímasett markmið en hvort við hugsum þau nógu langt. Ég held að við séum ekki alltaf að tryggja fólki möguleikana á því að breyta hegðun sinni og neyslu. Við eigum nýtt og skemmtilegt orð sem heitir flugviskubit sem vísar til þess að almenningi líður illa ef hann getur ekki hegðað sér skikkanlega í þágu náttúrunnar. Við höfum jafnvel séð einstök sveitarfélög hreykja sér af því að vera að rafvæða hafnir og tala þá um að þau séu með eitthvert frumkvæði. Þau eru vissulega með frumkvæði en frumkvæðið kemur vegna þess að þeim er gert það kleift vegna þess að tengikerfið okkar er bara þannig. Önnur sveitarfélög hafa bara engan möguleika á því.

Annað sem mér dettur í hug er varðandi einmitt þessa rafmagnsbíla og vistvænni bíla. Það er enginn bíll vistvænn en vistvænni bílar, skulum við segja, það eru bara mjög stórir skallablettir víða um land þegar kemur að möguleikum á því að hlaða og tengja. Og ef hinn frjálsi markaður getur ekki leyst það sér þingmaðurinn fyrir sér að við getum t.d. fengið Landsnet eða eitthvert opinbert apparat til að grípa inn í þar sem er markaðsbrestur og a.m.k. lækka þá tengigjöldin þannig að fyrirtækin geti auðveldlegar sett upp víðar tengistöðvar?

###

Herra forseti. Ég er sammála því að viðbragðspólitík hefur fengið að leika allt of stórt hlutverk á Íslandi og ég held að það sé eiginlega ekki í boði í nútímasamfélagi öllu lengur. Við höfum brugðist við vandamálum sem að okkur steðja og gert það stundum ágætlega og hrósum svo happi ef nýr fiskstofn syndir í lögsöguna eða ferðamenn streyma til landsins. Það er ekki ofboðslega háleit eða markviss vinna við það að byggja upp framtíðarhagkerfið.

Hv. þingmaður talaði líka um fátækt, sem er auðvitað óboðleg í svo ríku landi vegna þess að hún er ekki af þeirri stærðargráðu að ekki sé auðveldlega hægt að ná betur utan um hlutina og vinna gegn henni. Ég er a.m.k. á því að mikill jöfnuður sé öruggasta leiðin til að skapa friðsamt, öruggt og framsækið samfélag. Við sjáum það auðvitað bara á því að best heppnuðu samfélög veraldarsögunnar eru þessi Norður-Evrópsku skandinavísku samfélög sem hafa byggst upp á hugsjónum jafnaðarmennsku, sama í hvaða flokki menn velja svo að vinna að henni. Það er ekki margt í fjárlagafrumvarpinu sem tekur á þeim vandamálum og stuðlar beinlínis að auknum jöfnuði. Þar er heldur ekki margt sem bendir til þess að erfiðir kjarasamningar séu fram undan. Ágætisviðleitni er í húsnæðismálum en ekki er margt annað að finna. Mig langaði að spyrja hv. þingmann hvort hann óttist að þetta verði fyrir vikið harðari kjaravetur og að launþegar neyðist þá til að sækja allt í gegnum launaliðinn með tilheyrandi óstöðugleika í framhaldinu.

###

Herra forseti. Ég þakka fyrir ágætisræðu. Hún snerist annars vegar um menntun og hins vegar um fátækt, ójöfnuð og jöfnuð. Mig langaði í fyrra andsvari aðeins að staldra við menntunina.

Eins og kom réttilega fram þá er háskólanemum á Íslandi ekki búin neitt sérstök skilyrði, þrátt fyrir að svo margar viðvörunarbjöllur hafi hringt á undanförnum árum. Það eru t.d. miklu færri sem stunda háskólanám hér heldur en annars staðar. Við sjáum líka, og fengum það staðfest við stefnuræðu forsætisráðherra, að hæstv. mennta- og barnamálaráðherra leggur núna til atlögu að því að sameina framhaldsskóla undir því yfirskini að hann þurfi að ná fram rekstrarhagkvæmni. Þetta er einhver skammtímalausn sem maður ímyndar sér að geti komið harkalega í bakið á okkur og afleiðingin verði meiri einsleitni og minna spennandi umhverfi, af því að ég reikna með að eftir því sem framhaldsskólanemum er boðið upp á skemmtilegra, betra og fjölbreyttara nám séu þeir líklegri til að halda áfram námi. Það er líka staðreynd að við búum í risastóru landi, en við erum fámenn þjóð og mjög langt frá mörkuðum. Þó að þessi grunnauðlindaframleiðsla okkar, sjávarútvegur og annað, hafi skilað okkur mikilli velmegun þá eru henni bara mikil takmörk sett andstætt því sem á t.d. við um nýsköpun og hugverkaiðnað, sem er óþrjótandi auðlind í sjálfu sér. Það er hægt að framleiða mikið magn vöru án þess að vera háður tilteknum fjölda handa og hægt er að koma vörunni á markað jafnvel á örskotsstundu ef varan er stafræn.

Ég spyr: Hvað heldur hv. þingmaður að valdi því að ríkisstjórnin hafi ekki framsýni til þess að leggja meiri metnað í þá hluti sem eru svo augljóslega besta leið okkar til að skapa mikil verðmæti langt fram í tímann?

###

Frú forseti. Það vekur líka athygli í málaflokki 18 að það er nánast ekkert talað um menningarstofnanir utan höfuðborgarsvæðisins. Hlutfallslega, miðað við höfðatölu meira að segja, fer miklu minna í menningarstofnanir úti á landi heldur en hér á höfuðborgarsvæðinu. Það er meira að segja þannig að þó að það sé einhver samningur við Menningarfélag Akureyrar, sem er smánarlegur miðað við það sem fer í menningarstofnanirnar hérna, þá bitnar það líka á Austfirðingum vegna þess að það gildir einhver nálægðarregla sem segir að af því að það er svo nálægt Akureyri þá þurfi þau ekki heldur neinn pening. Þannig að þetta bítur allt í skottið á sér. Hvað ætlar þingmaðurinn að gera við því?

Mig langar svo að lokum að spyrja: Það er ánægjulegt að það sé verið að taka upp gistináttaskatt á bæði hótel og skemmtiferðaskip, þótt megi útfæra það öðruvísi, og hann eigi að standa undir uppbyggingu ferðamannastaða m.a. en hvernig stendur á því að á sama tíma er verið að draga úr framlögum til Framkvæmdasjóðs ferðamannastaða?

###

Frú forseti. Það var áhugaverður kafli í ræðunni þegar hv. þingmaður var að tala um hvar pólitíkin lægi hjá ráðuneytunum t.d. Hún liggur líka hérna hjá okkur þingmönnum. Í tvígang í ræðunni, og það er ekkert einsdæmi, talaði þingmaðurinn um að hún væri á móti flötu aðhaldi, hún væri á móti sameiningu tiltekinna skóla. Þingmenn stjórnarliðsins eru duglegir að tala um að þau séu á móti hinu og þessu en síðan munum við sjá við atkvæðagreiðslur að þeir greiða allir atkvæði með þessu. Þess vegna má auðvitað segja já, að pólitíkin liggi hjá ráðuneytum ef þingmenn láta ekki pólitíkina til sín taka.

Ég er hins vegar ánægður að hv. þingmaður hafi efasemdir um þessar tillögur ráðherra um að sameina skólann fyrir norðan vegna þess að einfaldlega hefur það gerst á síðustu 120 árum að hlutfall höfuðborgarsvæðisins hefur vaxið úr því að vera 11% og yfir í að vera 70%. Akureyrarbær hefur skroppið saman úr því að vera annar stærsti bær landsins yfir í að vera sá fimmti og innan skamms sá sjötti líklega. Þess vegna er það óskiljanlegt að byrja sameiningar og minnka valkosti úti í hinum dreifðu byggðum. Það hjálpar okkur ekkert þó að hv. þingmaður hafi bent á að það sé úthlutað fé þegar liggi fyrir hversu margir hafa innritað sig af því að það liggur fyrir og það eru orð skólameistara að uppsafnaður halli frá 2022 er til kominn vegna þess að það voru fleiri sem stóðust inntökupróf, komust inn í skólann og það fylgdi ekki fé með.

Spurning mín er einföld: Mun hv. þingmaður samþykkja þetta fjárlagafrumvarp ef það verður ekki tryggt meira fé í framhaldsskólana, m.a. til að tryggja þessa góðu skóla báða?

###

Frú forseti. Já, þar erum við sammála og kannski eru þar einhverjir fletir sem gætu mæst vegna þess að aðalatriðið er auðvitað afkoma fólks og hvernig það hefur það þegar upp er staðið, ekkert endilega hver uppspretta þeirrar velsældar er, hvort hún er krónutala í launaumslagi eða ókeypis mennta- og heilbrigðiskerfi og sterk velferðarþjónusta. Ég held að við séum ekkert svo ósammála um það. Ég staldra þó dálítið við af því að ég hef heyrt dálítið mikið talað um það, m.a. í ræðunni á undan, að verið sé að gagnrýna skort á aðhaldi. Ég er algjörlega sammála því, en í mínum kokkabókum er hægt að sýna aðhald með tvennum hætti í ríkisfjármálunum. Vissulega er hægt að gera það með því að skera niður útgjöld, en líka er hægt að gera það með því að afla tekna. Við í Samfylkingunni höfum einfaldlega bent á að það sé ekki augljóst að þensluna sem hér ríkir megi fyrst og fremst rekja til venjulegs launafólks eða millitekjufólks, heldur hafa afmarkaðir hópar í samfélaginu ráð á að keyra partíið áfram langt umfram það sem væri æskilegt við þessar aðstæður. Við þær kringumstæður getur verið mjög skynsamlegt að sýna aðhald líka með því að leggja álögur á þá hópa sem mjög vel mega við því, gjarnan með betri velferðarþjónustu eða lækkun skatta til allra lægstu tekjuhópanna í leiðinni og þannig jafna kjörin.

###

Frú forseti. Um margt erum við hv. þingmaður sammála. Ég verð þó að segja að mér finnst þetta slagorð, sem hljómar ágætlega — vinstri velferð, hægri hagstjórn — vera svolítil snákaolía. Hv. þingmaður verður aðeins að útskýra betur hvernig á að útfæra það. Hún kom ágætlega inn á það að henni hugnaðist ekki aukin skattheimta. Ég get tekið undir að aukinn skattur á almenning í landinu er ekki endilega góð leið við núverandi aðstæður og þingmaðurinn ræddi auðvitað útgerðina og fleiri sem gætu lagt meira af mörkum. Mig langar samt að spyrja hana hvort þetta eigi bara algerlega við um alla einstaklinga í landinu, hvort hún telji ekki að þeir sem hafa t.d. meiri hluta af öllum sínum tekjum af fjármagni og gríðarlega miklar tekjur gætu ekki einmitt lagt meira af mörkum og hvort það væri ekki skynsamlegt við núverandi aðstæður að sækja einhverjar tekjur af þeim sem eru mjög vel aflögufærir, styrkja velferðarkerfið og þjónustuna við einstaklinga í landinu þannig að kjarasamningarnir um áramótin muni ekki allir snúast um að sækja meira út úr launaliðnum. Væri það ekki einfaldlega nokkuð gáfuleg leið?

Mig langar aðeins að biðja hv. þingmann að dýpka fyrir okkur skilninginn á slagorðinu hægri hagstjórn, vinstri velferð.

###

Herra forseti. Ég þakka fyrir svarið og það ætti að vera hæg heimatökin hjá hv. þingmanni þar sem hann er stjórnarliði, hann er í fjárlaganefnd og hann er samflokksmaður fjármálaráðherra þannig að ég hvet hann til dáða í því. Hann hefur talað mikið í gegnum tíðina um byggðamál og ég ætla að halda mig þar í litlu málunum. Það er áhugavert að á málefnasviði 18 er nánast ekkert talað um menningarstofnanir utan höfuðborgarsvæðisins. Það er að vísu 25 millj. kr. tímabundin hækkun til menningarstarfsemi. Ég spyr hvort hann hafi áhyggjur af þessu í ljósi þeirra breytinga sem voru gerðar þar sem menningarstofnanir á landsbyggðinni þurfa að fara aðrar leiðir heldur en stofnanir hér á höfuðborgarsvæðinu.

Í öðru lagi. Hann kom inn á það líka að það er verið að leggja aftur á gistináttaskatt og gistináttaskatt á skemmtiferðaskip sem er í sjálfu sér rökrétt og ég styð þá aðgerð. Þetta gæti skilað 4,2 milljörðum. Þessi skattur á samkvæmt lögum að nýtast til uppbyggingu ferðamannastaða, stuðla að uppbyggingu, viðhaldi og verndun fjölsóttra ferðamannastaða. En það er áhugavert að á sama tíma er verið að draga úr framlögum til Framkvæmdasjóðs ferðamannastaða. Ég spyr: Hvernig kemur þetta heim og saman? Hækkunin sem er til Vatnajökulsþjóðgarðs er einungis til komin vegna sértekna, að mér skilst.

Og svo að lokum, af því að málið er nú þingmanninum skylt, þá fær flugþróunarsjóður 150 millj. kr. núna og er gert ráð fyrir lækkun árið 2025 og 2026. Hvernig í ósköpunum getur þingmaðurinn á endanum stutt slíka þróun í samfélagi sem þarf að berjast af krafti gegn því að byggðaþróun raskist enn meira heldur en hún hefur orðið á síðustu 120 árum?

###

Frú forseti. Ég þakka h. þingmanni fyrir ræðuna. Hann fór um víðan völl eins og gera mátti ráð fyrir. Hann talaði m.a. um hagræðingu í rekstri og ekki ætla ég að gera lítið úr því þegar það er mögulegt og skaðar kannski ekki önnur yfirmarkmið stjórnvalda. Eitt af því sem hefur verið mikið rætt núna í haust er áform mennta- og barnamálaráðherra um sameiningu tveggja framhaldsskóla á Akureyri. Báðir skólarnir hafa í sjálfu sér staðið frammi fyrir því að fjárveitingar hafa vart dugað, ekki einu sinni fyrir hefðbundnu skólastarfi og hvað þá fyrir skólaþróun eða tækjakaupum. Í menntaskólanum t.d. er uppsafnaður halli fyrst og fremst vegna þess að það voru fleiri sem uppfylltu inntökuskilyrðin en það fylgdi ekki fjármagn og það ber að halda því til haga að yfirlýst markmið stjórnvalda er að fjölga, hækka þá prósentu af ungmennum sem sækja framhaldsskóla, fyrir utan auðvitað að okkur fjölgar í landinu.

Ráðherra kynnti áform um sameiningu undir yfirskini framfara og gæðasóknar í skólastarfi en það kom fljótlega í ljós að hann var rekinn til baka með það, viðurkenndi að þetta snerist um skort á fjármagni. Hann staðfesti það í umræðu um stefnuræðu forsætisráðherra í gær þar sem hann talaði um að það væri erfitt að ná fé úr fjármálaráðuneytinu frá samflokksmanni hv. þingmanns. Mín spurning er einföld: Hvernig hugnast hv. þingmanni þessi áform undir yfirskini hagræðingar? Hefur hann áhyggjur af þessu og hvað mun hann gera til þess að tryggja nægt fjármagn þannig að það sé hægt að reka báða þessa öflugu og góðu skóla áfram, þ.e. ef hann er þess þenkjandi?

###
