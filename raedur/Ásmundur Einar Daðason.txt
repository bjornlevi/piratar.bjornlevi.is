
Virðulegur forseti. Ég er sammála hv. þingmanni um mikilvægi heildstæðrar nálgunar á þetta og það sé skoðað samspilið sérstaklega milli grunnskóla og framhaldsskóla þegar við nálgumst þessi mál. Það held ég að sé grunnurinn að því að okkur er ekki að takast upp og með þeim hætti sem þessar rannsóknir sýna. Það er hins vegar mikilvægt að við áttum okkur á því hvernig við ætlum að gera það og það er næsta verkefni. Af því að þingmaðurinn nefndi sérstaklega fjárhagsleg málefni og framhaldsskólastigið þá vil ég segja að framhaldsskólastigið er að takast á við sömu áskoranirnar sem eru að verða í íslensku samfélagi varðandi aukna fjölbreytni. Við erum með vaxandi hóp nemenda með erlendan tungumála- og menningarbakgrunn sem koma inn í framhaldsskólana. Við erum með vaxandi hóp nemenda sem þurfa að fara á svokallaðar starfsbrautir og við erum með vaxandi hóp sem vill fara í starfs- og verknám. Á þetta var bent við síðustu fjárlagagerð og við síðustu fjármálaáætlun og mikilvægt að það sé brugðist við þessu. Það var gert að hluta til á yfirstandandi ári en ef við ætlum að láta framhaldsskólakerfið geta staðið undir því sem það þarf að standa undir, þá þurfum við að halda því áfram í fjármálaáætlun og fjárlögum næstu ára.

###

Virðulegi forseti. Ég vil þakka hv. þingmanni fyrir þessa fyrirspurn um þetta málefni sem hefur verið talsvert mikið í umræðunni undanfarið vegna nýlega útkominnar rannsóknar. Ég vil segja að markmiðið með þessum breytingum á sínum tíma var gott og það var göfugt en hins vegar er mjög mikilvægt þegar við förum af stað í svona að við lærum af því. Ég vil taka undir margt af því sem kemur fram í umræddri rannsókn og í umræðu um þetta mál undanfarnar vikur og mánuði, m.a. varðandi undirbúning nemenda áður en þeir koma í háskóla, hvernig ekki sé verið að nálgast þetta nægilega heildrænt og að þegar einstaklingar koma í háskóla séu þeir ekki nægilega vel undirbúnir. En ekki hvað síst mikilvægi óformlegs náms; íþrótta, tónlistar og annars, hvernig það eru vísbendingar um að það sé miklu erfiðara að takast á við slíkt samhliða námi.

Spurningarnar sem hv. þingmaður spyr, m.a. varðandi það að nálgast þessi mál í efstu bekkjum grunnskóla á nýjan leik með breytingar í huga — ég tek undir það og ég held að við þurfum að nálgast skólakerfið miklu heildrænna en við höfum verið að gera. Það hefur verið þannig að það hefur ekki verið nægilegt samtal á milli grunnskólastigsins og framhaldsskólastigsins og það þurfum við að efla. Ég held að það stafi að verulegu leyti af því að sveitarfélögin stýra öðru skólastiginu og ríkisvaldið hinu. Við nefnilega gleymum því oft þegar við gerum breytingar að það þarf líka að innleiða þær. Það er þar sem okkur hefur ekki tekist nægilega vel til í íslensku skólakerfi.

Ég bind miklar vonir við nýja þjónustustofnun í menntamálum og nýtt skólaþjónustufrumvarp sem nú er í samráðsgátt og breytt hugarfar gagnvart samstarfi á milli skólastiga, stjórnsýslustiga og annarra, en því þurfum við að fylgja eftir vegna þess að við getum ekki búið við framhaldsskólakerfi sem er með þessum hætti, þrjú ár, ef nemendurnir koma ekki nægilega vel undirbúnir eins og hv. þingmaður benti á. Það krefst aðgerða en það krefst þess líka að við innleiðum þær en tölum ekki bara um þær. Seinni tvær spurningarnar næ ég að koma inn á í seinna svari.

###

Virðulegur forseti. Ég er að megninu til sammála hv. þingmanni. Það er ekki að ástæðulausu sem við erum samkvæmt menntastefnu að endurskipuleggja frá grunni nýja menntamálastofnun og leggja þar aukna áherslu á þjónustu. Það er ekki að ástæðulausu sem við erum að skrifa frumvarp um heildstæða skólaþjónustu þvert á skólastig. Það er vegna þess að það er ákall eftir auknum stuðningi og þjónustu við skólakerfið allt í kringum landið. Mikið af þeirri þjónustu spyr ekki að því hvort um sé að ræða nemendur og kennara á grunnskólastigi eða framhaldsskólastigi og þess vegna er verið að horfa á heildstæða þjónustu við skólakerfið. Þar skipta námsgögn gríðarlegu máli og þess vegna erum við líka að endurskoða umgjörðina á því. Það kom fram þegar við afgreiddum málið um þessa stofnun að þetta væru frumvörpin sem kæmu svo í framhaldinu; skólaþjónustan og svo ný umgjörð í kringum námsgögnin.

Síðast en ekki síst tek ég undir með hv. þingmanni um íslenskuna. Þar  er gríðarlega mikilvægt að allir stígi inn og þar þurfum við að stíga miklu fastar til jarðar, ekki eingöngu með fjármagni heldur líka aðkomu atvinnulífsins. Við þurfum að hvetja til þess og setja það skýrt í lög og annað sem kemur héðan að íslenska sé það tungumál sem við notum og að atvinnurekendur beri þar jafna ábyrgð á innleiðingu og inngildingu og ríkið og sveitarfélögin.

###

Virðulegi forseti. Ég vil þakka hv. þingmanni fyrir þessa fyrirspurn og tek undir með þingmanninum þegar hún talar um mikilvægi menntakerfisins annars vegar og hins vegar mikilvægi þess að við tökum fast og þétt utan um niðurstöður PISA sem komu fram fyrir ekki svo löngu síðan. Það er frá því að segja varðandi PISA að við höfum verið að vinna með öllum helstu hagaðilum menntakerfisins, bæði nýrri skólaþjónustustofnun, með háskólunum, með sveitarfélögunum, með Kennarasambandi Íslands og Heimili og skóla að aðgerðaáætlun til að bregðast við PISA. Ég reikna með því að kynna hana í ríkisstjórn á morgun og í framhaldinu verður unnið eftir henni. Markmið hennar er að núna á vormisseri verði farið dýpra í vinnu er varðar PISA-greiningar og undirbúnar aðgerðir sem kæmu inn í næstu aðgerðaáætlun menntastefnu sem kynnt verður á vordögum. Þar erum við m.a. að tala um það sem hv. þingmaður nefnir, sem er að styðja betur við kennara og eins börn með erlendan tungumála- og menningarbakgrunn. Ný skólaþjónustulöggjöf er á lokametrunum í smíðum í ráðuneyti mennta- og barnamála og við vonumst til þess að hún komi inn í þingið á þessu vormisseri. Þegar kemur að skólaþjónustustofnun verður hennar hlutverk fyrst og fremst skólaþjónusta, námsgögn, matsferill og mat á skólakerfi og þessum atriðum erum við öllum að vinna að og ætlum að koma hér inn í þingið. Hvað varðar námsgagnaútgáfu þá er vinna í gangi við smíði á nýrri löggjöf þar sem við gerum ráð fyrir því að komi hér inn í þingið, líklega þó ekki fyrr en í haust. Það er spretthópur með í vinnslu núna og á að skila niðurstöðum sem meiningin er að ræða á stórum vinnufundi síðar í þessum mánuði og í framhaldinu förum við að sjá frumvarp.

Ég tek undir með hv. þingmanni að það er mikilvægt að auka fjármagn til barna af erlendum uppruna. En við þurfum líka að endurskipuleggja það hvernig við nálgumst þann þátt og þar held ég að við þurfum að taka aukasamhæfingu og árangurstengja fjármagnið meira sem við erum að setja til skólakerfisins og auka mælingar og fleiri þætti sem ég kem kannski betur inn á í seinna svari.

###

Virðulegur forseti. Ég þakka enn á ný hv. þingmanni fyrir. Ég vil segja það að sérstaklega á fyrstu mánuðum og árum í lífi barna eftir að þau flytjast til Íslands þarf aukna samhæfingu. Ég er hins vegar ekki þeirrar skoðunar að það sé skynsamlegt að byggja upp skóla þar sem við erum ekki með þessi börn með öðrum börnum, nema fyrst meðan þau eru að læra íslensku. En til að það megi verða þurfum við aukið samtal við sveitarfélög. Við erum í viðræðum við einstaka sveitarfélög núna um að stíga ákveðin skref í þessa veruna, auka samhæfingu, taka það miðlægt, en við verðum og megum ekki missa sjónar á því að verkefnið er auðvitað inngilding viðkomandi einstaklinga í íslenskt samfélag og þá getum við ekki til nema mjög skamms tíma verið með þau í sérstökum skóla, nema þá til þess að læra íslensku og aðstoða þau við að aðlagast íslensku samfélagi.

Síðan er annað sem skiptir máli í þessu. Við erum ekki sérstaklega vel búin þegar kemur að menntuðu fólki til að kenna íslensku. Það er ekki vinsælasta fagið í háskólanum að verða kennari sem kennir börnum með erlendan tungumála- og menningarbakgrunn. Það þurfum við að stórefla og það er bara áskorun að gera það. Við þurfum að efla námsgagnaútgáfu fyrir börn með erlendan tungumála- og menningarbakgrunn og það hefur verið gert nú þegar og við þurfum að gera enn betur í því.

Við þurfum líka aðgerðir þegar kemur að íþróttamálum, inngildingu í íþrótta- og tómstundastarfi. Þar erum við að vinna með ÍSÍ og Ungmennafélagi Íslands að uppsetningu sérstakra svæðisráða með hvatasjóð til að aðstoða börn af erlendum uppruna við að taka þátt í íþrótta- og tómstundastarfi, vegna þess að við settum á sérstaka tómstundastyrki en þeir stuðluðu bara ekkert að aukningu gagnvart börnum af erlendum uppruna. Þá þarf að nálgast það öðruvísi.

Ég er hjartanlega sammála hv. þingmanni að við þurfum að setja aukið fjármagn inn í þetta, ríki og sveitarfélög, eða breyta nýtingu fjármagnsins en við þurfum líka að hugsa hlutina svolítið upp á nýtt. Hvernig getum við náð til þessa hóps? Hvernig getum við aðstoðað hann við aðlögun að íslensku samfélagi? Íslenskan er lykillinn en líka inngildingin í íþrótta- og tómstundastarfi og fleiri þættir.

###

Virðulegi forseti. Ég vil þakka hv. þingmanni fyrir þetta andsvar. Það er erfitt að vera ósammála hv. þingmanni um þetta vegna þess að ég held að þegar við horfum á þær miklu breytingar sem hafa orðið tiltölulega hratt á íslensku samfélagi þegar kemur að samsetningu þjóðarinnar með auknu hlutfalli fólks með erlendan tungumála- og menningarbakgrunn þá er það sannarlega svo að við erum ekki að gera nóg fyrir börn með þennan bakgrunn. Það á bæði við fyrstu og annarrar kynslóðar innflytjendur og það alvarlega er kannski að við sjáum allt of lítinn mun þegar kemur t.d. að niðurstöðum úr PISA á milli þeirra sem eru fyrstu og annarrar kynslóðar. Við sjáum niðurstöður PISA. Við sjáum fleiri þætti, þátttöku í íþrótta- og tómstundastarfi. Við sjáum að við erum ekki að ná nægilega vel til þessa hóps.

Þegar við síðan ræðum hvernig við getum tekið þetta föstum tökum þá er auðvitað víða í kringum landið í skólum og sveitarfélögum verið að vinna frábæra hluti. En það sem ég held að við þurfum að gera í stórauknum mæli er að samhæfa þetta og taka þetta meira á miðlægum grunni þegar kemur að þjónustu við börn með erlendan tungumála- og menningarbakgrunn. Þá er ekki verið að segja að sveitarfélögin og skólarnir eigi ekki að vera þeir sem þjónusta þennan hóp heldur að tækin og tólin, aðferðirnar sem við höfum til að aðstoða þá sem eru að vinna með börnum með erlendan tungumála- og menningarbakgrunn, verði stórefld. Það er hugsunin með nýrri skólaþjónustustofnun sem er verið að setja af stað núna. Það er vinna í gangi og samtal á milli sveitarfélaganna um hvernig við eflum síðan með nýrri skólaþjónustulöggjöf þjónustu við þennan hóp sérstaklega. Við erum með fjölda aðgerða í gangi, m.a. nýlega skrifuðum við undir við Háskólann um sérstakt stöðumat í íslensku fyrir börn með erlendan tungumála- og menningarbakgrunn sem sannarlega þarf inn í skólakerfið. Það er spretthópur núna í gangi um námsgögn sem á að skila af sér þar sem við höfum verið að auka námsgagnaútgáfu til barna af erlendum uppruna þannig að það eru víða aðgerðir í gangi sem miða að því að samhæfa og efla þjónustu við þennan hóp inni í menntakerfinu. En ég er algerlega sammála, betur má ef duga skal og ríki og sveitarfélög verða að setja aukna fjármuni í þennan málaflokk á næstu árum vegna þess að annars mun ekki vel fara.

###

Virðulegi forseti. Ég mæli hér fyrir frumvarpi til laga um breytingu á barnaverndarlögum. Markmið frumvarpsins er að skýra reglur sem gilda um endurgreiðslur ríkissjóðs vegna barnaverndarþjónustu sem veitt er samkvæmt lögunum til tiltekins hóps barna. Annars vegar er um að ræða börn sem ekki hafa fasta búsetu á Íslandi, hins vegar eru þetta börn sem eru án forsjáraðila sinna og hafa hlotið alþjóðlega vernd eða dvalarleyfi hér á landi. Jafnframt er lagt til að styrkja lagastoð fyrir setningu reglugerðar um kostnað við þjónustu og endurgreiðslur ríkissjóðs vegna barnaverndarþjónustu við þessa hópa.

Virðulegi forseti. Samhliða fjölgun á komu flóttafólks til Íslands í leit að alþjóðlegri vernd hefur fjölgað bæði málum barna sem fá þjónustu samkvæmt barnaverndarlögum og hafa ekki fasta búsetu hér á landi eða eru án forsjáraðila sinna með alþjóðlega vernd eða dvalarleyfi á Íslandi. Staða á þjónustuþörf þessa hóps barna getur verið misjöfn en mörg þeirra eru í viðkvæmri stöðu og þurfa sérhæfða barnaverndarþjónustu. Ég hef því lagt áherslu á að barnaverndarþjónustur sveitarfélaganna sem taka á móti flestum þessara barna hafi tækifæri til að byggja upp sérþekkingu á þjónustu við þennan hóp.

Í gildandi barnaverndarlögum er kveðið á um að ríkissjóður greiði útlagðan kostnað barnaverndarþjónustu vegna barna sem ekki hafa fasta búsetu hér á landi. Þá skal ríkissjóður greiða allan kostnað barnaverndarþjónustu vegna ráðstöfunar barns í fóstur eða vistun vegna þeirra barna sem eru hér á landi án forsjáraðila og hafa fengið alþjóðlega vernd eða dvalarleyfi. Komið hefur í ljós að orðalag þessara reglna er ekki nægilega skýrt og styður ekki við það markmið að sérþekking byggist upp hjá barnaverndarþjónustu. Það hefur sýnt sig að tilvísun til þess að endurgreiðsla komi til vegna útlagðs kostnaðar felur í sér hvata fyrir sveitarfélög til að útvista þjónustu við þennan hóp barna í stað þess að byggja upp þjónustuna innan sinnar barnaverndarþjónustu. Þessar aðstæður eiga sér að nokkru leyti sögulegar skýringar enda hefur ákvæði 5. mgr. 15. gr. barnaverndarlaga verið lítið breytt frá setningu laganna árið 2002. Á þeim tíma voru umsækjendur um alþjóðlega vernd, þar með talið fylgdarlaus börn, mun færri og ekki sömu forsendur fyrir sveitarfélög að byggja upp barnaverndarþjónustu sem tæki sérstaklega mið af stöðu þeirra. Með auknum fjölda eru þessar forsendur gjörbreyttar og mikilvægt að barnaverndarlögin endurspegli það.

Virðulegi forseti. Það er mikilvægt að óskýrleiki í lögum trufli ekki vinnu stjórnvalda við að veita viðkvæmum hópum barna barnaverndarþjónustu. Í frumvarpi þessu eru því lagðar til afmarkaðar breytingar á barnaverndarlögum til að koma til móts við framangreinda stöðu. Markmið breytinganna er sem áður segir að skýra endurgreiðslureglur 15. gr. barnaverndarlaga. Þá er breytingunum ætlað að styrkja lagastoð reglugerðar um þjónustu og endurgreiðslu ríkissjóðs vegna kostnaðar barnaverndarþjónustu á grundvelli 5. og 6. mgr. 15. gr. barnaverndarlaga, en með slíkri reglugerð er gert ráð fyrir að betur sé hægt að tryggja jafnræði í þjónustu við þennan hóp barna milli barnaverndarþjónustu og auka skilvirkni, fyrirsjáanleika og stöðugleika þegar kemur að greiðslum úr ríkissjóði.

Ekki er gert ráð fyrir að breytingarnar feli í sér kostnaðarauka fyrir ríkissjóð og raunar þvert á móti.

Virðulegi forseti. Í stjórnarsáttmála ríkisstjórnarinnar er m.a. fjallað um að styðja verði sérstaklega við börn af erlendum uppruna í skólakerfinu og í samræmi við flóttamannasamning Sameinuðu þjóðanna eigi Ísland að taka vel á móti umsækjendum um alþjóðlega vernd sem séu í hættu og eigi rétt á að komast í skjól. Með frumvarpinu er leitast við að ná þessum markmiðum og skapa stjórnvöldum forsendur til að veita góða barnaverndarþjónustu.

Virðulegi forseti. Að lokinni þessari umræðu legg ég til að frumvarpinu verði vísað til hv. velferðarnefndar Alþingis.

###

Virðulegi forseti. Það er auðvitað Alþingi sem breytir lögum en ekki ráðherra, það er með þeim hætti. Ég vil segja að ég hef lagt mig fram í öllum mínum störfum sem ráðherra um að eiga sem best samstarf við menntamálanefnd Alþingis og við þingmenn allra flokka um breytingar á stórum málum. Ég held að það hafi skilað okkur vel fram á veginn í aðgerðum sem við höfum verið að leggja fyrir sem eru m.a. breytingar á Menntamálastofnun, undirbúningur á stórum breytingum í skólaþjónustu, námsgagnaútgáfa sem við erum að fara að skoða endurbætur á og fleiri atriði. Þegar kemur að breytingum á því hvernig við vinnum aðalnámskrá þá er sá sem hér stendur tilbúinn í samtal um að gera breytingar á því. En það er líka þannig að jafnvel þó að menntamál séu hápólitísk mál þá þurfum við að hafa vísindin, við þurfum að fá ólíka aðila þar að borðinu vegna þess að við sem erum í pólitíkinni, og þá tel ég mig þar á meðal, höfum oft tilhneigingu til þess að halda að við getum gert breytingar á miklu skemmri tíma en mögulegt er. Ég hefði áhyggjur af því ef pólitíkin væri allt of mikið inni í þessu, af því að við viljum alltaf ná fram breytingum á einu ári, tveimur árum  eða jafnvel styttri tíma en breytingar í menntakerfinu taka lengri tíma.

###

Virðulegi forseti. Ég vil þakka hv. þingmanni fyrir þessa fyrirspurn. Hún kemur að kjarnanum sem er grunnurinn undir menntakerfinu okkar sem er námskráin, hvað er í henni, hvernig hún er uppbyggð og hvað við leggjum áherslu á þar. Eitt er aðalnámskráin, síðan er það hvernig við framfylgjum henni og aðstoðum við að koma henni í framkvæmd. Ég er almennt þeirrar skoðunar að þegar kemur að menntamálum þá eigi sem flestir að koma að borðinu um mótun þeirra mála, af því að eins og hv. þingmaður nefndi í sinni ræðu þá er það svo að það er grundvöllur alls í íslensku samfélagi hvernig við undirbúum börnin í gegnum menntakerfið fyrir framtíðina.

Nú er í gangi endurskoðun aðalnámskrár. Þetta er eitt af því sem við viljum ræða á næstunni í framhaldi af PISA, vegna þess að ég er sammála hv. þingmanni um það að við eigum ekki að láta PISA-niðurstöðurnar sofna. Við eigum að eiga samtal um það með hvaða hætti við þurfum að bregðast við. Þar þurfa allar raddir að heyrast en ekki eingöngu rödd ráðherrans eða ráðuneytisins. Þess vegna, þegar niðurstöður PISA voru kynntar, áttum við samtal við m.a. Samband íslenskra sveitarfélaga, háskólana, Kennarasambandið, Heimili og skóla, helstu hagaðila þegar kemur að menntamálum. Ég myndi vilja sjá pólitíkina á Alþingi koma inn í það samtal líka og mun tryggja það vegna þess að við viljum bregðast við og við viljum fá raddir ólíkra aðila inn í næstu skref. Aðalnámskráin er eitt af því sem undir er í samtali næstu mánuði, en líka að rýna þá vegferð sem við erum nú á. Erum við á réttri leið? Aðgerðirnar sem við höfum verið að samþykkja, m.a. hér í þinginu, eru þær skynsamlegar?  Ég er þeirrar skoðunar að svo sé en ég yrði fyrstur tilbúinn til að bregða út af ef það yrði sameiginleg niðurstaða sem flestra hagaðila að við þyrftum að gera eitthvað með öðrum hætti  vegna þess að menntakerfi er verkefni okkar allra og við eigum öll að koma að því og þar eigum við öll að hafa rödd.

###

Virðulegi forseti. Þegar kemur að breytingum í menntakerfinu þá eru þær ekki unnar á einni nóttu. Það eru allir sammála um það sem koma að menntakerfum að við vinnum ekki breytingar á einni nóttu, aðgerðir sem við samþykkjum hér og ræðum, það tekur tíma að innleiða þær í hverja og eina skólastofu. Nýleg QUINT-rannsókn, sem er rannsókn á því sem er að gerast inni í skólastofunum á Íslandi, gefur tilefni til að álykta að þar höfum við ekki verið að standa okkur nægilega vel í því að þjónusta kennarana, aðstoða kennarana og þá sem eru að vinna með börnunum. Það er ekki hægt að taka eitthvað eitt eins og hv. þingmaður segir: Við breytum þessu og þá verður allt í lagi.  Ég velti því fyrir mér þegar hv. þingmaður segir að kerfið okkar sé að bregðast í þessum töluðu orðum: Þær stóru breytingar sem við erum að vinna að núna, er hv. þingmaður ósammála þeim breytingum, að þær muni koma til gagns inni í hverri einustu skólastofu? Skólaþjónustulöggjöf, matsferill, námsgagnaútgáfa, ný þjónustustofnun. Ef svo er þá skulum við ræða það.  En ég er sannfærður um að þær stóru breytingar eru til þess fallnar   að gera breytingar til lengri tíma á íslensku menntakerfi og þar þurfum við að vinna saman og við þurfum að tala saman.   Ég mun aldrei tala gegn því að við eigum samtal vegna þess að það er grunnurinn að því að ná árangri.

###

Virðulegi forseti. Ég vil þakka hv. þingmanni fyrir þessa fyrirspurn og segja það að niðurstöður PISA eru alvarlegar. Það hef ég sagt sem ráðherra. Ég held  að við getum öll sammælst um að við viljum gera breytingar til þess að ná betri árangri þegar kemur að þessum mikilvæga þætti sem sérstaklega lesturinn er og er grunnurinn undir öllu.

En það er hins vegar þannig að við þurfum líka að hugsa: Hvaða breytingar erum við að vinna að nú? Við erum að vinna að stórum breytingum sem voru ekki markaðar eingöngu nú á þessu kjörtímabili heldur með menntastefnu sem samþykkt var hér til 2030, sem unnin var í gríðarlega stórum hópi fólks, samþykkt hér á Alþingi, sem felur í sér grundvallarbreytingar á allri umgjörð menntakerfisins. Við vorum hér að samþykkja nýja stofnun, þjónustustofnun menntamála. Við erum með á þingmálaskrá nýja skólaþjónustulöggjöf sem verið er að vinna. Við erum líka að fara yfir matskerfið í skólakerfinu með nýjum matsferli sem við gerum ráð fyrir að koma með inn í þingið líka. Það sama á við um námsgögnin, námsgagnaútgáfu sem gert er ráð fyrir á vorþingi að komi  frumvarp um hingað inn. Allt eru þetta þættir sem skipta gríðarlega miklu máli til lengri tíma litið. Ég held nefnilega að það sé  varhugavert, líkt og nefnt var áðan þar sem fjallað var um samræmdu prófin og mikilvægi þeirra — það er ekki eitthvað eitt sem mun breyta árangri í m.a. lestri, hvort sem það eru aðgerðir eins og með hvaða hætti þú nálgast byrjendalestur eða hvort við tökum eingöngu námsgögnin eða eingöngu samræmt námsmat. Það þarf fleiri þætti þarna til og þess vegna fagna ég  þeim ábendingum sem hafa verið að koma. En ég er ekki tilbúinn til þess að taka undir   með hv. þingmanni um að við eigum að lögfesta eina aðferðafræði þegar kemur að lestri fremur en aðra. En við þurfum að eiga samtal um þessi mál og við þurfum að bregðast við.



###

Virðulegi forseti. Sá sem hér stendur er mjög fylgjandi því að skólar, sveitarfélög og aðrir þeir sem byggja íslenskt menntakerfi fái þau gögn sem fyrir liggja til að vinna úr sínum málum, sjá hvað gengur vel, hvar þarf að bregðast við o.s.frv.   Þetta er eitt af því sem við munum fara yfir. Við erum ekki bara með PISA-könnunina, það er nýleg QUINT-rannsókn sem er komin fram. Við erum með niðurstöður Íslensku æskulýðsrannsóknarinnar sem tengist líka skólum að ákveðnu leyti, þannig að við erum að fara yfir það með hvaða hætti við sjáum fyrir okkur að birta þessar upplýsingar og senda einstaka sveitarfélögum og skólum. En hins vegar er það svo að OECD sjálft mælir gegn því að upplýsingar PISA séu sendar á einstakra skóla vegna þess að þetta sé ekki besti mælikvarðinn til þess að mæla einstaka skóla. Það er frá OECD komið og þess vegna hygg ég að undanfarnar PISA-kannanir hafi ekki verið brotnar niður og sendar á skóla.  En sá sem hér stendur er jákvæður fyrir slíku og það er það sem við erum að skoða. En OECD  mælir ekki með því. Eitt af því sem stjórnvöld undirgangast er   að skrifa undir að við notum þetta ekki í þeim tilgangi að mæla einstakra skóla vegna þess að  prófið er ekki hugsað þannig að það gefi raunsæja mynd á samanburð milli skóla heldur er þetta mat  á landi í heild.

Forseti minnir á að í óundirbúnum fyrirspurnum er ræðutími tvær mínútur í fyrri ræðu og ein mínúta í síðari ræðu.

###

Virðulegi forseti. Ég þakka hv. þingmanni fyrir þessa fyrirspurn. Ég held að það sé mjög mikilvægt að fram fari umræða allra þeirra aðila sem mynda íslenskt menntakerfi um niðurstöður PISA og hvernig við ætlum að bregðast við. Þegar kemur að samræmdum prófum þá óskaði ég hér á Alþingi eftir heimild til þess að fresta samræmdum prófum, enda hafði fyrirlögn þeirra mistekist vegna tæknilegra örðugleika og einnig vegna þess að við ætluðum okkur að móta og þróa nýtt matskerfi gagnvart skólunum, matsferil sem er hugsaður þannig að hann sé verkfæri sem hægt er að nota með reglubundnum hætti af kennurum til að aðstoða við kennslu í skólastundum. En samhliða því myndum við líka teikna upp með hvaða hætti við viljum sjá samræmt mat lagt fyrir í skólum. Þessi vinna er í fullum gangi og við reiknum með því að snemma á nýju ári getum við kynnt það hvernig við sjáum þetta fyrir okkur og í framhaldi sé þá hægt að koma með lagabreytingar inn í þingið til þess að fylgja því eftir. Hitt vil ég þó segja að ég held að það sé varhugavert þegar við ræðum niðurstöður PISA að halda því fram að eitthvað eitt muni gjörbreyta niðurstöðum í PISA. Ég held þetta sé fjölþættara en svo. En samræmt mat á skólum, nemendum og öðru er einn þessara þátta og þess vegna erum við með þessa vinnu í gangi og ég reikna með því að geta kynnt það á nýju ári.

###

Virðulegi forseti. Við greiðum hér atkvæði um breytingar og stofnun nýrrar stofnunar menntamála og skólamála. Þessi breyting er hluti af stærri breytingum sem við erum að vinna að á menntakerfinu. Mig langar að segja það hér að við þurfum að stíga stór skref en við þurfum að vinna þau saman í góðri samvinnu og samstarfi um þessar breytingar líkt og verið hefur í samstarfi við nefndina en líka áframhaldandi breytingar. Mig langar í upphafi, áður en við förum í atkvæðagreiðsluna, að þakka nefndinni sérstaklega fyrir gott samstarf í þessu máli; framsögumanni, formanni nefndarinnar og öðrum nefndarmönnum og óska eftir áframhaldandi góðu samstarfi um nauðsynlegar breytingar á íslensku menntakerfi.

###

Virðulegi forseti. Ég mæli hér fyrir frumvarpi til laga um breytingu á barnaverndarlögum og lögum um félagsþjónustu sveitarfélaga, reglugerðarheimildir. Með frumvarpinu, sem var samið í samráði við félags- og vinnumarkaðsráðuneytið, eru lagðar til afmarkaðar breytingar á barnaverndarlögum og lögum um félagsþjónustu sveitarfélaga í því skyni að tryggja að sá ráðherra sem fer með mál er varða barnavernd og málefni barna og ungmenna samkvæmt lögum um félagsþjónustu sveitarfélaga hafi viðeigandi heimildir til að setja reglugerðir á  því málefnasviði sem undir hann heyrir.

Virðulegi forseti. Með lögum um Gæða- og eftirlitsstofnun velferðarmála, sem samþykkt voru á Alþingi 22. júní 2021, voru gerðar grundvallarbreytingar á stjórnsýslu velferðarmála. Í breytingunum fólst að ný ríkisstofnun, Gæða- og eftirlitsstofnun velferðarmála, tók til starfa 1. janúar 2022. Stofnunin hefur það hlutverk að fara með eftirlit með gæðum þjónustu sem veitt er á grundvelli nánar tilgreindra laga sem talin eru upp í 1. gr. laganna, þar á meðal barnaverndarlaga og laga um félagsþjónustu sveitarfélaga.

Þegar lögin voru samþykkt voru allir þeir lagabálkar sem upp eru taldir í áðurnefndri 1. gr. laga nr. 88/2021 á málefnasviði þáverandi félagsmálaráðuneytis. Með breytingu á skiptingu stjórnarmálefna milli ráðuneyta í Stjórnarráði Íslands í ársbyrjun 2022 voru málefni barna og ungmenna, þar með talin barnavernd og VIII. kafli laga um félagsþjónustu sveitarfélaga, flutt frá félagsmálaráðuneyti til mennta- og barnamálaráðuneytis. Fer Gæða- og eftirlitsstofnun velferðarmála því með eftirlit með gæðum þjónustu á grundvelli lagabálka sem heyra bæði undir mennta- og barnamálaráðuneyti og félags- og vinnumarkaðsráðuneyti, en stofnunin sjálf heyrir undir síðarnefnda ráðuneytið.

Meginverkefni Gæða- og eftirlitsstofnunar velferðarmála eru fjölbreytt en lúta m.a. að útgáfu rekstrarleyfa ásamt eftirliti með gæðum þjónustu sem fyrr segir. Við vinnslu og undirbúning frumvarps þess er síðar varð að lögum um Gæða- og eftirlitsstofnun velferðarmála var rík áhersla lögð á að samræma fyrirkomulag leyfisveitinga velferðarþjónustu og skapa heildstætt fyrirkomulag útgáfu rekstrarleyfa og eftirlits. Í þeim tilgangi að samræma og straumlínulaga fyrirkomulag leyfisveitinga og eftirlits var ákveðið að fella brott ákveðnar heimildir ráðherra til setningar reglugerða í öðrum lögum, þar á meðal í lögum um félagsþjónustu sveitarfélaga og barnaverndarlögum.

Þegar sú leið var lögð upp var ekki gert ráð fyrir að Gæða- og eftirlitsstofnun velferðarmála færi með eftirlit með gæðum þjónustu sem heyrði undir annan ráðherra en þann sem fer með yfirstjórn stofnunarinnar, eins og reyndin er nú. Þessar aðstæður hafa kallað á rýni á reglugerðir og reglugerðarheimildir þar sem lögð hefur verið áhersla á að straumlínulaga málsmeðferð en að á sama tíma skuli vera skýrt að heimildir til að setja reglugerðir séu í höndum þess ráðherra sem fer með yfirstjórn og eftirlit á viðkomandi sviði. Niðurstaða þessarar rýni er sú að rétt sé að gera breytingar á 84., 86. og 91. gr. barnaverndarlaga, nr. 80/2002, og 34. gr. laga um félagsþjónustu sveitarfélaga  þar sem ákvæðin eru færð til fyrra horfs með því að bæta við þau sambærilegum reglugerðarheimildum og voru í gildi fyrir gildistöku laga nr. 88/2021. Þannig er skýrt að sá ráðherra sem fer með yfirstjórn og eftirlit með starfsemi sem þar er fjallað um hafi heimildir til að setja reglugerðir um starfsemina.   Þá hefur rýni á ákvæðum barnaverndarlaga leitt í ljós mistök við setningu laga nr. 107/2021 sem rétt er að lagfæra.

Virðulegi forseti. Meginefni frumvarpsins má skipta í þrjá þætti. Í fyrsta lagi er lagt til að settar verði sértækar heimildir til setningar reglugerða í barnaverndarlög sem finna má í gildandi lögum. Í 2. mgr. 38. gr. gildandi barnaverndarlaga er að finna heimild fyrir ráðherra til að setja nákvæmari ákvæði um meðferð barnaverndarmála í reglugerð, svo sem um tilkynningar, könnun, samþættingu þjónustu, gerð áætlana, úrræði og stafræna vinnslu. Þessi reglugerðarheimild er almenn og er talið fara betur á því að setja sértækari heimildir í barnaverndarlög líkt og lagt er til í frumvarpi þessu. Breytingin mun skjóta styrkari lagastoð undir reglugerðir sem settar hafa verið á grundvelli barnaverndarlaga, einkum reglugerð um úrræði á ábyrgð sveitarfélaga samkvæmt ákvæðum barnaverndarlaga, nr. 652/2004.

Í öðru lagi er með frumvarpi þessu lagt til að ráðherra mennta- og barnamála verði veitt heimild til að setja reglugerðir á grundvelli VII. kafla laga um félagsþjónustu sveitarfélaga, nr. 40/1991. Í reglugerð um daggæslu barna í heimahúsum, nr. 907/2005, sem sett var áður en framangreindar lagabreytingar tóku gildi, er að finna nokkuð ítarleg ákvæði um skilyrði leyfisveitinga, málsmeðferð, ábyrgð og skyldur foreldra og dagforeldra sem og um málsmeðferð leyfisveitinga og um eftirlit með starfseminni. Um er að ræða starfsemi sem snýr að þjónustu við ung börn og fjölskyldur þeirra sem mennta- og barnamálaráðherra fer með yfirstjórn og eftirlit með. Því er mikilvægt að ráðherra hafi skýra heimild til að útfæra nánari reglur um þessa starfsemi í reglugerð þótt eftirlit með gæðum þeirrar þjónustu sem um ræðir sé á ábyrgð Gæða- og eftirlitsstofnunar velferðarmála.

Í þriðja og síðasta lagi er lagt til að lagfært verði orðalag 85. gr. barnaverndarlaga en vegna mistaka var orðinu barnaverndarnefnd í lögunum breytt í barnaverndarþjónusta í stað Gæða- og eftirlitsstofnun velferðarmála með lögum nr. 107/2021, um breytingu á barnaverndarlögum. Í ákvæðinu segir nú að þeir sem óski eftir að taka að sér hlutverk stuðningsfjölskyldu skuli sækja um leyfi barnaverndarþjónustu í sínu heimilisumdæmi. Slíkt er ekki í samræmi við lög um Gæða- og eftirlitsstofnun velferðarmála, en þar segir í 5. gr. að einkaaðilum sem hyggjast veita þjónustu er lýtur eftirliti Gæða- og eftirlitsstofnunar velferðarmála sé skylt að afla rekstrarleyfis áður en byrjað er að veita þjónustu sem lýtur eftirliti stofnunarinnar. Breytingin kemur í veg fyrir túlkunarvafa um hvort stuðningsfjölskyldur þurfi leyfi bæði frá barnaverndarþjónustu og Gæða- og eftirlitsstofnun velferðarmála.

Virðulegi forseti. Í stjórnarsáttmála ríkisstjórnarinnar er fjallað um að lokið verði við heildarendurskoðun barnaverndarlaga. Í mennta- og barnamálaráðuneytinu er yfirstandandi vinna við heildarendurskoðun laganna sem fram fer í víðtæku samráði við alla hagaðila og er fyrirhugað að leggja fram drög að frumvarpi á vorþingi. Þó tel ég mikilvægt að gerðar séu breytingar nú á barnaverndarlögum sem lagðar eru til með frumvarpi þessu sem ég mæli hér fyrir þar sem mikilvægt er að tryggja skýrar heimildir ráðherra til setningar reglugerðar á málefnasviðinu.

Virðulegi forseti. Að lokinni þessari umræðu legg ég til að frumvarpinu verði vísað til hv. allsherjar- og menntamálanefndar Alþingis.

###

Virðulegi forseti. Ég vil þakka fyrir þessa umræðu hér og segja það að samstaðan er algerlega skýr á Alþingi. Það er ríkur vilji til að standa með Grindvíkingum. Það er mjög sterkur vilji til þess að allt sem við gerum sé undir forystu Grindvíkinga sjálfra. Við styðjum þau við að stíga hvert skref sem þarf að stíga. Ég vil líka segja að maður finnur það hér í salnum að börn og barnafjölskyldur eru hafðar yfir pólitík. Við ætlum okkur að taka slaginn fyrir börn í Grindavík. Ég vil líka undirstrika það að lykilatriðið til að ná því er að taka utan um samfélagið í heild, taka utan um alla þá sem eru í framvarðasveit í Grindavík, þá sem vinna með börnum, fjölskyldurnar sjálfar og alla aðila sem með einum eða öðrum hætti koma að daglegu lífi barna. Hér hefur verið minnst á íþrótta- og tómstundastarf og ég vil taka það fyrir sérstaklega, það er stór hluti af lífi barna. Grindavík er íþróttabær, Grindavík er með öflugt íþrótta- og tómstundastarf og við þurfum að aðstoða Grindavíkurbæ við að halda utan um það starf. Hér hefur verið nefnt fjármagn og að það þurfi að grípa strax inn í. Það sem við höfum gert í mennta- og barnamálaráðuneyti er að ýta öðrum verkefnum til hliðar til að aðstoða Grindavíkurbæ í öllum þeim verkefnum sem hann óskar eftir, með mannafla, með tímabundnu fjármagni sem við höfum. En til lengri tíma litið þá munum við þurfa að teikna upp fjárhagslegar aðgerðir til að grípa börn og barnafjölskyldur í Grindavík. Ég hef ekki áhyggjur af því að það verði ekki þverpólitískur vilji á Alþingi Íslendinga til að gera það þegar fram í sækir og við náum að teikna það upp. Það er samstaða á Alþingi Íslendinga um það.

###

Virðulegi forseti. Ég ítreka að ég var ekki að ýja að því að hv. þingmaður styddi ekki aðgerðir gagnvart börnum, bara svo ég ítreki það. Í fyrsta lagi er veiki hlekkurinn sá að það er erfitt að kortleggja þetta og erfitt að koma hlutum af stað þegar stjórnsýslan í sveitarfélaginu er með þeim hætti sem hún er, þegar allt samfélagið er í áfalli, þegar allt samfélagið er að glíma við rýmingu, allir þeir aðilar sem eru daglega að halda utan um einstaklinga og fjölskyldur og vinna með börnum í frístund, í skóla og öllum þessum þáttum. Það er erfitt að koma hlutum af stað þegar þannig er. Að sú vinna komist af stað — við sjáum og finnum á Grindavíkurbæ í dag að það er kominn miklu meiri slagkraftur í hlutina heldur en var í gær og í fyrradag. Síðan er það áfallið og þetta þjónusturof við börnin sem við verðum að grípa fyrst inn í og þá sérstaklega gagnvart viðkvæmustu hópunum. Það þarf að vera það sem við sameiginlega nýtum núna slagkraftinn í að ná utan um.

###

Virðulegi forseti. Eins og ég rakti hérna í skýrslunni sjálfri er stjórnsýsla Grindavíkurbæjar að komast almennilega af stað fyrst í dag. Það er verið að kortleggja hvar fjölskyldur og börn eru. Það er verið að teikna upp mögulegar aðgerðir, sviðsmyndir í skólamálum. Það er verið að teikna upp hvernig samtali við foreldra og börn verður háttað, hvaða sálfræðiaðstoð og -þjónustu þarf, hvernig hægt verður að koma frístund af stað. Á þessum tímapunkti erum við í þessari grunnvinnu nokkrum dögum á eftir, við erum að setja allt það starfsfólk ráðuneytisins sem Grindavík þarf á að halda til aðstoðar og stuðnings við þetta verkefni eins og óskað er eftir, ýtum öðrum verkefnum til hliðar. Ég veit að Samband íslenskra sveitarfélaga er að gera slíkt hið sama og önnur sveitarfélög, ég nefndi Reykjavíkurborg og mörg sveitarfélög á höfuðborgarsvæðinu. Á þessum tímapunkti er ekki raunhæft að leggja fyrir hver kostnaðurinn verður við aðgerðir vegna þess að menn eru enn þá að reyna að teikna upp nákvæmlega hvernig þær munu líta út. Það væri algjörlega óraunhæft að mennta- og barnamálaráðherra kæmi hér og segði hver kostnaðurinn við þessar aðgerðir yrði á þessum tíma. En ég vil líka segja, af því að það hefur verið nefnt hér áður, að það er gríðarlega dýrt fyrir samfélagið ef við tökum ekki utan um ungt fólk og börn og barnafjölskyldur í Grindavík vegna þess að það er fjárfesting, vegna þess að við sjáum og getum lært það af áföllum almennt, náttúruhamförum og breytingum eins og þessum, að það er gríðarlega mikilvægt fyrir samfélagið til lengri tíma litið að við stígum þarna inn. Hluti af þeirri vinnu er, það er hárrétt hjá hv. þingmanni, á einhverjum tímapunkti, á allra næstu dögum eða vikum, að meta hver kostnaðurinn við slíkt yrði af hálfu ríkisins og þá þarf að koma með það hér til þingsins. Annaðhvort að nýta varasjóði eða sækja fjármagn með öðrum hætti eftir þeim aðferðum og leiðum sem við höfum búið til hér með fjárveitingavaldi úr sameiginlegum sjóðum.

###

Virðulegi forseti. Eins og ég sagði áðan er gríðarlega mikilvægt að fræðsluyfirvöld í Grindavík meti stöðuna hverju sinni. Ríkisvaldið á ekki að taka einhliða ákvarðanir í svona stöðu. Við eigum að vinna það með fólkinu sem er á staðnum, alveg eins og þær áætlanir sem ég talaði um hér áðan eru komnar frá Grindavík, eru komnar frá fólkinu sem þekkir til, fólkinu sem vinnur með börnum á hverjum degi, fólkinu sem þekkir sitt heimafólk og sitt samfélag. Þannig að ég er þess fullviss að eftir því sem aðstæður breytast þá muni þetta fólk undirbúa aðgerðir til að bregðast við því. En við þurfum að aðstoða þau við það með öllum mögulegum ráðum; með fjármagni, með mannafla, með andlegum stuðningi og fleiri þáttum til þess að ná utan um verkefnið. Svarið við þessari spurningu er því: Það er ekki ráðherrans að segja nákvæmlega hvernig hlutirnir verða á jafn miklum óvissutímum heldur að styðja við fólkið sem er með ábyrgðina, er með tengingarnar og er með þekkinguna til þess.



###

Virðulegi forseti. Ég vil bara byrja á því að taka undir með hv. þingmanni um fjárhagslegar áhyggjur fólks sem er úr Grindavík. Ég veit að það er eitt af því sem m.a. félagsmálaráðherra hefur á sinni könnu og önnur ráðuneyti en líka einstaka fyrirtæki, þannig að það er ástæða til þess að  hvetja til þess að fyrirtækið feti þá braut. En ríkisvaldið mun þurfa að koma þar inn líka. Við höfum auðvitað talsverða reynslu af þéttara samstarfi ríkis og sveitarfélaga í gegnum m.a. Covid-faraldurinn en ekki hvað síst í gegnum farsældina, vegna þess að það sem þetta snýst um, reynslan sem við erum að fá núna úr innleiðingu farsældarlaganna og samhliða Covid-faraldrinum, er miklu þéttara samtal og samvinna á milli ríkis og sveitarfélaga til að bregðast við. En þetta mál er líka þess eðlis að þegar náttúruhamfarir skella á er erfitt að hafa nákvæmlega svörin við því til hvaða aðgerða á að grípa  og með hvaða hætti, vegna þess að þetta er svo ólíkt, það er svo ólíkt bara eftir því hvernig náttúruváin steðjar að. En lykilatriði er samtalið og samvinnan og að við séum tilbúin til að leggja til hliðar  hefðbundin stjórnsýslusíló og verkferla og förum að vinna þéttar saman og það höfum við gert í þessu efni. Þar erum við að nýta mikið reynsluna úr Covid-faraldrinum en líka þá hugsun sem farsældin  byggir á sem miðar að því að öll stig vinni saman, allir aðilar vinni saman þvert á kerfi og við erum að virkja þá reynslu og þá þekkingu mjög mikið þessa dagana.

###

Virðulegi forseti. Já, ég treysti því að allir flokkar hér á þingi verði, eins og ég sagði í minni skýrslu, tilbúnir til þess að bakka upp það sem þarf gagnvart Grindavík, hvort sem það tengist fjármagni eða því frumvarpi sem við ræddum hér varðandi varnargarða eða annað. Þegar kemur að félagslega veikari hópum, þegar kemur að fólki sem á ekki eins mikið bakland og aðrir, m.a. í málefnum innflytjenda, þá er það einmitt ástæðan fyrir því að það er svo mikilvægt að hlusta á Grindavíkurbæ, vinna djúpt og þétt með Grindavík og fólkinu sem þar er, vegna þess að það er baklandið hjá veikari hópunum. Þar er þekkingin, þar er reynslan. Þar er það afl sem við þurfum að ná að virkja. Meira að segja þó að þessir einstaklingar séu að glíma við miklar áskoranir sjálfir, þá finnur maður eljuna og kraftinn hjá þessu fólki til að hugsa um samfélagið sitt. Það er það sem við þurfum að byggja undir. Ég held að lausnirnar sem þurfa að fæðast upp úr þessu, m.a. gagnvart innflytjendum, fæðist ekki hjá mennta- og barnamálaráðherra, þær fæðast ekki hjá einstaka þingmönnum. Þær fæðast hjá fólkinu sjálfu í Grindavík og það er það sem við þurfum að bakka upp.

###

Virðulegi forseti. Ég vil bara taka undir með hv. þingmanni og segja að þessi sálræni stuðningur er gríðarlega mikilvægur og þess vegna erum við að undirbúa það, m.a. þegar samtal verður við foreldra, að þar verði jafnframt boðið upp á sálrænan stuðning við börn, það sé fagfólk í þeirri vinnu, það sé boðið á fyrstu stigum. En við erum einfaldlega á þeim stað núna, eins og nefnt var hér áðan, að einungis örfáir dagar eru liðnir og lykilatriði til þess að ná að búa þetta til er að koma stjórnsýslunni af stað, koma af stað þeim hlutum sem þarf til þess að ná að skipuleggja og til þess að hafa svörin. Þar höfum við verið að styðja við Grindavík en síðan er ætlunin að koma inn af fullum þunga í þessa vinnu. Ég hef ekki áhyggjur af því og sagði það hér að ég vissi að Alþingi Íslendinga myndi bakka upp Grindavík með því afli sem þyrfti. Ég hef ekki áhyggjur af því að Alþingi Íslendinga sé ekki tilbúið til að setja fjármagn í það, m.a. að ná utan um andlega þáttinn sem fylgir þessu áfalli. En fyrst þurfum við að vita í hvað það á nákvæmlega að fara. Við höfum sagt við Grindavík: Við erum tilbúin til að koma inn með þær bjargir og það afl sem þarf til þess að ná utan um þetta samfélag og allt það sem heyrir undir ráðuneyti mennta- og barnamála er þess eðlis að það er að vinna í svona ósnertanlegum hlutum, bæði menntun, andlegri líðan barna o.s.frv. Þannig að ég hef ekki áhyggjur af því og mun leggja það til ef það er niðurstaðan, við Alþingi, við ríkisstjórn og aðra aðila, að koma inn í það. En þá þurfum við að vita nákvæmlega í hvað fjármagnið á að fara. Ég reikna með því að það verði nauðsyn en það liggur ekki fyrir á þessum tímapunkti núna nákvæmlega hvað það yrði. Við höfum sett aukið afl og stuðning við starfsfólk með Grindavíkurbæ inn í þessa vinnu og ég reikna með því að upp úr því muni fæðast aðgerðir, tillögur o.s.frv., sem verði unnar í samstarfi við Grindavík og munu örugglega rata hingað inn á Alþingi.

###

Virðulegi forseti. Vegna þess hversu mikið áfall þetta er fyrir samfélagið í heild sinni þá erum við að aðstoða íbúa í Grindavík og forystufólk Grindavíkur við það, m.a. þarf kaupa aðkeypta áfallaþjónustu, hvernig hægt er að koma inn í það o.s.frv. Með sama hætti er varðar skólamálin sem hv. þingmaður nefndi, það er eitt af því, eins og kom fram í minni skýrslu, sem verið er að vinna að á fullu, að kortleggja og ná utan um það hvar börnin er, með hvaða hætti, hvaða lausnir gætu hentað hverjum og einum. Grindavíkurbær hefur ákveðnar hugmyndir í því og það er verið að vinna út frá þeim hugmyndum og við erum að setja það afl og þann stuðning inn í þetta sem nauðsynlegur er til þess að Grindavík sem samfélag geti fengið þann stuðning sem það þarf á að halda.

###

Virðulegur forseti. Ég get ekki annað en verið 100% sammála hv. þingmanni um mikilvægi þess að gripið sé inn í. Eins og hefur verið í fréttum í dag var verið að opna Tollhúsið sem  miðstöð til að geta haldið utan um þetta og Grindavíkurbær leiðir þá vinnu. Ég veit að það hafa farið fram samtöl við Rauða krossinn en við í ráðuneytinu höfum líka verið í samtölum við Grindavíkurbæ um hvernig við stígum inn í þetta eða réttara sagt, hvernig Grindavíkurbær getur veitt þá þjónustu, handleiðslu og annað slíkt. Það eru allir að hlaupa eins hratt og þeir mögulega geta í þessu. En ég ítreka og undirstrika aftur mikilvægi þess að það fari í gegnum Grindavíkurbæ sjálfan vegna þess að þau eru jú með þekkinguna, þau eru stjórnkerfið, þau eru samfélagið og við þurfum að taka utan um þetta á þeim forsendum. Ég er 100% sammála hv. þingmanni og við munum styðja við Grindavíkurbæ og samfélagið þar með eins miklu afli og nauðsynlegt er.

###

Virðulegi forseti. Ég tek undir með hv. þingmanni um mikilvægi þess að taka utan um foreldrana. Þar er það auðvitað ekki bara áfallið heldur bætast við húsnæðisáhyggjur, fjárhagsáhyggjur og fleira sem kannski kemur ekki beint inn á mitt borð í mínu ráðuneyti en ég veit að er verið að sinna í samstarfi annarra aðila, bæði innan ríkisstjórnarinnar en líka í samstarfi við Grindavíkurbæ. Þegar kemur að starfsfólki sem er að vinna með börnum, hvort sem er í stjórnsýslunni eða skólanum, hefðbundnir kennarar, skólastjórnendur eða aðrir, þá eru þau auðvitað að glíma við sömu áföll og sömu áskoranir með sín börn og sínar fjölskyldur og allir aðrir þegar svona gerist. Grindavíkurbær er að taka utan um þetta og býður einnig starfsfólki sem vinnur með börnum handleiðslu, þannig að það er hluti af þeim aðgerðum sem eru þar í vinnslu og við munum styðja við það samkvæmt óskum og beiðnum Grindavíkurbæjar.

###

Virðulegi forseti. Ég þakka hv. þingmanni fyrir og deili þeim áhyggjum sem þingmaðurinn viðrar hér um mikilvægi þess að við náum að tryggja þessum börnum nauðsynlega þjónustu, nauðsynlega sálfræðiaðstoð, áfallaaðstoð. En um leið segi ég eins og ég sagði í minni ræðu að það er gríðarlega mikilvægt að Grindavíkurbær og sú stjórnsýsla sem þar er og sú þjónusta sem þar er fyrir hendi leiði þá vinnu. Við erum að koma inn í það með öllum þeim hætti sem við getum og það sama á við um aðra aðila. Reykjavíkurborg og nágrannasveitarfélögin á höfuðborgarsvæðinu hafa verið að kortleggja til að mynda húsnæði til frístundaiðkunar og upplýsingaflæði til bæði foreldra og barna veit ég að er í vinnslu eða á leiðinni út frá Grindavíkurbæ. Það er mikilvægt, og ég ítreka það, að stjórnsýslunni í Grindavík, sem var í rauninni að koma sér upp aðstöðu bara í morgun, sé gert kleift að sinna sínum mikilvægu verkefnum. Það sem við höfum kappkostað að gera, og allir þeir aðilar sem hafa komið að, er að styðja við stjórnsýsluna í Grindavíkurbæ til að mæta þessu. Þau atriði sem hv. þingmaður nefndi hér, sálrænn stuðningur, áfallaaðstoð og upplýsingaflæði, bæði til foreldra en líka sérsniðið til barna, og frístunda- og tómstundaiðkun, eru öll undir í þeirri vinnu.

###

Virðulegi forseti. Ég vil byrja á að hrósa Grindvíkingum og öllu því fólki sem fjarri heimilum sínum hefur lagt nótt og dag við að tryggja sem best og öruggast utanumhald um börn og ungmenni Grindavíkur. Ég vil líka byrja á því að segja að þessi munnlega skýrsla sem hér verður flutt er unnin í fullu samráði við fulltrúa stjórnsýslu Grindavíkur, enda lykilatriði að öll okkar viðbrögð og framtíðarsýn sem unnið verður eftir sé á þeirra forsendum. Í Grindavík búa tæplega 1.000 börn á aldrinum 0–18 ára en um er að ræða sveitarfélag með mikinn fjölda fjölskyldna með ung börn. Viðbrögð við atburðum síðustu daga hafa verið leidd af Grindavík en með aðkomu fjölmargra aðila, m.a. sveitarfélaga hér á suðvesturhorninu.

Mikill vilji er til þess alls staðar á landinu að styðja sveitarfélagið í þessari stóru áskorun. Virkjað hefur verið teymi innan mennta- og barnamálaráðuneytisins, þvert á málefnasvið, til að taka þátt í viðbrögðum stjórnvalda og styðja við bæjaryfirvöld í Grindavík. Þá hefur landsteymi Menntamálastofnunar verið virkjað og mun það bjóða fram ýmis úrræði og stuðning til handa nemendum frá Grindavík, þvert á skólastig. Sent hefur verið erindi á alla framhaldsskóla þar sem hvatt er til að skólameistarar leiti leiða til að koma til móts við nemendur frá Grindavík með auknum sveigjanleika og stuðningi eftir þörfum. Þegar er búið að kortleggja yfirlit yfir laust húsnæði og starfsmannaþörf vegna leik- og grunnskóla undir forystu Reykjavíkurborgar og almannavarna höfuðborgarsvæðisins sem og framboð á húsnæði til frístundastarfs. Samband íslenskra sveitarfélaga og nágrannasveitarfélög hafa einnig verið virkir þátttakendur í stuðningi og samstarfi við stjórnendur Grindavíkur. Þá var þjónustumiðstöð opnuð í Tollhúsinu í dag þar sem boðið er upp á sálfélagslegan stuðning og félagslega ráðgjöf, einnig upplýsingagjöf og ráðgjöf af ýmsu tagi, og að sjálfsögðu veiti ég og sérfræðingar ráðuneytisins stuðning eftir þörfum.

Virðulegi forseti. Á meðan óvissa ríkir vegna yfirstandandi atburða á Reykjanesi er lykilatriði að börnum og fjölskyldum sé gefið andrými til að ná áttum, þau verði gripin og þeim veittur stuðningur vegna þess áfalls sem þau hafa orðið fyrir. Þegar kemur að því að tryggja næstu skref barna frá Grindavík hvað varðar bæði skólagöngu og íþrótta- og tómstundastarf vinna bæjaryfirvöld í Grindavík með stuðningi mennta- og barnamálaráðuneytis, sveitarfélaga, ýmissa aðila, stofnana og samtaka að því að tryggja að hverju barni verði mætt á eigin forsendum. Stór hluti barna og fjölskyldna frá Grindavík dvelur nú í tímabundnu húsnæði og gera má ráð fyrir að þau þurfi að flytja milli hverfa og jafnvel milli sveitarfélaga á næstunni. Á meðan ekki er vitað um þróun mála á Reykjanesskaga og unnið er að því að tryggja húsnæðislausnir til lengri tíma skoða bæjaryfirvöld í Grindavík skólalausnir í samvinnu við sveitarfélög á höfuðborgarsvæðinu sem taka tillit til stöðunnar og ganga m.a. út á að börn úr Grindavík sæki áfram skóla saman sem hópur eða í nokkrum hópum, m.a. miðað við aldur, og þá jafnvel mögulega með einhverjum af sínum kennurum úr skólum Grindavíkur. Slík lausn gæti minnkað andlegt álag á börnin og stutt við samfélag Grindvíkinga en sú upplifun að byrja í skóla á nýjum stað, fjarri vinum og kunningjum getur verið krefjandi upplifun fyrir barn, ekki síst þegar það hefur nýlega orðið fyrir áfalli. Það kenndi reynslan okkur þegar gaus í Vestmannaeyjum. Aðrar lausnir, t.d. að fara inn í þann hverfisskóla þar sem fjölskyldan er búsett, munu þó einnig standa til boða og er nauðsynleg t.d. þar sem fjölskyldur hafa flutt eða hyggjast flytja til sveitarfélaga þar sem hópalausn verður ekki í boði eða þau hyggjast búa á nýjum stað til lengri tíma. Einnig þarf að tryggja stuðning við börn sem fara þá leið.

Meginregla grunnskólalaga gerir ráð fyrir að börn á skólaskyldualdri sæki skóla. Frá því geta verið frávik og undanþágur ef lögmætar og málefnalegar ástæður eru fyrir hendi. Í ljósi þeirra aðstæðna sem nú eru í Grindavík telur ráðuneytið að gild rök séu fyrir því að grindvískum börnum á skólaskyldualdri sé tímabundið veitt svigrúm frá skólaskyldu eftir þörfum. Þegar niðurstöður og kortlagning á staðsetningu barna og fjölskyldna þeirra úr Grindavík liggur fyrir og þannig hefur fengist skýrari mynd af búsetu þeirra til lengri tíma og einnig þegar fyrir liggur hvernig hægt er að skipuleggja skólahald telur ráðuneytið eðlilegt að hugað sé að skólasókn að nýju. Þá verði samhliða hugað sérstaklega að þáttum sem styrkja farsæld þeirra og vellíðan. Þó svo að leitast sé við að tryggja börnum skólavist og ekki síst rútínu, leik og samveru við jafnaldra sína sem allra fyrst, þarf ákvörðun um hvenær og hvernig börn frá Grindavík hefja nám að nýju að vera tekin af fræðsluyfirvöldum í Grindavík í samræmi við það sem börnum er fyrir bestu og í samræmi við þau og foreldra þeirra. Ég mun leggja allt sem ég get af mörkum til að tryggja að það verkefni gangi sem best.

Virðulegi forseti. Grindvíkingar takast á við miklar áskoranir og óvissu. Hvernig verður framtíðin? Hvernig verður framtíð sveitarfélagsins, fyrirtækja, einstaklinga og hverrar fjölskyldu fyrir sig? Það er ótrúlega mikilvægt að við sem þjóð stöndum þétt við bakið á Grindvíkingum í þessu verkefni. Að svo stöddu er hugur margra í bráðaviðbrögðum en ljóst er að óvissan um þróun viðburða á Reykjanesskaga eykur á áhyggjur um hvað framtíðin ber í skauti sér. Óvissan og bráðabirgðaviðbrögð geta ekki dregist lengi. Óvissan sjálf er lamandi. Grindvíkingar þurfa svör og lausnir við mikilvægum spurningum, sem fjöldi ráðuneyta og stofnana vinnur að sem stendur í samvinnu við bæjaryfirvöld og skoða þarf ólíkar sviðsmyndir til framtíðar.

Virðulegi forseti. Það hefur verið magnað að fylgjast með bæjaryfirvöldum Grindavíkur og því fólki sem þar starfar og býr takast á við atburði síðustu daga af yfirvegun og fagmennsku. Það hefur líka verið magnað að sjá samhug þjóðarinnar og stuðning við Grindvíkinga og ég veit að við öll sem erum hér á Alþingi erum tilbúin til að standa við bakið á Grindvíkingum í þessum ólgusjó. Ég vil hérna fyrir hönd ráðuneytis mennta- og barnamála óska eftir góðu samstarfi við Alþingi um framgang mála er varða framangreint og ítreka mikilvægi þess að öll skref sem stigin eru séu í fullu samráði við íbúa og bæjaryfirvöld í Grindavík.

###

Virðulegur forseti. Ég vil byrja á því að þakka fyrir þessa umræðu, ég held að það sé allt of sjaldan sem við tökum umræðu um menntamál í þessum sal og því vil ég fagna og þakka hv. þingmanni fyrir að hefja þessa umræðu. Ég vil líka segja að ég er hjartanlega sammála mörgum þeim ræðum sem hér hafa verið fluttar þegar við ræðum um mikilvægi þess að efla verknám, þegar við ræðum um mikilvægi þess að mæta ólíkum hópum, þegar við ræðum um mikilvægi valfrelsis, hvort sem er á höfuðborgarsvæðinu eða úti á landi. Ef við ætlum að ræða valfrelsi þá þurfum við líka að vera trygg með þá hópa sem menntastefnan okkar, sem er mjög metnaðarfull, gerir ráð fyrir að við ætlum að gera betur í að ná til, ná til ákveðinna hópa inni í skólunum, við þurfum að vera meðvituð um það að við þurfum að hafa aflið til að ná þessum hópum og fylgja þeim eftir. Hver nemandi í verknámi kostar meira en hefðbundinn nemandi í bóknámi. Hver nemandi með erlendan tungumála- og menningarbakgrunn — við þurfum aukinn slagkraft til að aðstoða þessa nemendur við að komast í gegnum framhaldsskólakerfið. Það þarf meira fjármagn að fylgja þeim nemendum sem fara inn á starfsbrautir, sem eru að stækka. Það er hugsunin sem var á bak við þessa vinnu, að auka slagkraftinn til þess að mæta þessum nemendum. Það er hægt að gera, eins og ég hef sagt, annars vegar með nýju fjármagni eða með einhvers konar sparnaði, af því að það orð er notað, eða þá auknum slagkrafti inni í kerfinu. Hugsunin hefur ekki verið sú að skera niður framhaldsskólakerfið. Það er aukning framlaga á næstu árum en hún er ekki það mikil að maður geti með góðu móti sagt að á næstu tveimur til þremur árum getum við mætt öllum þeim sem framhaldsskólakerfið þarf að taka við. Þess vegna höfum við verið í samtali um aukið fjármagn. Það mun skýrast vonandi á næstu vikum þegar kynntar verða tillögur fyrir 2. umræðu fjárlaga en ekki hvað síst um fjármálaáætlun. Hér er spurt hvað þurfi til þess að við breytum þessu. Við þurfum að hafa algerlega skýrt svar við því og trúa því, hvort sem það er þing eða ríkisstjórn, að við getum mætt þessum nemendum sem eru að koma inn í kerfið á næstu árum og það er hin lögbundna skylda. Það er það sem ég tek með mér og það er það sem ég finn líka að er mikill stuðningur við hér á þingi.  Ég hlakka til þess að við kynnum nýja tímalínu í þessum málum þar sem maður getur sagt með góðri samvisku, í fullri trú, að menntakerfið sé fyrir alla og við ætlum að mæta öllum.

###

Virðulegi forseti. Ég vil byrja á því að þakka hv. þingmanni fyrir að hefja þessa umræðu og þakka fyrir það að við séum að ræða menntamál hér í sölum Alþingis. Ég vil líka segja að ég er hjartanlega sammála inngangi hv. þingmanns sem ræðir áskoranirnar og hvað það er sem við þurfum að mæta í menntakerfinu, við þurfum að mæta þessum áskorunum. En hverjar eru þær? Ég ætla rétt að fara yfir það hér í mínu máli.

Við erum að sjá stóraukinn fjölda nemenda sem er að sækja starfsbrautir framhaldsskóla, nemendur með einhvers konar fötlun og það mun halda áfram á næstu árum. Við erum að sjá stóraukinn fjölda nemenda af erlendum uppruna koma inn í framhaldsskólakerfið. Það mun jafnframt aukast á næstu árum og við vitum að þeir nemendur koma ekki eins vel undirbúnir og það þarf meiri stuðning og stoð til þess að aðstoða þá við að komast í gegnum framhaldsskólann. Við sjáum aukinn fjölda sem er hvorki í framhaldsskóla né á vinnumarkaði sem þarf að taka miklu betur utan um innan framhaldsskólakerfisins. Við erum að sjá stóraukinn fjölda, m.a. vegna aðgerða um kynningu og breytingar á verknámi á síðasta kjörtímabili, sem vill fara í verknám þannig að við erum að undirbúa viðbyggingar við framhaldsskóla sem nema 10.000–15.000 m² á næstu árum.

Það sem þessi nemendahópar eiga sameiginlegt og kalla á er að við þurfum aukinn stuðning og aukið fjármagn til að fylgja þessum nemendum eftir. Við viljum að nám sé fyrir alla. Við viljum geta mætt þessum nemendum. En hver er staðan og hvernig mætum við þeim? Kerfið er fínt í dag ef við ætlum ekki að ná auknum árangri með þessa nemendur og við ætlum ekki að vera tilbúin á næsta og þarnæsta ári til að grípa þá. Þá þurfum við í rauninni ekki kerfisbreytingar í framhaldsskólakerfinu.

Við mátum það svo,  vegna þess að aflið til að gera breytingarnar er m.a. fjármagnið, að það þyrfti stóraukið fjármagn inn í kerfið á næstu árum til að mæta þessu. Það er sannarlega aukning á fjármagni inn í framhaldsskólakerfið á næstu árum en það er ekki nóg til að hægt sé að segja að við stöndum þar eftir eitt ár að við getum mætt lögbundnum skyldum okkar um að mæta þessum hópum m.a. í kerfinu. Þess vegna teiknuðum við upp ákveðnar sviðsmyndir til að mæta þessu um eflingu framhaldsskólastigsins. Hvar getum við með aukinni og bættri nýtingu, slagkrafti á milli skóla, samvinnu og sameiningum á milli skóla, mætt þessum áskorunum til næstu ára? Við byggðum það m.a. á upplýsingum frá skólunum sjálfum um að það væru laus námspláss, sérstaklega í bóknámi.

Síðan myndaðist gríðarlega mikil pólitísk samstaða um að reyna að fara aðrar leiðir en þær sem ég hef rætt hér að framan. Því fagna ég. Ég hef aldrei verið sérstakur hvatamaður um sameiningar skóla eingöngu til þess að sameina skóla. Í framhaldi af því, af því að þingmaðurinn spyr um stöðu þessarar vinnu, hefur farið fram góð vinna milli menntamálaráðuneytis, fjármálaráðuneytis og eftir atvikum forsætisráðuneytis um leiðir til að mæta þessum áskorunum með öðrum hætti, m.a. með auknu fjármagni. Þeirri vinnu miðar vel áfram og hún gengur vel og ég á m.a. von á því að við munum geta við 2. umræðu fjárlaga kynnt breytingar í þá veru að geta mætt þessum málaflokkum á næsta ári en þó ekki hvað síst að þetta verði tekið inn í vinnslu fjármálaáætlunar á næsta misseri vegna þess að það er árið 2025 sem við höfum áhyggjur af. Þetta eru gríðarlegar langtímaaðgerðir sem þarf að ráðast í. Á þeim grunni, þegar þetta samtal fór af stað, af því að þingmaðurinn spyr hvar vinnan standi, þá ýttum við þessum áformum til hliðar að sinni meðan við erum að útfæra nýja tímalínu yfir það hvernig við getum mætt þessum áskorunum sem ég nefndi áðan, sem eru dýrara kerfi, dýrari nemendur en um leið líklega mikilvægasta fjárfestingin sem við gerum í framhaldsskólakerfinu, þ.e. að grípa nemendur sem eru dýrar í núinu en eru gríðarlega mikilvægir til framtíðar og það að mæta þeim eru lögbundnar skyldur okkar.

Í tengslum við það munum við kynna á næstunni hvernig ný tímalína verður, hvernig við mætum þessum nemendum þannig að við getum þá sagt og sá sem hér stendur, sem ber ábyrgð á því að framhaldsskólinn sé fyrir alla og allir hafi aðgengi að honum, geti sagt með góðri samvisku: Já, kerfið er þannig fjármagnað, kerfið er þannig uppbyggt að það getur mætt áskorunum sínum. Og miðað við þá vinnu sem er í gangi og verður vonandi kynnt á næstunni getum við sagt það með góðu móti þá.

###

Virðulegi forseti. Ég mæli hér fyrir tillögu til þingsályktunar um framkvæmdaáætlun á sviði barnaverndar. Tillagan felur í sér fimm ára áætlun sem fjallar um tímabil sem hefst á þessu ári, 2023, og nær til 2027. Áætlunin er byggð á 5. gr. barnaverndarlaga og er þetta í fimmta sinn sem lögð er fram á Alþingi tillaga til þingsályktunar um framkvæmdaáætlun á grundvelli laganna.

Við gerð áætlunarinnar var haft virkt og víðtækt samráð við helstu hagsmunaaðila um áhersluatriði og forgangsröðun verkefna. Til að undirbúa verkefnið var skipaður starfshópur með fulltrúum mennta- og barnamálaráðuneytisins, Barna- og fjölskyldustofu, Gæða- og eftirlitsstofnun velferðarmála, Sambands íslenskra sveitarfélaga, Félagsráðgjafafélags Íslands, Reykjavíkurborgar og Akureyrarbæjar. Með starfshópnum vann jafnframt ráðgjafahópur sem settur var á fót til að tryggja að sem flest sjónarmið hagsmunaaðila yrðu tekin til athugunar. Þá var í fyrsta sinn haft samráð við börn við gerð framkvæmdaáætlunar í barnavernd.

Virðulegi forseti. Með nýrri framkvæmdaáætlun í barnavernd er blásið til stórsóknar í þjónustu fyrir börn og fjölskyldur þeirra. Áætlunin er metnaðarfull og hefur það að markmiði að auka og bæta þjónustu við börn og fjölskyldur. Í áætluninni er líka lögð áhersla á aukið samstarf við fjölskyldur, börn, nærumhverfi barna og milli kerfa sem hafa aðkomu að málefnum barna. Markmiðið með nýrri framkvæmdaáætlun er að styrkja stoðir barnaverndarkerfisins svo það sé betur í stakk búið til að sinna sínum mikilvægu verkefnum.

Í nýrri framkvæmdaáætlun er horft til þess að byggja upp úrræði sem nýtast öllum börnum, óháð bakgrunni eða búsetu. Þá verður horft til þess að úrræðin myndu nýtast í meðferðarvinnu með ólíkum vanda, hvort sem um heimilisofbeldi, vanrækslu, uppeldisvanda, fíknivanda eða annars konar áskoranir er að ræða.

Það er meginmarkmið barnaverndarlaga að tryggja börnum viðunandi uppeldisskilyrði og að veita börnum sem búa við óviðunandi aðstæður og börnum sem stofna heilsu sinni og þroska í hættu nauðsynlega aðstoð. Framkvæmdaáætlun þessi er á sviði barnaverndar og því afmarkast verkefnin samkvæmt skilgreiningu barnaverndarlaga. Við gerð áætlunarinnar var þó sérstaklega horft til nýrra laga um samþættingu þjónustu í þágu farsældar barna og gildissviðs þeirra. Segja má að áætlunin feli í sér innleiðingu farsældarlaganna til þess að tryggja vernd barna sem standa hvað verst í samfélaginu.

Áætlunin er umfangsmikil og er í henni gert ráð fyrir að áhersla sé lögð á tíu aðgerðir, sem ýmist eru á ábyrgð mennta- og barnamálaráðuneytis, Barna- og fjölskyldustofu eða Gæða- og eftirlitsstofnunar velferðarmála. Allar aðgerðirnar hafa verið kostnaðarmetnar og rúmast innan fjárheimilda sem eru hjá mennta- og barnamálaráðuneyti eða umræddum stofnunum.  Ég ætla hér að fara stuttlega yfir þessar aðgerðir.

Í fyrsta lagi er um að ræða heildarendurskoðun á barnaverndarlögum. Fyrri hluti heildarendurskoðunar barnaverndarlaga var samþykktur hér á Alþingi sumarið 2021. Gert er ráð fyrir að á yfirstandandi kjörtímabili ljúki þessari heildarendurskoðun barnaverndarlaga og eftir atvikum endurskoðun annarra laga sem breyta þarf samhliða til að fá heildarsýn í málefnum barna hér á landi og þjónustu við þau. Þetta verkefni verður áfram unnið með þverpólitískri þing-mannanefnd um málefni barna og með stuðningi og í samstarfi við stýrihóp Stjórnarráðsins í málefnum barna þar sem sitja fulltrúar margra hlutaðeigandi ráðuneyta auk Sambands íslenskra sveitarfélaga.

Í öðru lagi er lagt til að byggð verði upp meðferðarúrræði utan meðferðarheimila. Hér er annars vegar horft til hagnýtrar fjölskyldumeðferðar í barnavernd, sem nær til barna frá fæðingu til 18 ára sem búa á ótryggum heimilum auk þess sem meðferðin tekur á hegðunarvanda barna. Hins vegar er litið til samþættrar hugrænnar atferlismeðferðar við ofbeldi gegn börnum. Um er að ræða meðferð sem er sérstaklega hugsuð fyrir börn sem hafa orðið fyrir ofbeldi af hendi foreldris og hefur reynst vel í nágrannalöndum okkar.

Í þriðja lagi fjallar framkvæmdaáætlunin um meðferðarfóstur. Sú aðgerð er sett fram til að bregðast við ákalli um meiri fræðslu og handleiðslu við fósturforeldra með það að markmiði m.a. að koma í veg fyrir fósturrof. Fósturrof er sérlega slæmt fyrir fósturbörn og getur haft varanlegar afleiðingar á þroska og vellíðan fósturbarna. Auk þess hafa fósturrof aukinn kostnað í för með sér bæði fyrir ríkissjóð og sveitarfélög.

Fjórða aðgerðin í framkvæmdaáætluninni fjallar um að efla og bæta verklag í barnaverndarþjónustu. Undir þessari aðgerð er mælt fyrir um innleiðingu á samræmdu verklagi í barnavernd þegar kemur að svokölluðum öryggismerkjum, en það er styrkleikamiðuð nálgun í barnaverndarstarfi sem miðar að því að leggja mat á áhættuþætti og verndandi þætti í lífi barns. Þetta er nálgun sem gengur út frá samvinnu og samráði við börn og fjölskyldur þeirra og samvinnu kerfa. Undir aðgerð fjögur er líka horft til þess að auka fræðslu fyrir börn um hlutverk barnaverndarþjónustu. Markmið þessarar aðgerðar er að börn þekki betur réttindi sín og geti þá leitað til barnaverndar þegar þess gerist þörf.

Fimmta aðgerð áætlunarinnar fjallar um gæðaviðmið fyrir barnaverndarþjónustu. Þar er lagt til að á tímabili áætlunarinnar verði unnið að gerð og útgáfu slíkra gæðaviðmiða. Gæði þjónustu í barnavernd eru m.a. háð getu og sveigjanleika barnaverndarstarfsmanna til þess að veita þessa þjónustu. Er því lagt til að svonefnd málavog verði innleidd til þess að meta álag á barnaverndarstarfsmenn.

Í sjötta lagi er í framkvæmdaáætluninni fjallað um verklag vegna móttöku og þjónustu við fylgdarlaus börn. Mikilvægt er að barnaverndarþjónusta geti veitt fylgdarlausum börnum fullnægjandi stuðning til þess að þau geti fótað sig vel í íslensku samfélagi. Auk þess eru fylgdarlaus börn talin vera í sérstaklega viðkvæmri stöðu þar sem þau eru m.a. útsett fyrir mansali og annars konar misbeitingu sé öryggi þeirra ekki tryggt. Því er brýnt að verklag við móttöku og þjónustu við fylgdarlaus börn sé endurskoðað og bætt til þess að endurspegla núverandi stöðu í málaflokknum.

Sjöunda aðgerðin fjallar um könnun alvarlegra atvika í tengslum við börn. Ár hvert býr hópur barna við aðstæður þar sem þau upplifa ýmiss konar ofbeldi eða vanrækslu og verða sum þeirra fyrir alvarlegum skaða af þeim sökum. Til þessa hefur ekki verið samræmd skráning yfir tíðni mála þar sem börn skaddast alvarlega eða láta lífið vegna ofbeldis eða vanrækslu og engum er falið lögum samkvæmt að kanna heildstætt mál þessara barna þvert á þau þjónustukerfi sem hafa afskipti af málum barna. Mikilvægt er að koma á fót sjálfstætt starfandi viðbragðshóp sem er falið að gera athugun á alvarlegum atvikum tengdum börnum. Þetta er í samræmi við það sem gert hefur verið í nágrannalöndum okkar sem sett hafa á fót teymi til að varpa ljósi á dauðsföll barna og koma með ábendingar um hvernig megi fækka þeim. Áherslan í slíkum teymum er á að þróa aðferðir til að bæta heilsu og öryggi barna, bæta samskipti milli stofnana, greina orsakir og viðbrögð við dauðsfalli og safna og birta upplýsingar um dauðsföll barna.

Í áttunda lagi fjallar framkvæmdaáætlunin um rannsóknir á sviði barnaverndar. Rannsóknir á sviði barnaverndar eru mikilvægar til þess að öðlast betri skilning á barnaverndarþjónustu á landinu og áhrifum ólíkra úrræða á líf barna og fjölskyldna þeirra. Mat á árangri barnaverndarúrræða er mikilvægt til þess að skilja með hvaða hætti megi bæta og þróa þjónustu auk þess sem rannsóknir gætu veitt greinargóðar upplýsingar um það sem betur mætti fara í barnaverndarstarfi. Slíkar upplýsingar eru einnig mikilvægar fyrir stefnumótun í málaflokknum.

Níunda aðgerð áætlunarinnar fjallar um húsnæði fyrir þjónustu í þágu farsældar barna. Annars vegar mælir framkvæmdaáætlunin fyrir um að unnið sé að uppbyggingu miðstöðvar fyrir þjónustu í þágu farsældar barna þar sem starfsemi Barna- og fjölskyldustofu, Ráðgjafar- og greiningarstöðvar og nýrrar þjónustustofnunar á sviði menntamála verður komið fyrir í sameiginlegu húsnæði eða svokallaðri Deiglu. Vonir standa til þess að um verði að ræða brautryðjandi verkefni og fyrirmynd fyrir nýtingu húsnæðis hjá ríkinu þar sem hagræði og samlegð, ekki síst út frá sjónarmiði barna og fjölskyldna, verði höfð að leiðarljósi. Hins vegar er í framkvæmdaáætluninni fjallað um meðferðarheimili á höfuðborgarsvæðinu fyrir unglinga sem glíma við alvarlegan hegðunar- og/eða vímuefnavanda, eða afplána óskilorðsbundna fangelsisdóma. Unnið hefur verið að þessu verkefni undanfarin ár og mikilvægt að fylgja því eftir enda mikil þörf fyrir slíkt úrræði. Gert er ráð fyrir að heimilið verði í þremur aðskildum hlutum þar sem rými verði fyrir sex til átta börn sem þurfa sérhæfða meðferð á meðferðarheimili vegna alvarlegs hegðunar- og/eða vímuefnavanda. Þá er m.a. gert ráð fyrir að heimilið geti tekið á móti unglingum á aldrinum 15 til 17 ára sem þurfa að afplána fangelsisdóma á forsendum meðferðarþarfar í stað fangelsis.

Tíunda og síðasta aðgerð framkvæmdaáætlunarinnar fjallar um eftirfylgni með áætluninni sjálfri og innleiðingu hennar. Þar er m.a. gert ráð fyrir að skipaður verði sérstakur eftirfylgnihópur með fulltrúum frá mennta- og barnamálaráðuneytinu, Sambandi íslenskra sveitarfélaga, Gæða- og eftirlitsstofnun velferðarmála og Barna- og fjölskyldustofu.

Virðulegur forseti. Ég hef nú gert grein fyrir meginatriðum tillögu til þingsályktunar um framkvæmdaáætlun á sviði barnaverndar til ársins 2027. Ég leyfi mér að leggja til að tillögunni verði að lokinni þessari umræðu vísað til hv. velferðarnefndar Alþingis.

###

Virðulegi forseti. Ég þakka hv. þingmanni fyrir brýninguna. Það er sameiginlegt verkefni okkar að bæta þjónustuna við börn og ungmenni og við erum að sjá árangur, m.a. í ákveðnum þáttum þegar kemur að biðlistum eins og inni á BUGL núna. Við þurfum að gera betur en við þurfum líka að velta fyrir okkur hvernig við getum aukið þjónustuna og það eiga þessi nýju lög að gera inni í skólakerfinu, í nærþjónustunni. Við drögum þannig jafnvel úr þörfinni fyrir að þurfa að fara á biðlista fyrir sérhæfð og þyngri úrræði með því að bregðast fyrr við. Við tökum því brýningu hv. þingmanns með okkur og ég hvet hv. þingmann til að halda áfram að láta í sér heyra í þessu efni.

###

Virðulegi forseti. Ég vil þakka hv. þingmanni fyrir frábært andsvar og fyrirspurn og byrja á því að segja að ég þakka hv. þingmanni líka fyrir að deila sinni reynslu hér í ræðustól Alþingis. Varðandi það hvernig við þjónustum börn og ungmenni, þegar barn hættir að vera barn, verður ungmenni og fullorðinn einstaklingur, þá langar mig í fyrsta lagi að nefna að innan framhaldsskólakerfisins erum við jafnframt að taka samþættinguna á það stig að við viljum að þjónustan sé greið þar eftir 18 ára aldur með sama hætti.

Í lögum um samþættingu þjónustu í þágu farsældar barna er líka kveðið á um það að þegar barn nær fullorðinsaldri þá eigi að taka við og vera búið að vinna sérstaka áætlun um það hvernig þjónustan fylgi síðan áfram. Þó að það gerist ekki alveg í sömu kerfum og viðkomandi fær þjónustu fyrir 18 ára aldur þá eigi slík áætlun að vinnast og það eigi að fá alla aðila þar að borðinu, þar á meðal sveitarfélagið og þær stofnanir sem um ræðir.

Þetta er klárlega eitthvað sem við þurfum að bæta okkur í sem samfélag þannig að ég tek undir með hv. þingmanni að við þurfum bæði að vera tilbúin til að skoða það að gera áframhaldandi breytingar eða fylgja eftir því sem segir í lögunum við innleiðingu þeirra í öllum sveitarfélögum landsins. Þannig að já, ég deili skoðun með hv. þingmanni um mikilvægi þess að þetta sé gert. Lögin eiga til lengri tíma að tryggja það, en ég er handviss um að við erum ekki komin á þann stað í dag og því miður held ég og fullyrði það að við séum enn með börn sem eru að verða fullorðin og fá ekki þjónustu áfram þegar þau ná 18 ára aldri og því verðum við að breyta.

###

Virðulegi forseti. Á síðasta löggjafarþingi lagði ég fram frumvarp til laga um breytingu á ýmsum lögum í þágu barna (samþætting þjónustu o.fl.). Með frumvarpinu var lagt til að samræma ákvæði laga á málefnasviði mennta- og barnamálaráðuneytis við ákvæði laga um samþættingu þjónustu í þágu farsældar barna, sem samþykkt voru undir lok 151. löggjafarþings og tóku gildi í ársbyrjun 2022. Ekki náðist að afgreiða frumvarpið fyrir þinglok og er það lagt fram að nýju í óbreyttri mynd.

Virðulegur forseti. Lög um samþættingu þjónustu í þágu farsældar barna fela í sér grundvallarbreytingar á umgjörð samvinnu þeirra sem veita börnum og barnafjölskyldum þjónustu og eru afrakstur heildstæðrar vinnu sem hófst árið 2018. Með lögum um samþættingu þjónustu í þágu farsældar barna var í fyrsta skipti hér á landi lögfest skýr umgjörð sem er til þess fallin að tryggja að börn og foreldrar sem á þurfa að halda hafi aðgang að samþættri þjónustu ólíkra þjónustukerfa án hindrana. Þá miða lögin að því að skapa skilyrði til að unnt sé að bregðast við tilteknum aðstæðum eða erfiðleikum í lífi barns með viðeigandi stuðningi um leið og þörf krefur. Lögin leysa ekki af hólmi gildandi lög um einstaka þjónustuþætti og lá fyrir við samþykkt þeirra að mikilvægt væri að endurskoða ákvæði annarrar löggjafar þar sem fjallað er um þjónustu í þágu barna, með sama markmið að leiðarljósi. Frumvarp það sem ég mæli fyrir hér í dag er mikilvægur liður í þeirri vinnu.

Að auki miðar frumvarpið að því að auka vægi réttinda barna og tryggja betra samræmi þeirra lagabálka sem um ræðir við ákvæði samnings Sameinuðu þjóðanna um réttindi barnsins sem lögfestur var hér á landi með lögum nr. 19/2013.

Undir málefnasvið mennta- og barnamálaráðuneytis fellur mikilvæg þjónusta sem veitt er á vegum ýmissa aðila í leik-, grunn- og framhaldsskólum, frístundaheimilum, félagsmiðstöðvum og á vettvangi íþrótta- og æskulýðsstarfs. Um þessa starfsemi gilda nokkrir mismunandi lagabálkar og er markmiðið með frumvarpinu að endurskoða ákvæði þeirra í því skyni að tryggja aukið samræmi sem og að árétta skyldur og ábyrgð þeirra aðila sem koma að því að veita börnum og fjölskyldum þeirra þjónustu. Það er einnig í samræmi við atriði sem fram komu á nýafstöðnu farsældarþingi sem hátt í 1.100 manns tóku þátt í þar sem fram fór víðtækt samtal fagfólks, þjónustuveitenda, stjórnvalda, barna og aðstandenda um farsæld barna, en þingið er mikilvægur liður í stefnumótun og áætlanagerð í innleiðingu laganna um farsæld barna.

Með frumvarpinu er lagt til að gerðar verði breytingar á fimm lagabálkum á málefnasviði mennta- og barnamálaráðuneytis, nánar tiltekið lögum um leikskóla, lögum um grunnskóla, lögum um framhaldsskóla, íþróttalögum, og æskulýðslögum.

Meginefni frumvarpsins má skipta í eftirfarandi þætti:

Í fyrsta lagi eru með frumvarpinu lagðar til nauðsynlegar breytingar sem miða að því að samræma hugtakanotkun.

Í öðru lagi eru lagðar til breytingar sem lúta sérstaklega að stefnumótun og áætlanagerð. Í lögum um samþættingu þjónustu í þágu farsældar barna er lögð rík áhersla á heildstæða stefnumótun þegar kemur að málefnum barna, einkum er lýtur að þjónustu. Í þeim lögum sem lagt er til að gerðar verði breytingar á með frumvarpi þessu er að finna fjölmörg ákvæði um stefnumótun. Mikilvægt er að við þá stefnumótun og almenna áætlanagerð sem tengist þjónustu í þágu farsældar barna sé litið til þess að tryggja aukna samfellu þvert á þjónustukerfi og málefnasvið með heildarsýn og sameiginleg markmið að leiðarljósi. Með frumvarpinu eru einnig lagðar til breytingar sem hafa það að markmiði að tryggja aukna aðkomu barna og nemenda að stefnumótun í samræmi við ákvæði samnings Sameinuðu þjóðanna um réttindi barnsins og tilmæli barnaréttarnefndar Sameinuðu þjóðanna til íslenskra stjórnvalda þar að lútandi.

Í þriðja lagi felur frumvarpið í sér ákveðnar breytingar sem miða að því að tryggja snemmtækan stuðning. Skólakerfið sem og íþrótta- og æskulýðsvettvangurinn gegna lykilhlutverki þegar kemur að því að efla þjónustu í þágu barna og bjóða viðeigandi stuðning um leið og þörf krefur og er mikilvægt að sú löggjöf sem um þá starfsemi gildir sé í fullu samræmi við lög um samþættingu þjónustu í þágu farsældar barna.

Í fjórða lagi eru með frumvarpinu lagðar til breytingar er lúta að skyldum þeirra aðila sem veita þjónustu í þágu barna og í fimmta lagi eru lagðar til breytingar sem miða að því að skýra hlutverk tengiliða, málstjóra og stuðningsteyma og tengsl starfa þessara aðila við störf starfsfólks annarra þjónustukerfa á málefnasviði ráðuneytisins. Með lögum um samþættingu þjónustu í þágu farsældar barna er lögð ákveðin skylda á tengiliði og málstjóra þjónustu í þágu farsældar barna, þ.m.t. til að veita foreldrum og börnum leiðsögn um þjónustu sem er í boði, aðstoð við að fá aðgang að tiltekinni þjónustu og upplýsingar um skipulag hennar. Með frumvarpinu eru lagðar til breytingar í því skyni að tryggja aðkomu þessara aðila á viðeigandi stöðum.

Í sjötta og síðasta lagi eru lagðar til breytingar sem miða að því að samræma ákvæði laganna við ákvæði samnings Sameinuðu þjóðanna um réttindi barnsins. Er þar einkum litið til ákvæðis 12. gr. sáttmálans um þátttöku barna. Miða þær breytingar sem lagðar eru til með frumvarpi þessu sérstaklega að því að auka aðkomu og vægi þátttöku barna við stefnumótun, líkt og ég fór yfir hér áðan.

Virðulegi forseti. Frumvarp þetta er liður í heildarendurskoðun á þjónustu í þágu farsældar barna og varðar hagsmuni barna og fjölskyldna þeirra í víðu samhengi. Flest börn verja stærstum hluta úr sínum degi innan skólakerfisins. Mikilvægt er að lög um leik-, grunn- og framhaldsskóla endurspegli þær áherslur og markmið sem lög um samþættingu þjónustu í þágu farsældar barna grundvallast á. Til þess að markmið laganna náist þurfa allir aðilar sem koma að veitingu þjónustu við börn og fjölskyldur þeirra að vinna saman og þar er skólakerfið og íþrótta- og æskulýðsvettvangur ekki undanskilinn. Líkt og ég hef farið hér yfir miða þær breytingar sem lagðar eru til á gildandi lögum að því að skýra betur tengsl og samspil þeirra lagabálka sem um ræðir og skapa þannig forsendur til að lög um samþættingu þjónustu í þágu farsældar barna komist að fullu til framkvæmda.

Virðulegi forseti. Í stjórnarsáttmála ríkisstjórnarinnar frá nóvember 2021 er fjallað um úrræði fyrir börn og barnafjölskyldur og að þau verði endurskipulögð í samræmi við lög um þjónustu í þágu farsældar barna. Mikilvægur liður í þeirri vinnu er endurskoðun úrræða og þjónustu innan skólakerfisins og í því skyni hefur mikil vinna átt sér stað innan mennta- og barnamálaráðuneytisins við mótun nýrrar löggjafar um skólaþjónustu. Áformað er að leggja fram frumvarp þar að lútandi á yfirstandandi löggjafarþingi. Líkt og fram kemur í frumvarpinu sem ég mæli hér fyrir í dag er mikilvægt að skoða þær tillögur sem hér eru lagðar fram með þá vinnu í huga.

Virðulegi forseti. Í stjórnarsáttmála ríkisstjórnarinnar er jafnframt lögð áhersla á að aðbúnaður og réttindi barna á Íslandi séu ávallt í fyrirrúmi. Samþykkt þessa frumvarps sem ég mæli hér fyrir hefur jákvæð áhrif á réttindi barna og stuðlar að því að íslensk stjórnvöld uppfylli í auknum mæli skyldur sínar samkvæmt samningi Sameinuðu þjóðanna um réttindi barnsins sem lögfestur var hér á landi fyrir tíu árum síðan með lögum nr. 19/2013.

Virðulegi forseti. Að lokinni þeirri umræðu sem mun verða hér á eftir legg ég til að frumvarpinu verði vísað til hv. allsherjar- og menntamálanefndar Alþingis.

###

Virðulegur forseti. Ég er algjörlega sammála hv. þingmanni um þessar ábendingar um mikilvægi þess að efla frumkvæði og efla sköpun og að það sé grunnur hvers einstaklings sem fer í gegnum skólakerfið að við sköpum þannig hugarfar þar sem það er rammað inn, m.a. í ýmsum átaksverkefnum og fleiri þáttum sem við gerum, en sérstaklega þegar kemur að námskránni, rammað inn með hvaða hætti við sjáum fyrir okkur að eigi að vera útkoman úr hverju og einu skólastigi þegar nemandinn fer í gegnum það. Það sem okkur hefur hins vegar skort er síðan hvernig við komum því áfram frá stjórnvaldinu þegar námskráin er sett og síðan inn í hverja skólastofu,  þjónustum það, bæði skólastjórnendur, kennarana,  námsgögnin. Hvernig  ætlum við að fylgja eftir því sem við ákveðum að eigi að vera útkoma skólakerfisins? Hvernig ætlum við  að þjónusta allan skólann í daglegum verkefnum við innleiðingu á því? Það hefur verið skortur á því í íslensku skólakerfi og það erum við að leggja til hér með nýrri stofnun, að hún fái m.a. það hlutverk að vera lykilaðili í því þjónustuhlutverki. Það getur síðan tekið breytingum og mun taka breytingum og þarf að taka breytingum hverjar áherslurnar og áskoranirnar eru hverju sinni við þjónustu við skólakerfið. En þarna erum við að hugsa það heildstætt fyrir öll þrjú skólastigin, leik-, grunn- og framhaldsskóla, að þessi stofnun fái það miðlæga hlutverk að vera sá aðili sem kemur orðum í athafnir.

###

Virðulegi forseti. Ég þakka hv. þingmanni fyrir þetta andsvar. Áður en ég fer út í umfjöllun um frumkvæði og sköpun í skólakerfinu þá vil ég segja að þegar sagt er að þessi lög séu keimlík núverandi stofnun þá er ég alls ekki sammála því vegna þess að hér erum við í rauninni að fjalla um að byggja upp þjónustustofnun en ekki stjórnsýslustofnun. Eðli máls samkvæmt fjallar þetta um sama málaflokkinn sem eru menntamálin. Við erum að tala um málaflokkana sem þarna eru undir en eru í grunninn algerlega eðlisólíkar stofnanir.

Síðan vil ég segja að  það sem snýr að því að efla frumkvæðið eða sköpun hjá grunnskólabörnum eða bara nemendum almennt í leik-, grunn- og framhaldsskóla  er gríðarlega mikilvægt. Hlutverk þessarar nýju stofnunar á m.a. að vera það að þjónusta skólakerfið við að ráðast í ákveðnar breytingar. Það er mjög víða unnið frábært starf í menntamálum. Þegar kemur m.a. að frumkvæði og sköpun hjá grunnskólabörnum í einstaka bekkjum, hjá einstaka kennurum, hjá einstaka skólum, hjá einstaka sveitarfélögum er unnið algerlega frábært starf en það þarf aðila í skólakerfið sem m.a. hefur það hlutverk og verkefni að þjónusta og aðstoða aðra skóla, önnur svæði við að taka upp slíka vinnuhætti, miðla því sem vel gengur, takast á við áskoranir þegar kemur að innleiðingu. Í mínum huga erum við dálítið upptekin af því þegar við erum að tala um menntamál hvað stendur í námskránni okkar en síðan erum við ekki eins upptekin af því að aðstoða skólana við að innleiða síðan námskrárnar og þær áherslur sem við setjum hverju sinni. Það á m.a. að vera verkefni þessarar nýju stofnunar,  þ.e. að þjónusta aðilana við að ná því fram. Frumkvæði og sköpun eru eitt þessara verkefna og ég held að svona stofnun, með þessari uppbyggingu, sé algerlega lykillinn að því að ná fram slíkum breytingum.

###

Virðulegi forseti. Rökin eru einfaldlega þau, eins og ég rakti í fyrra andsvari og í framsöguræðu minni, að það er mat, ekki bara ráðuneytisins heldur þeirra aðila sem hafa komið að vinnslu þessa máls, bæði innan hagsmunasamtaka kennara, innan hagsmunasamtaka sveitarfélaga og í fjölda skýrslna sem hafa verið lagðar fram, að það sé enginn aðili með þjónustuhlutverk skilgreint í dag. Menntamálastofnun er í grunninn stjórnsýslustofnun en ekki þjónustustofnun. Við teljum að út frá m.a. menntastefnunni og þeirri aðgerð þar sem er að setja upp heildstæða skólaþjónustu og auka þjónustu við menntakerfið, sé niðurstaðan sú að mikilvægt sé að setja upp sérstaka þjónustustofnun. Með því að gera það þá er bara eðli stofnunarinnar allt annað. Menntamálastofnun er í dag stjórnsýslustofnun sem er samkvæmt lögum skilgreind sem stjórnsýslustofnun — af því að þingmaðurinn hristir hausinn — sem hefur verið að taka að sér einstaka þjónustuhlutverk, það er rétt, eins og lestrarátakið og fleira. Það er niðurstaða okkar sem höfum unnið að þessu, að það sé mikilvægt að koma upp slíkri þjónustustofnun og það er niðurstaða okkar líka að breytingarnar séu það miklar að það sé skynsamlegt, og ekki bara skynsamlegt heldur nauðsynlegt, að hún sé stofnuð frá grunni með þeim hætti sem hér er gert. Mig og hv. þingmann getur deilt á um það. Það er mögulegt við vinnslu málsins í nefndinni að fara ofan í þær greiningar sem hafa verið unnar í ráðuneytinu og það erum við tilbúin til að vinna og gera með nefndinni.

###

Virðulegi forseti. Ég þakka hv. þingmanni fyrir þetta andsvar. Ég vil segja  það hér í upphafi að við sjáum fyrir okkur, verði þetta frumvarp að lögum, talsvert miklar breytingar á uppbyggingu stofnunarinnar. Það var niðurstaða sérfræðinga ráðuneytisins að breytingarnar væru það miklar að þær kölluðu á slíka uppstokkun eins og við erum að leggja til hér, bæði með flutningi verkefna frá ráðuneyti til stofnunarinnar og öfugt. En líka og ekki hvað síst vegna þess að við erum að tala um heildstæða þjónustu sem á að vera  þvert á skólastig, leik-, grunn- og framhaldsskóla. Þannig að ný stofnun verður með talsvert ólíkt hlutverk  miðað við það sem núverandi Menntamálastofnun er með.

Það var niðurstaða mennta- og barnamálaráðuneytisins og greiningar búa að baki því, sem er hægt að kalla fram í vinnslu nefndarinnar, sem kölluðu á þessa breytingu. Ég vil  líka segja að í þessari frumvarpsgerð þá erum við líka að vinna þétt með — það er svona hluti af stærri breytingum sem tengjast menntastefnunni, eins og ég nefndi hér áðan, þar sem ég held að við þurfum að stórauka þjónustuhlutverkið og þá eftir atvikum flytja stjórnsýsluhlutverkið frá stofnuninni. Sú vinna hefur líka verið unnin í mjög þéttu samstarfi bæði við Samtök íslenskra sveitarfélaga og Kennarasamband Íslands.

Ég skil vel athugasemd hv. þingmanns. Þetta er eðlilega eitt af því sem við veltum fyrir okkur þegar við höfum verið í þessari vinnu, hvort nauðsynlegt sé að leggja fram frumvarp með þessum hætti og mitt mat og mat ráðuneytisins er að svo sé.

###

Virðulegi forseti. Ég mæli hér fyrir frumvarpi til laga um Miðstöð menntunar og skólaþjónustu, á þskj. 241. Frumvarpið var lagt fram á síðasta löggjafarþingi sem frumvarp til laga um Mennta- og skólaþjónustustofu en náði ekki fram að ganga. Frumvarpið er nú lagt fram bæði með breyttu heiti og í breyttri mynd. Breytingarnar felast einkum í því að skýra verkefni nýrrar stofnunar, m.a. með hliðsjón af umsögnum sem bárust allsherjar- og menntamálanefnd Alþingis við vinnslu málsins á síðasta þingi. Þá hafa verið gerðar breytingar sem eiga að styðja við samvinnu stofnana á málefnasviðinu.

Virðulegi forseti. Frumvarp þetta er einn liður í heildstæðri stefnumótun sem er bæði tengd menntastefnu til 2030 og innleiðingu sem tengd er farsæld barna sem hefur verið unnið að í ráðuneyti mínu í samstarfi við þingmannanefnd um málefni barna og stýrihóp Stjórnarráðsins í málefnum barna og í víðtæku samráði við sveitarfélögin, félagasamtök og fagfólk, foreldra og börn. Farsæld barna felst í menntun þeirra og tekur þessi vinna öll mið af gildandi menntastefnu til ársins 2030 sem samþykkt var sem þingsályktun hér á Alþingi og unnin í víðtæku samráði við hagsmunaaðila.

Í menntastefnunni felast margar aðgerðir sem eiga að styðja við framúrskarandi menntun alla ævi. Þar á meðal eru áform um heildstæða skólaþjónustu sem styður við nám og farsæld barna og ungmenna, en undirbúningur nýrra heildarlaga um skólaþjónustu stendur nú yfir. Þá er unnið að umbótum á sviði námsmats og námsgagna, auknum stuðningi við nemendur með fjölbreyttan tungumála- og menningarbakgrunn svo einhver dæmi séu nefnd. Í ráðuneyti mennta- og barnamála er jafnframt unnið að aðgerðum sem koma fram í þingsályktun um Barnvænt Ísland – framkvæmd barnasáttmála Sameinuðu þjóðanna. Þar á meðal er aukin áhersla á aðgengi að upplýsingum um stöðu og líðan barna og ungmenna og greiningu á þeim. Í því skyni hefur innan ráðuneytis mennta- og barnamála verið unnið að mælaborði á landsvísu sem birti upplýsingar sem hafðar verði til hliðsjónar við forgangsröðun eða fjármögnun verkefna og stefnumótun stjórnvalda.

Virðulegi forseti. Menntamálastofnun var stofnuð á grunni Námsgagnastofnunar og Námsmatsstofnunar. Til viðbótar við þau verkefni sem stofnanirnar sinntu voru ýmis stjórnsýsluverkefni flutt til nýrrar Menntamálastofnunar sem voru áður hjá þáverandi mennta- og menningarmálaráðuneyti, þar á meðal að safna, greina og birta upplýsingar um menntamál og að hafa eftirlit með og meta árangur af skólastarfi. Bæði í aðdraganda lagasetningarinnar um Menntamálastofnun og í skýrslum sem unnar hafa verið um stofnunina hefur verið bent á ákveðna veikleika í grundvelli hennar. Unnar hafa verið tillögur að breytingum á hlutverki stofnunarinnar og verkefnum sem væru í betra samræmi við stefnumótun í menntamálum til lengri tíma. Meðal annars hefur verið bent á að leggja þurfi áherslu á víðtækt forystuhlutverk stofnunarinnar varðandi skólaþróun og hlutverk hennar við að veita skólakerfinu ráðgjöf. Ákall hefur verið um aukinn stuðning við skólakerfið frá stofnunum ríkisins á sviði menntamála, m.a. til að stuðla að sömu tækifærum til náms um allt land.

Virðulegi forseti. Frumvarpi þessu er ætlað að bregðast við þessari stöðu. Það felur í sér heildarlög um nýja stofnun, Miðstöð menntunar og skólaþjónustu, brottfall laga um Menntamálastofnun og breytingar á ýmsum lögum á sviði menntamála. Nýrri stofnun, Miðstöð menntunar og skólaþjónustu, er ætlað að vera þekkingarmiðstöð í íslensku skólastarfi. Hún verði miðlægur stuðningur við framkvæmd og þróun skólastarfs á grundvelli bestu mögulegu þekkingar og stuðli þannig að betri menntun hér á landi.

Í frumvarpinu er fjallað um verkefni Miðstöðvar menntunar og skólaþjónustu í fjórum liðum en jafnframt er sérstaklega tekið fram að stofnunin, undir yfirstjórn ráðuneytisins, forgangsraði verkefnum sínum.

Í fyrsta lagi fær stofnunin það hlutverk að styðja, efla og samhæfa menntun, skólaþjónustu og annað skólastarf. Gert er ráð fyrir að verkefnum stofnunarinnar verði forgangsraðað eftir þörfum skólakerfisins, t.d. þörf fyrir sérfræðiráðgjöf í þágu einstakra nemendahópa, eins og nemenda með fjölbreyttan tungumála- og menningarbakgrunn.

Í öðru lagi er í frumvarpinu lagt til að Miðstöð menntunar og skólaþjónustu taki við verkefnum Menntamálastofnunar þegar kemur að námsgögnum. Ekki er gert ráð fyrir grundvallarbreytingum á þessu verkefni að svo stöddu en vinna við endurskoðun á fyrirkomulagi útgáfu námsgagna stendur nú yfir og gert ráð fyrir frekari lagabreytingum á þessu löggjafarþingi þegar niðurstaða þeirrar vinnu sem nú er í gangi liggur fyrir.

Í þriðja lagi er í frumvarpinu lagt til að Miðstöð menntunar og skólaþjónustu fái það verkefni að byggja upp og halda utan um aðferðir og úrræði fyrir skóla sem styðja við skólastarf og skólaþjónustu, þar á meðal gæðaviðmið, verkferla, verkfæri, matstæki og önnur tæki til skimana og athugana á einstaklingum eða hópum. Í þessu felst m.a. að Miðstöð menntunar og skólaþjónustu fái það hlutverk að byggja upp og halda utan um námsmat í grunnskólum, svo dæmi sé nefnt.

Í fjórða lagi er lagt til að ný stofnun styðji innleiðingu stefnumótunar stjórnvalda á sviði menntunar og farsældar barna og ungmenna og aðalnámskráa. Með því eru væntingar um markvissari eftirfylgni með stefnumótun á sviði menntamála, þar á meðal menntastefnu til 2030. Í frumvarpinu er jafnframt lagt til að öll söfnun, greining og miðlun upplýsinga um börn og ungmenni á sviði mennta- og fræðslumála verði í höndum ráðuneytisins, en samkvæmt gildandi lögum annast Menntamálastofnun nú söfnun, greiningu og birtingu upplýsinga um menntamál. Eins og áður kom fram er nú unnið að því að efla verulega söfnun, greiningu og miðlun upplýsinga um allt sem tengist farsæld barna innan ráðuneytis mennta- og barnamála og tölfræði um menntun og fræðslumál er hluti af því. Með því er ætlunin m.a. að heildstæð mynd fáist af árangri breytinga sem gerðar eru í menntakerfinu.

Virkt eftirlit er mikilvægur þáttur í því að fylgja eftir gæðum skólastarfs. Í frumvarpinu er lagt til að mennta- og barnamálaráðuneyti taki alfarið við eftirliti með skólastarfi, en í núgildandi lögum er ábyrgð á eftirliti tengdum stjórnsýsluverkefnum að nokkru leyti skipt milli ráðuneytisins og Menntamálastofnunar. Innan mennta- og barnamálaráðuneytisins er hafin vinna við að endurskoða eftirlit með skólastarfi, m.a. hvort rétt sé að koma því og tengdum leyfisveitingum fyrir í eftirlitsstofnun sem eftir atvikum sinni jafnframt eftirliti með öðrum málaflokkum. Ef slíkar hugmyndir verða að veruleika munu þær kalla á frekari lagabreytingar.

Ég hef hér reifað helstu atriði frumvarpsins en ítarlegar er gerð grein fyrir verkefnum nýrrar stofnunar og flutningi verkefna í frumvarpinu. Ljóst er að verkefni Miðstöðvar menntunar og skólaþjónustu eru verulega frábrugðin starfsemi Menntamálastofnunar. Greiningarverkefni, ytra mat og ýmis stjórnsýsluverkefni, sem hafa verið veigamikil þáttur í starfsemi Menntamálastofnunar, flytjast til mennta- og barnamálaráðuneytisins þar sem þau verða endurskipulögð. Endurskoða þarf forgangsröðun og áherslur þegar kemur að verkefnum sem verða flutt frá Menntamálastofnun til Miðstöðvar menntunar og skólaþjónustu.

Miðstöð menntunar og skólaþjónustu verður ný stofnun, þjónustustofnun en ekki stjórnsýslustofnun, sem byggja þarf upp frá grunni. Í frumvarpinu felst því að lög um Menntamálastofnun verða felld brott og stofnunin lögð niður. Þessar miklu breytingar leiða jafnframt til þess að hvorki er unnt að flytja störf hjá Menntamálastofnun yfir í nýja stofnun, og eftir atvikum til ráðuneytisins, með yfirtöku ráðningarsamninga, né bjóða starfsfólki forgang að nýjum störfum. Verða öll störf hjá Menntamálastofnun því lögð niður og ný störf hjá Miðstöð menntunar og skólaþjónustu og mennta- og barnamálaráðuneyti auglýst laus til umsóknar.

Hvað varðar fjárhagsáhrif frumvarpsins er gert ráð fyrir því að breytingarnar rúmist innan fjárheimilda en að uppskipting verkefna kalli á tilfærslur fjárheimilda Menntamálastofnunar til Miðstöðvar menntunar og skólaþjónustu og mennta- og barnamálaráðuneytis eins og nánar er gerð grein fyrir í frumvarpinu.  Virðulegi forseti. Eins og ég hef komið inn á standa fyrir dyrum stórar kerfisbreytingar í skólakerfinu. Mikilvægt er að hefja uppbyggingu þekkingarmiðstöðvar á landsvísu sem tekur mið af núgildandi regluverki en er á sama tíma í stakk búin til að takast á við ný og breytt verkefni í samræmi við vilja Alþingis hverju sinni, þar á meðal þær breytingar sem kunna að felast í nýjum heildarlögum um skólaþjónustu. Ég vil að öðru leyti vísa til greinargerðar þeirrar er fylgir með frumvarpinu en þar er ítarlega fjallað um og gerð grein fyrir efni þess.

Að lokinni þessari umræðu legg ég til að frumvarpinu verði vísað til 2. umræðu og hv. allsherjar- og menntamálanefndar.

###

Virðulegi forseti. Ég vil ítreka aftur það sem ég sagði hér áðan, bæði við hv. þingmann en líka við fyrri fyrirspyrjanda, að það hefur aldrei legið fyrir að sameining sé lögð til sameiningarinnar vegna. Það er hins vegar þannig að við þurfum að skapa svigrúm fyrir þau verkefni sem ég nefndi hér áðan og hef gert það, þau lágu til grundvallar við vinnslu fjármálaáætlunar, liggja til grundvallar þeirri ákvörðun sem lögð er fram hér vegna þess að við þurfum að mæta þessum verkefnum sem fram undan eru. Það er mögulegt að gera það með auknu fjármagni. Það er líka mögulegt að gera það með vinnu innan frá í kerfinu. Það er það sem við lögðum upp með, m.a. vegna þess að það er ekki það fjármagn til ráðstöfunar á næstu árum sem við höfðum gert ráð fyrir að þyrfti til þessa verkefnis. Þess vegna erum við í þessu verkefni. Það er markmið okkar allra að menntakerfið geti sinnt þeim verkefnum sem það þarf að takast á við og þeim áskorunum og þeim breytingum sem eru að verða og það er skylda mín sem ráðherra að tryggja að það verði með einum eða öðrum hætti.

###

Virðulegi forseti. Ég vil þakka hv. þingmanni fyrir þessa fyrirspurn og segja að það er algerlega ljóst að við þurfum að auka slagkraftinn í framhaldsskólakerfinu. Við höfum unnið áætlanir um það hvernig við getum mætt því. Við höfum verðmetið þær til næstu ára, hvernig við mætum til að mynda stóraukinni ásókn í starfsnám, hvernig við mætum nemendum sem eru með annað móðurmál en íslensku, hvernig við mætum stórauknum fjölbreytileika sem er inni í framhaldsskólunum. Það er einfaldlega þannig. Hið skýra svar við þessu er að það eru tvær leiðir til að mæta þessu. Annars vegar er það sú leið að við getum skapað slagkraftinn utan frá eða sú leið að við förum inn í framhaldsskólakerfið og gerum skipulagsbreytingar þar til að skapa svigrúm fyrir þær. Það er sú leið sem við erum að vinna að, að skapa svigrúm fyrir það inni í framhaldsskólakerfinu, vegna þess að við verðum að skapa pláss fyrir þessi verkefni. Það er ekki til þess gert að sprengja upp einhverja umræðu eða eitthvað slíkt, það er til þess að mæta hinum lögbundnu kröfum sem okkur ber sem samfélagi að takast á við. Menntastefnan rammar inn að við ætlum að ná miklu betri árangri heldur en við höfum gert á undanförnum árum.

Það er hins vegar ánægjuefni að það er aukinn stuðningur við aukið fjármagn inn í framhaldsskólakerfið vegna þess að það mun sannarlega slaka á þeirri vinnu sem við erum með í gangi og gera það að verkum að við getum endurskoðað hana. En það er ekki í hendi og við munum þurfa að svara því hvernig við ætlum að tryggja fjármagn til fjölgunar starfsnámsnema, til þeirra hópa sem ég nefndi hérna áðan og námsgagna og fleira. Þannig að samtalið næstu vikur verður að leiða í ljós hvernig við getum unnið úr framhaldinu vegna þess að við ætlum ekki að gefa eftir þau markmið sem lagt var af stað með til að efla framhaldsskólakerfið.

###

Virðulegi forseti. Það er enginn asi á þeim sem hér stendur nema þá gagnvart því verkefni sem við höfum þegar kemur að þeim nemendum sem við þurfum að taka betur utan um í framhaldsskólakerfinu vegna þess að það er að gerast gríðarlega hratt, miklu hraðar heldur en oft áður. Sá fjöldi nemenda sem er að koma af erlendum uppruna inn í menntakerfið — við verðum að grípa hann betur. Það fjölgar í þeim hópi sem ekki er í framhaldsskóla og ekki er á vinnumarkaði, kallast NEET-hópurinn, og til þess að framhaldsskólinn geti tekið betur utan um þann hóp þá þarf að efla hann til þess, að hann hafi afl og kraft til þess. Það sama á við um nemendur í starfsnámi þar sem hundruð hafa ekki komist inn á undanförnum árum og við erum með aðgerðir núna til að byggja við alla verkmenntaskóla. En við þurfum líka að hafa svigrúm til að taka nemendur inn vegna þess að það eru dýrari nemendur í kerfinu, það er dýrara hvert námsígildi þar og við verðum að hafa svigrúm til að mæta því. Það eru hinar lögbundnu skyldur framhaldsskólakerfisins og þar verðum við að hafa dálítinn asa á vegna þess að tíminn líður mjög hratt. Og, já, af því að þingmaðurinn gerir svona og spyr um seðla: Við þurfum annaðhvort aukið fjármagn inn í kerfið til næstu ára eða mæta því innan frá en líklega getum við gert hvort tveggja.

###

Virðulegi forseti. Ég þakka hv. þingmanni þessa fyrirspurn. Ástæðan fyrir því að við förum af stað í þessa vegferð er ekki sú að vilji sé til þess að sameina sameiningarinnar vegna, hvorki þá sameiningu sem fyrir norðan er nefnd né aðrar þær sem nefndar eru. Ástæðan er sú að við stöndum frammi fyrir gríðarlegum áskorunum þegar kemur að framhaldsskólakerfinu. Það er stóraukin ásókn nemenda, m.a. í starfsnám sem er dýrara nám, stóraukinn fjöldi nemenda af erlendum uppruna, með erlendan menningar- og tungumálabakgrunn, sem er á leiðinni inn í framhaldsskólakerfið og þarfnast aukinnar stoðþjónustu í sínu námi. Það er stóraukinn fjöldi nemenda sem kemur inn á starfsbrautir og meiri þjónusta sem þarf vegna meiri breytileika þegar kemur að námsárangri þeirra nemenda sem eru að koma inn í kerfið. Þetta kallar á talsvert mikla fjárfestingu í framhaldsskólakerfinu og við höfum metið það svo að sú fjárfesting þurfi að vera á bilinu 3–4 milljarðar til þess að mæta ólíkum þáttum í kerfinu og er það hluti af menntastefnu til 2030 að vinna þessum aðgerðum brautargengi. Í fjármálaáætlun gerum við ráð fyrir því að við höfum 1 milljarð til þessa verkefnis en við teljum ekki að við getum uppfyllt skyldur okkar, lögbundnar skyldur framhaldsskólakerfisins, á næstu árum nema grípa þá annaðhvort til erfiðra aðgerða eins og þeirra sem hv. þingmaður vitnaði til, auk fleiri í kringum landið, eða þá að skapa til þess fjárhagslegt svigrúm. En það er ánægjulegt að sú mikla umræða sem skapast hefur um þessa fyrstu sviðsmynd hefur kallað fram líka þau sjónarmið að við þurfum að fjárfesta í auknum mæli í menntakerfinu og það samtal er í gangi. Það mun að sjálfsögðu hafa áhrif á þessa sviðsmynd líkt og aðrar, en ég segi þó og bæti við að ég held að það sé gríðarlega mikilvægt að þó að auknar fjárveitingar fáist í framhaldsskólakerfið þá förum við í ákveðna naflaskoðun í kerfinu, förum og greinum það hvað þurfi að breytast og með hvaða hætti til næstu ára, vegna þess að fjármagn er ekki það eina sem þarf inn í þetta kerfi. Það þarf líka ákveðnar breytingar á því sem ég get kannski rætt í seinna andsvari.

###

Kæru landsmenn. Í störfum mínum sem mennta- og barnamálaráðherra fæ ég að hitta mikinn fjölda fólks sem starfar daglega með börnum og ungmennum hér á landi. Ég verð að segja að það er gífurleg uppspretta orku að fá að fylgjast með því öfluga starfi sem fram fer um allt land í þessu efni, að finna kraftinn í frumkvöðlum og ástríðufólki sem vinnur ótrúlega vinnu með okkar mikilvægustu borgurum. Til að tryggja að börn nái almennri farsæld og árangri á eigin forsendum þurfum við að vinna alla uppbyggingu næstu kynslóðar í kringum einstaklinginn sjálfan, í kringum börnin sjálf. Þau eiga ekki að þurfa að passa inn í fyrir fram ákveðna kassa. Þessu þarf að vera öfugt farið; kerfin, menntakerfið og öll þjónustan sem við byggjum upp þarf að passa börnunum, að þau sem þurfa stuðning fái hann og þau sem geta flogið hærra verði efld til þess.

Um þetta snúast einmitt lög sem samþykkt voru á Alþingi árið 2021 um farsæld barna. Innleiðing þessara laga er gríðarlega umfangsmikil og til að mynda í síðustu viku komu hátt í 1.000 manns saman í Hörpu til að fara yfir stöðu innleiðingarinnar. Það er mikilvægt að þetta gangi vel því að í þeim skugga sem kassar hinna ólíku kerfa skapa grasserar ójöfnuður og mismunun og það er þar sem ástríðufullt starfsfólk örmagnast, frumkvöðlar, börn og fjölskyldur sem með réttum stuðningi hefðu getað blómstrað.

Kæru landsmenn. Af öllu því sem við gerum er skólakerfið ekki bara mest stefnumótandi til framtíðar heldur eru gæði þess og styrkur það langmikilvægasta sem við gerum til að tryggja farsæld næstu kynslóðar. Þar er lagður grunnur að því hvert við stefnum og hvers konar samfélag við viljum byggja upp. Opinber stefnumörkun í menntun er mjög afgerandi í því að tryggja eigi góða menntun og jafnræði barna. Til að ná þessum markmiðum höfum við síðan lagt línurnar um hvaða breytingar þurfa að verða á menntakerfinu til ársins 2030. Það var gert með róttækri menntastefnu sem unnin var í tíð Lilju Alfreðsdóttur sem menntamálaráðherra og samþykkt var hér á Alþingi.

En af hverju markaði menntastefnan ákveðnar breytingar á menntakerfinu? Af hverju þarf að ráðast í breytingar? Ástæðan er einföld: Það eru því miður blikur á lofti. Þrátt fyrir fögur orð og metnað til margra ára í menntakerfinu er staðan sú að of mörg börn og ungmenni ná ekki fullnægjandi námsárangri, eiga ekki vini eða líður ekki nógu vel. Of mörg ungmenni detta úr námi, taka ekki virkan þátt í samfélaginu og þeim börnum sem sýna alvarlega áhættuhegðun fer fjölgandi. Það er nefnilega staðreynd að á Íslandi eiga ekki öll börn jafna möguleika á farsæld, alveg öfugt við þau gildi sem við höfum í hávegum og þau orð sem fram koma í lögum og stefnum.

Kæru landsmenn. Það er á okkar ábyrgð að bæta úr þessari stöðu, á minni ábyrgð sem mennta- og barnamálaráðherra, á ábyrgð ríkisstjórnar og raunar Alþingis alls. Það er á okkar ábyrgð að tryggja að við byggjum hvert barn hér á landi upp með farsæld, framfarir og seiglu að leiðarljósi, að öll börn njóti sömu tækifæra. Það er á okkar ábyrgð að styðja við kennara og annað frábært starfsfólk sem vinnur með börnunum okkar á hverjum einasta degi. Það er á okkar ábyrgð að tryggja að menntun, sem nú á tímum er dýrmætustu réttindi hvers samfélags, skili sér raunverulega til þeirra sem réttinn eiga. Til þess að ná því þurfum við breytingar á skólakerfinu, breytingar sem ekki verða gerðar í afmörkuðum kössum hver í sínu horni heldur í samvinnu.

Kæru landsmenn. Nokkur umræða hefur skapast um stöðu framhaldsskólanna síðustu vikur. Ég fagna þessari umræðu og að gefnu tilefni vil ég segja að þær aðgerðir sem unnið er að miða í öllu að því að bregðast við þessari stöðu sem ég hef hér rakið; þeirri staðreynd að of mörg börn eru ekki að ná fullnægjandi árangri og farsæld. Í þessu verkefni erum við að sjálfsögðu háð þeim ramma, þeim fjárheimildum og verkfærum sem úthlutað hefur verið til verkefnisins og það er ekkert leyndarmál að staðan í ríkisfjármálum hefur sett okkur ákveðnar skorður. Tímarnir eru hins vegar að breytast og ótrúlega hröð breyting á stöðu ríkissjóðs til hins betra á að geta gefið okkur tækifæri til að auka fjárfestingu okkar í þessum börnum, m.a. í gegnum framhaldsskólakerfið.

Fáist ekki aukið fjármagn og verði ekki farið í ansi róttækar breytingar á landsvísu sem skila sér m.a. í betri nýtingu fjármagns mun það fljótt hafa mikil áhrif. Það er því miður ekki langt í að erfitt verður eða ókleift að auka við stuðning við skóla og nemendur sem þess þurfa. Við stöndum þannig frammi fyrir því að einhverjir skólar munu í náinni framtíð mögulega ekki geta sinnt lögbundinni þjónustu eða menntun vegna fjár- eða húsnæðisskorts, til að mynda til þess að mæta aukningu í starfs- og verknám.

Þetta er krefjandi staða því að breytingar, ekki síst á rótgrónum menntastofnunum, þurfa aðdraganda og umræðu og oftar en ekki eru þetta menntastofnanir sem er fullkomlega eðlilegt að margir beri mjög sterkar tilfinningar til. Ástríða mín og pólitísk sýn stendur þó ekki til að sameina skóla sameininganna vegna, nú eða hagræða hagræðingarinnar vegna, heldur er verkefnið að tryggja öllum börnum jöfn tækifæri á gæðamenntun og þjónustu. Þar liggur ábyrgðin. Fáist ekki nýtt fjármagn og ef við þurfum að velja milli farsældar og jöfnuðar meðal barna, og mæta þeim áskorunum sem ég nefndi, eða að viðhalda rótgrónum stofnunum þá þurfum við að forgangsraða í þágu barna. Þar höfum við ekkert val.

Kæru landsmenn. Stöndum vörð um hvert barn hér á landi, farsæld, tækifæri, menntun þeirra og líðan. Stöndum vörð um fjölskyldur, foreldra og ekki síst starfsfólkið okkar sem á hverjum degi vinnur að því að tryggja velsæld samfélags okkar til framtíðar. Það er það verkefni sem ég mun óska eftir samstarfi um við ykkur og Alþingi á þessum þingvetri fram undan. Við viljum og við munum hlusta og ég óska af einlægni eftir ráðgjöf og liðsinni í þessu stóra en mikilvæga verkefni. — Góðar stundir.

###
