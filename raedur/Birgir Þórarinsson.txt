
222Herra forseti. Við Íslendingar höfum mikil tækifæri í orkumálum eins og við vitum öll. Eitt af þeim er að framleiða rafeldsneyti en hugtakið rafeldsneyti er yfirheiti eða samnefnari yfir vetni og það sem búið er til úr vetni, sem er þá metan, metanól og síðan ammoníak. Undirstaða þessarar áhugaverðu framleiðslu og nýsköpunar henni tengdri er aðgangur að raforku. Við Íslendingar erum rík þjóð á mörgum sviðum, ekki síst af náttúruauðlindum, og það eru sannarlega forréttindi að geta framleitt sitt eigið rafmagn með umhverfisvænasta hætti sem til er. Það er hægt að framleiða rafeldsneyti hvar sem er á landinu svo framarlega sem næg raforka sé til staðar. Þegar kemur að framleiðslu á metani eða metanóli þarf hins vegar koltvísýring eða COog til að framleiða hreint vetni þarf raforku og vatn. Þegar kemur að loftslagsmálum þá skiptir höfuðmáli að draga úr koltvísýringi eða CO og tækifæri felast í því að nota CO til framleiðslu á rafeldsneyti. Það getur hins vegar verið erfiðleikum bundið að taka hann frá stóriðjunni, t.d. vegna kostnaðar sem því fylgir. Sé það gert er sú orka sem til verður, rafeldsneytið, græn orka. Sé koltvísýringurinn hins vegar tekinn frá varmavirkjunum við framleiðslu á rafeldsneyti er það ekki flokkuð sem græn orka samkvæmt ETS-kerfi Evrópusambandsins. Hér þurfa stjórnvöld að stíga inn í og gæta hagsmuna okkar og fá þessu breytt. Það er okkur mjög mikilvægt. Það eru mikil tækifæri sem felast í því að geta keyrt skipaflotann og stærri bíla eins og flutningabíla á rafeldsneyti og til að nýta þessi miklu tækifæri sem við höfum verðum við að greiða fyrir orkuskiptum og taka út flöskuhálsa sem standa í vegi fyrir þessari mikilvægu nýsköpun og þróun.

Að lokum vil ég segja það, herra forseti, að við þurfum að styðja betur við einkaframtakið í nýsköpun á þessu sviði. Ríkisrekin nýsköpun veldur óvissu og hana skortir drifkraft, hugmyndaauðgi og lausnir sem liggja hins vegar í krafti einstaklinganna.

###

Herra forseti. Ísland hefur staðfest nýjan fríverslunarsamning milli Indlands og EFTA-ríkjanna, þ.e. Íslands, Liechtenstein, Noregs og Sviss. Hér er um sögulegan tímamótasamning að ræða og samningurinn er fyrsti fríverslunarsamningurinn sem Indland undirritar við Evrópuríki. Asía er í stöðugum efnahagslegum vexti. Indland mun þar vaxa hraðast á komandi árum og í því felast mikil tækifæri sem við erum nú orðin þátttakendur í. Samningaviðræður Íslands og EFTA um fríverslunarsamninginn hafa staðið í 17 ár og hafa 20 lotur samningaviðræðna átt sér stað og viðskipti EFTA-ríkjanna og Indlands námu um 5,5 milljörðum evra á síðasta ári eða um 825 milljörðum íslenskra króna. Samningurinn kveður á um afnám tolla og annarra viðskiptahindrana. Til framtíðar getur Indland orðið einn af mikilvægari mörkuðum okkar fyrir útflutningsvörur. Samningurinn bætir markaðskjör á öllum helstu útflutningsvörum Íslands til Indlands og frá gildistöku hans munu sjávarafurðir og helstu iðnaðarvörur sem Ísland flytur út ýmist njóta fulls tollfrelsis eða umtalsverðrar tollalækkunar. Þrátt fyrir miklar takmarkanir á innflutningi á landbúnaðarvörum til Indlands tryggir samningurinn Íslandi tollfríðindi fyrir lambakjöt, vörur úr sjávarþara, drykkjarvatn og óáfenga drykki svo að eitthvað sé nefnt. Skuldbindingar sem Ísland tekur á sig varðandi markaðsaðgang fyrir landbúnaðarvörur eru sambærilegar við fyrri fríverslunarsamninga Íslands á vettvangi EFTA og þar er að stærstum hluta um að ræða landbúnaðarvörur sem ekki eru framleiddar á Íslandi.

Herra forseti. Ég óska okkur öllum til hamingju með þennan tímamótasamning. Ég vil nota hér tækifærið til að þakka íslensku samninganefndinni fyrir þeirra mikilvægu störf og öllum þeim sem hafa komið að þessu máli síðastliðin 17 ár.

###

Herra forseti. Ég þakka hv. þingmanni. Hæstv. fjármálaráðherra hefur komið því skýrt á framfæri að henni hugnist það ekki að fara að sölsa undir sig eyjar og sker og nefndi sérstaklega Vestmannaeyjar í þeim efnum. Ég veit að fjármálaráðherra er að fara yfir þetta samviskusamlega og með hvaða hætti hún getur komið að þessu máli. Það er ekki alveg einfalt en sú vinna er sannarlega í gangi. Það er rétt að halda því til haga. Ég segi bara enn og aftur að ég vona svo sannarlega að menn hafi lært af þessu ferli og það er ánægjulegt að nú hillir undir að þessum málum sé að ljúka. Ég var persónulega á móti því að fara í þessa vegferð gagnvart sjávarjörðunum, eyjum og skerjum og greiddi atkvæði gegn þessari auknu lagaheimild sem nefndinni var færð fyrir ekki svo löngu síðan. En þetta er veruleiki sem blasir við og auðvitað er maður hugsi yfir því á hvaða vegferð ríkisvaldið er almennt þegar kemur að jörðum. Eins og ég nefndi með þetta dæmi úr Meðallandinu, að ríkisvaldið skuli vera valda bændum sem hafa búið á sínum jörðum í áraraðir hugarangri og svefnleysi og öðru slíku með því að setja fram kröfur og það sé í raun og veru verið að vefengja þinglýst gögn, þinglýstar eignarheimildir fyrir sínu landi. Það er ekki bara óbyggðanefnd. Ég nefndi Landgræðsluna áðan. Þetta er bara staðreynd sem er alveg hægt að skoða og ætti einmitt að fara yfir það mál sérstaklega, hvers vegna Landgræðslan gengur fram með þessum hætti og hver tilgangurinn er í þeim efnum.

###

Herra forseti. Ég þakka hv. þingmanni. Ja, bændur voru hvattir til þess, eins og ég rakti í minni ræðu hér, að leita réttar síns fyrir Mannréttindadómstólnum. Ég veit nú ekki til þess að það hafi verið gert. En það er alveg rétt sem hv. þingmaður segir að það er búið að halda hér víðs vegar um landið fundi meðal landeigenda og bænda sem allir hafa verið á sama veg, menn hafa verið mjög óánægðir með þessa framgöngu, þetta hafi verið með þeim hætti að beygt var af leið og þetta er ekki það sem menn áttu von á. Eins og ég sagði hér áðan í minni ræðu, landeigendur samþykktu þetta í upphafi og vildu eyða þessari óvissu og bændur vilja almennt eyða óvissu þegar kemur að landamerkjum. Það var einungis talað um að þessi lög ættu að vera í gildi í örfá ár. Síðan þekkjum við söguna og hvernig hún hefur þróast. En auðvitað kostar það fjármuni fyrir fólk að leita réttar síns og það gæti verið hluti af því að menn hafi ekki viljað fara lengra. En ég minni bara á að það var þannig í upphafi, að bændur og þeir sem voru að verja sig þurftu sjálfir að standa straum af málskostnaði. Það var það fyrstu árin en síðan var því breytt. Við höfum bara því miður séð fjölmörg dæmi þess að hér hafi verið farið offari og ríkisvaldið á bara að viðurkenna það. Nú hillir undir það að þessu verði loksins lokið. En svona eftir á að hyggja held ég að það hafi verið gerð fjölmörg mistök í þessu ferli af hálfu ríkisins.

###

Herra forseti. Ég vil byrja á því að þakka hæstv. forsætisráðherra fyrir þessa yfirferð í þessu máli sem hefur fylgt þjóðinni í 26 ár og hillir nú loksins undir að því ljúki á næsta ári, eins og lagt er til í þessu frumvarpi. Í aðdraganda þjóðlendumálsins á níunda áratugnum var rætt um að eðlilegt væri að skýra mörk svokallaðs einskismannslands á hálendinu sem og í einhverjum tilvikum einnig eignamörk afrétta. Ég tek undir það með  hæstv. forsætisráðherra að það er rétt að það var alveg skýr langtímasýn þegar þessi lög voru sett á sínum tíma en hins vegar beygðu menn mjög fljótlega af leið í þeim efnum að mínu mati og því miður þá hafa kröfugerðir ríkisins verið, að ég vil meina og hafa margir tekið undir það, í andstöðu við upphaflegan tilgang þessarar vegferðar sem hófst fyrir 26 árum, eins og ég nefndi hér.

Málsmeðferðin  sem hefur verið viðhöfð í mörgum tilvikum verið óásættanleg. Það er bara staðreynd sem við þurfum að horfast í augu við og mjög margir sem hafa komið að þessum málum hafa talað í sömu veru. Kröfugerðirnar voru því miður oft á tíðum úr hófi og þar eru nýjustu dæmin skýr; krafa ríkisins um að allar Vestmannaeyjar og Heimaey að hluta, m.a. allt landsvæði sem myndaðist í Eyjagosinu árinu 1973, þetta eru kröfur sem ríkið gerir um að það eigi. Þar að auki er t.d. krafa um að Stórhöfði og Skansinn og aðrir hlutar Heimaeyjar verði að þjóðlendu. Það má nefna að  gerð er krafa til allra eyja og skerja í Vestmannaeyjum, eins og t.d. Elliðaey, Bjarnarey og Surtsey. Svo er gerð krafa um að eyjajarðir í Breiðafirði og víðar verði í eigu ríkisins og ekki má  gleyma kröfu ríkisins í 11 hektara tún í Norðurárdal. Þetta eru síðustu kröfur sem eru settar fram í þessari vegferð og lýsa, held ég bara, því sem hefur átt sér stað í þessu ferli, að menn eru komnir algjörlega fram úr sér, ég held að það sé alveg ljóst. Menn eiga að horfast í augu við það. Við getum einnig nefnt nokkur dæmi frá Norðausturlandi. Þar var sums staðar gerð sú krafa að land væri skilgreint sem þjóðlenda allt niður í sjó. T.d. var gerð var  krafa um að 75% af landi Grýtubakkahrepps yrði skilgreint sem þjóðlenda í eigu ríkisins og dæmi um sams konar kröfur í allt að 90% jarða.

Ég verð því að segja, herra forseti, að framganga ríkisins hefur þannig ekki verið í anda þess samstarfs sem bændur og ríkisvaldið áttu í aðdraganda málsins. Ekki má gleyma því að bændur voru ekkert ósáttir við það að farið var af stað í þessum efnum. Þeir vildu að sjálfsögðu eyða óvissu og voru því ekki mótfallnir þessum lögum í upphafi. Ég verð að segja að þessi aðdragandi málsins er ekki í samræmi við tilgang laganna sjálfra sem fyrst og fremst var að tryggja eignamörk bújarða þannig að  hvergi leiki vafi á um hann, þ.e. eignarrétt jarðeigenda. Það átti enginn von á því að ríkið myndi gera kröfur í þinglýstar jarðir. En það varð hins vegar raunin, herra forseti. Það er náttúrlega mjög sérstakt að sönnunarbyrðin skuli í sumum tilfellum vera lögð á landeigendur. Slík málsmeðferð er í raun og veru í fullu ósamræmi við almennan refsirétt. Þar er sönnunarbyrði sektar á höndum ákæruvaldsins en ekki öfugt, eins og við vitum. Ég verð því að segja, herra forseti, að málaferli óbyggðanefndar hafa því miður stuðlað að sundrungu. Það hefur aldrei ríkt eining um þetta mál innan stjórnmálanna, ekki innan stjórnmálaflokka og ekki innan ríkisstjórnarflokka. Þrátt fyrir það er haldið áfram.

Þetta mál snýst ekki bara um landsvæði heldur snýst það um fólk sem hefur þurft að verja sig gagnvart ríkisvaldinu sem hefur í raun  komið aftan að fólki, vil ég meina. Ég vil t.d. nefna dæmi í þeim efnum að ég þekki til t.d. að fyrir u.þ.b. þremur árum þá keypti framtaksríkt fólk 63 eyjar á Breiðafirði sem voru settar á sölu og hafa verið   að gera þar góða hluti með ferðaþjónustu og annað slíkt. En nú er komin krafa á þessa sömu aðila rúmum þremur árum síðar um að í raun og veru eigi ríkið 62 þessara eyja en þessir einstaklingar eina. Við sjáum náttúrlega bara hvert við erum komin, að þarna þurfa þessir einstaklingar sem keyptu þessar 63 eyjar að sanna það að þeir eigi þær. Ég held að fólk hafi aldrei gert sér grein fyrir því þegar  það fór að í það að fjárfesta með þessum hætti og stuðla að uppbyggingu, að það þyrfti að standa í þessum málaferlum.

Farið var að vefengja þinglýstar eignir og fólk sem hefur átt aðkomu að þessum málum er nú orðið tortryggið í garð ríkisins. Formaður Félags landeigenda sagði á sínum tíma að þjóðlendumálið væri hlunnindarán. Annars vegar er um að ræða landeigendur, eignir þeirra og réttindi, og hins vegar er hópur fólks sem telur það til mikilla hagsbóta fyrir þá sem ekkert land eiga að ríkið slái eign sinni á sem mest land, það sé nokkurs konar þjóðareign.

Ég held að allir hafi skilning á því að mikilvægt sé að skilgreina hálendi landsins, þetta svokallaða einskismannsland, sem eign allra landsmanna og þar með talið bænda. Eins og ég sagði áðan voru  bændur  alls ekkert á móti því að eyða þessari óvissu en sú framganga sem hefur verið viðhöfð í allt of mörgum tilfellum af hálfu ríkisins, að virða ekki eignarland á þinglýstum eignum, er alvarleg og óásættanleg. Það var afar mikilvægt að um þjóðlendumálið  ríkti sátt, eins og til stóð í upphafi. Það verður að segjast eins og er, forseti, að það mistókst hreinlega. Það skrifast á ríkisvaldið og embættismenn óbyggðanefndar og þær óbilgjörnu kröfur sem haldið hefur verið til streitu frá upphafi. Auðvitað átti löggjafinn að grípa strax inn í þegar ljóst var hvert var verið að stefna og strax hefði átt að stöðva þær forsendur, málsmeðferð og aðferðafræði sem embættismenn óbyggðanefndar viðhöfðu gagnvart bændum og öðrum landeigendum. En þarna skorti bara löggjafann vilja og kjark. Það var margsinnis búið að benda á þessa hluti.

Ég vil minna þá á það hér í þessari umræðu að einn fremsti lagaprófessor landsins sagði á sínum tíma að lögin um óbyggðanefnd væru óþörf, að framkvæmd þjóðlendulaganna orkaði tvímælis og vafasamt að hún stæðist stjórnarskrá. Einstaka lögmenn hafa einnig sagt að þjóðlendulögin væru brot á stjórnarskránni og sumir hverjir hafa kallað kröfugerðir ríkisins grimmar. Þjóðlendumálið hefur valdið bændum og landeigendum tjóni í viðskiptum með jarðir, það er mikilvægt að hafa það í huga; þær féllu í verði og sala þeirra væri erfið í þeim tilvikum þar sem ríkið gerði stórar kröfur til þjóðlendna.

Síðan er það einnig efni í sérstaka umræðu hvers vegna mismunun  ríkti í kröfugerð ríkisins eftir svæðum. Þess eru dæmi að landeigendur hafi samkvæmt öllum heimildum átt jörð í rúm 600 ár og engin dæmi voru um að gerðar hefðu verið athugasemdir við eignarhaldið svo  vitað væri þangað til þar til ríkisvaldið kemur fram undir merkjum óbyggðanefndar með fullar hendur fjár frá skattgreiðendum til að standa straum af endalausum málaferlum gagnvart bændum og að farið var að vefengja slíkar heimildir.

Bændasamtökin gerðu ekki athugasemdir við lögin á sínum tíma en upphaflegi tilgangur þeirra var, eins og áður segir, að ríkið tæki upp svokallaðar einskismannsjarðir. Ráðamenn  gáfu þau loforð í upphafi að ekki yrði gengið á þinglýstar eignir bænda. Annað kom síðan í ljós og má þar nefna þegar úrskurðað var bændum í hag gegn ríkinu, bæði hjá óbyggðanefnd og í Héraðsdómi Austurlands. Ríkið áfrýjaði síðan til Hæstaréttar þar sem rétturinn taldi að þinglýsing bænda væri ekki sönnuð að fullu.

Ég leyfi mér að fullyrða, herra forseti, að þetta var ekki vilji löggjafans á sínum tíma. Það var ekki lagt upp með svona aðför að þinglýstum jarðeignum bænda. Bændasamtökin eru því ekki par hrifin af þessum vinnubrögðum óbyggðanefndar í dag og  ályktuðu á þann veg að þau myndu styðja við bakið á þeim sem myndu áfrýja til Mannréttindadómstólsins, enda alveg ljóst að í sumum málum var sönnunarbyrði hreinlega snúið við. Einstök sveitarfélög hafa einnig ályktað um hörkuna í vinnubrögðum óbyggðanefndar. Það hafa auk þess verið haldnir stórir fundir á vegum bænda um kröfu ríkisins, eins og í Austur-Skaftafellssýslu og á fleiri stöðum. Þar lýstu ráðherrar og þingmenn því yfir að ef þinglýstar eignir yrðu teknar af mönnum myndu þeir breyta þjóðlendulögunum. Það var hins vegar ekki staðið við það og það hafa þeir ekki gert og ekkert var að marka slíkar yfirlýsingar. Á fundinum var því haldið fram að kröfugerð óbyggðanefndar fyrir hönd ríkisins hefði farið algjörlega úr böndunum og væri í engu samræmi við það sem þjóðlendulögunum var ætlað. Þingmenn viðurkenndu þetta en gerðu ekkert í málinu.

Þetta mál snýr ekki bara að bændum eða landeigendum heldur snýr það að því að hér er um stjórnarskrárvarinn eignarrétt að ræða, þinglýstan eignarrétt sem ríkisvaldið fór síðan að vefengja. Það gerist ekki í hinum vestræna heimi en það gerðist á Íslandi og hvað sjávarjarðirnar varðar sem óbyggðanefnd  hefur nú snúið sér að þá hafa verið færð óyggjandi rök fyrir því að svæðið innan netlaga tilheyri viðkomandi jörð og sé hluti hennar. Jafnframt eru afar sterk rök fyrir því að jarðirnar eigi hlutdeild í auðlindinni utan netlaga. Landhelgi Íslands er miðuð við stórstraumsfjörumál. Því eru eignarlönd jarða ótvíræður hluti af sameiginlegri auðlind sjávarins. Auk þess fer verulegur hluti af uppeldi ýmissa nytjastofna fram á grunnsævi innan netlaga og skapar þar með tilkall til ítaka við nýtingu, enda er hafið og lífríki í því á hreyfingu milli netlaga og ytra svæðis. Ýmis þekkt fiskimið tilheyra ávallt tilteknum jörðum, enda var útræði eða heimræði sérstakur matsliður í fasteignamati.

Óbyggðanefnd hefur í sumum málum gengið lengra í kröfum um sönnunarreglur en almennt gildir og lagt svo þunga sönnunarbyrði á landeigendur að það er brot á bæði meðalhófsreglu og jafnræðisreglu. Það að ríkið skuli vera að gera kröfur með þessum hætti og hreinlega taka land af landeigendum sem þeir eiga þinglýst minnir á aðferðir í fyrrum ráðstjórnarríkjunum. Það verður að halda því til haga hér að það er samdóma álit bænda að ríkið hafi beitt mikilli hörku í þjóðlendumálunum almennt, enginn hafi búist við þessari hörku af hálfu ríkisins.

Það er ekki bara  á vegum óbyggðanefndar sem hið opinbera hefur verið að vefengja þinglýstar eignarheimildir bænda, það má einnig nefna Landgræðsluna. Hún hefur t.d. verið að sækja að bændum í Meðallandi  sem hafa þinglýstar heimildir fyrir sínum jörðum. Ég þekki dæmi þess að bændur í Meðallandi hafi keypt jörð sem var um 5.000 hektarar þegar þeir greiddu fyrir hana á sínum tíma og nú hefur Landgræðslan til skoðunar að hefja mál gegn þeim og telur þessa ágætu bændur einungis eiga 400 hektara af þessum 5.000. Það er því umhugsunarefni á hvaða vegferð ríkisvaldið er almennt þegar kemur að landamálum. Svo vitum við það öll að ríkið er nú ekki besti landeigandinn.

En svona að lokum, herra forseti,  þá er nú mál að linni hvað þessa óbyggðanefnd varðar. Það á að leggja hana niður á næsta ári og ég ætla að vona að það verði sannarlega þannig. Það hefur nú áður staðið til  að leggja þessa nefnd niður. Hún átti nú einungis að starfa í nokkur ár þegar hún var sett á laggirnar fyrir 26 árum. En þjóðlendumálin eru komin út fyrir allt sem lagt var upp með í upphafi, ég held að það sé mikilvægt að hafa það í huga. Það  sama á við um kostnaðinn fyrir skattgreiðendur. Þannig að ég vona svo sannarlega að ríkisvaldið hafi lært af þessari vegferð sinni og ég fagna því að þetta frumvarp liggi hér fyrir og við sjáum fyrir endann á þessari vegferð, sem því miður hefur ekki gengið eins og lagt var upp með í upphafi.

###

Frú forseti. Ég þakka hv. þingmanni. Já, ég tel að þetta frumvarp sé náttúrlega bara með mjög skýr skilaboð. Þetta eru mjög skýr skilaboð um að hér sé verið að færa regluverkið til sama horfs og í öðrum löndum, að mestu. Þar eru mjög mikilvægir þættir eins og t.d. 2. mgr. 36. gr., sem ég hef farið hér yfir, og síðan þegar kemur að fjölskyldusameiningum þá eru þetta klárlega skilaboð og þau hafa að sjálfsögðu áhrif. Auðvitað hefur haft áhrif þessi nýi úrskurður kærunefndar sem kom á haustmánuðum um að fallið yrði frá viðbótarvernd til handa umsækjendum um alþjóðlega vernd frá Venesúela. Við sjáum að umsóknum hefur fækkað og menn sjá það að hér eru ekki opnar dyr eins og voru. Þá hefur það áhrif. Og það hefur áhrif þegar frumvarpið verður samþykkt að við verðum komin nær þessu regluverki eins og er á hinum Norðurlöndunum. Það sjá það allir að  að umsóknirnar frá Venesúela um alþjóðlega vernd voru margfalt fleiri hér  en á hinum Norðurlöndunum; í Noregi sem dæmi, Svíþjóð  vísaði  þessu öllu bara frá og Noregur veitti ekki viðbótarvernd. Þannig að svarið er já, hv. þingmaður. Þegar kemur að  umsækjendum um alþjóðlega vernd   frá Úkraínu, sem vissulega er stór hópur, þá hefur orðið fækkun og aðstæður í Úkraínu og Venesúela eru  algerlega ólíkar. Við þekkjum það öll. Þjóðin hefur sammælst um það að taka vel á móti Úkraínufólki og við munum áfram gera það. En það er hins vegar  fækkun í þessum umsóknum og þessir einstaklingar munu, um leið og stríðið búið, eins og ég þekki Úkraínumenn, ágætlega,  allir eða mjög margir   fara til síns heima að stríðinu loknu.

###

Frú forseti. Ég þakka hv. þingmanni. Ég held að það sé bara mjög mikilvægt að átta sig á því að það eru ákvæði í núverandi lögum sem gera það að verkum að það er fólk sem sækir hér um sem hefur þegar fengið vernd í öðru landi og þeirra umsóknir eru teknar til efnislegrar meðferðar eins og við þekkjum   varðandi 2. mgr. 36. gr. Ég veit t.d. að það er ákveðinn þjóðfélagshópur sem hefur sótt hér um vernd þar sem u.þ.b. helmingur þeirra umsækjenda kemur inn á 2. mgr. 36. gr.

Og Úkraínu.Hv. þingmaður spyr sérstaklega um Venesúela í þessu samhengi  — og Úkraínu.  Úkraína fær  sérstakan forgang hér vegna stríðsins í Úkraínu og við höfum öll sammælst um að reyna að taka sem best á móti Úkraínufólki. Ég er hins vegar sannfærður um það að þegar stríðinu lýkur, sem verður vonandi sem fyrst þó að maður sé kannski svartsýnn á það, þá muni þeir flestallir snúa aftur til síns heima. Varðandi Venesúela þá eru þeir að koma hingað vegna þess að kærunefndin  fer þá leið að veita hér skilyrðislausa vernd. Reyndar er það nú þannig, og  hv. þingmaður þekki það kannski, að það er Útlendingastofnun  sem byrjar á því að veita þessa vernd, viðbótarvernd. Þetta byrjaði um 2018 og  viðgekkst í u.þ.b. þrjú ár og þá jókst fjöldinn. Svo var farið að auglýsa Ísland í Venesúela og við horfðum fram á að sjá þennan fordæmalausa hóp af fólki  koma hingað til lands og sækja um vernd frá Venesúela þegar aðrar þjóðir höfðu margfalt færri einstaklinga sem sóttu þar um. Þannig að ég held bara að það sé nauðsynlegt að menn átti sig á því að þarna er kærunefndin  að taka einhverjar ákvarðanir sem stjórnvöld hafa engin áhrif á og að því leyti til er ekki hægt að segja að   frumvarpið hafi áhrif á það.

En frumvarpið lýtur líka að því að fækka í kærunefndinni og  lýtur beint að kærunefndinni sjálfri, en sú fækkun á fyrst og fremst  að snúa að því að gera þetta skilvirkara vegna þess að þá er þetta fullt starf hjá þeim þremur nefndarmönnum  sem eiga að vera í nefndinni.

Forseti vill minna þingmenn á að virða ræðutímann.

###

Frú forseti. Ég vil byrja á því að þakka hæstv. dómsmálaráðherra fyrir hennar framsögu og þakka henni fyrir að hafa náð þessari heildarsýn meðal stjórnarflokkanna um þennan mikilvæga málaflokk sem við þurfum að gera breytingar á vegna þess að við þekkjum það öll að ríkt hefur ákveðið stjórnleysi í þessum málaflokki. Við ætlum okkur að ná tökum á þessum málum. Hingað til landsins streymir fólk sem aldrei fyrr og sækir um alþjóðlega vernd og markmið þessa frumvarps, eins og hefur komið fram, er að fækka umsóknum og stytta málsmeðferðartímann. Auk þess er afar mikilvægt að í þessu frumvarpi er verið að afnema íslenskar sérreglur sem gera það að verkum að Ísland verður svona aðlaðandi til að sækja hér um vernd og þess vegna er nauðsynlegt að samræma löggjöfina því sem er á Norðurlöndunum vegna þess að straumurinn fer þangað þar sem hvað auðveldast er að fá framgang. Það erum við Íslendingar að horfa upp á, þessa fordæmalausa aukningu í umsóknum.

Ef ég fer hér smávegis yfir tölur þá eru árið 2012 um 100 umsóknir um alþjóðlega vernd á Íslandi. Árið 2016 erum við komin yfir 1.000 og árið 2022 erum við komin yfir 4.500 þannig að á tíu árum sjáum við 3.700% fjölgun umsókna. Á árunum 2022–2023 hafa 9.000 manns sótt hér um alþjóðlega vernd. Þetta eru mjög háar tölur. Þetta er sami fjöldi og býr t.d. í Sveitarfélaginu Árborg, 9.000 manns, og í því sveitarfélagi er eitt sjúkrahús, ein heilsugæsla, fjórir skólar og einn fjölbrautaskóli. Þannig að við sjáum hvað þetta eru svakalegar tölur. Við horfum fram á það í raun og veru að til þess að taka á móti þessum hópi þá hefðum við þurft að byggja eitt sjúkrahús, heilsugæslustöð, fjóra skóla og fjölbrautaskóla. Innviðirnir eru komnir að þolmörkum, algjörlega. Við erum fámenn þjóð, fámennasta þjóð í Evrópu, en fáum hins vegar hlutfallslega mjög mikið af umsóknum miðað við aðrar þjóðir og fyrst og fremst er ástæðan sú að regluverkið hér er með öðrum hætti heldur en í nágrannalöndunum og við erum farin að ganga mjög nærri okkar samfélagi, t.d. bara skólunum. Í Reykjanesbæ er t.d. mjög mikið álag þar sem fjölmargir bíða eftir sinni niðurstöðu og fjölmargir umsækjendur um alþjóðlega vernd eru búsettir í úrræðum þar á vegum Vinnumálastofnunar. Bæjarstjórinn þar hefur m.a. sagt að sveitarfélagið sé komið að þolmörkum og geti ekki tekið á móti fleirum.

Við verðum að sjálfsögðu, frú forseti, að hlusta á þessar raddir og átta okkur á stöðunni. Það er verið að gera með þessu frumvarpi og ég fagna því bara að hér er að myndast ákveðinn samhljómur gagnvart því að við þurfum að fara að breyta regluverkinu hér til sama vegar og er í nágrannalöndunum. Markmiðið er að stuðla að betri og skýrari og skilvirkari framkvæmd í útlendingamálum.

Auk þess, frú forseti, af því ég var að tala hér um tölur áðan, þá erum við hlutfallslega að taka á móti mjög mörgum umsækjendum um alþjóðlega vernd. Á árinu 2022 tókum við á móti 580 einstaklingum á hverja 100.000 íbúa og er það án Úkraínu sem er svolítið svona fordæmalaust. Á sama tíma var Danmörk að taka á móti 43, Noregur 75, Svíþjóð 159 og Finnland 84, án Úkraínu, en Ísland 580. Þá sjáum við hvert við erum komin. Það verður að grípa inn í þessa þróun því að hún stefnir hraðbyri í óefni. Spáin fyrir þetta ár er allt að 5.500 umsækjendur. Ef það gengi eftir og sá fjöldi kæmi hér þyrfti að fjölga búsetuúrræðum um 1.500 á einu ári. Og þetta húsnæði er ekki til, höfum það í huga. Auk þess hafa náttúrlega dunið náttúruhamfarir yfir þjóðina sem hafa gert það að verkum að tæplega 4.000 manns hafa þurft að yfirgefa heimili sín og eru í raun og veru flóttamenn í eigin landi og þurfa á húsnæði að halda. Þetta bætist þá ofan á það. Við sjáum öll að við ráðum ekki við þennan fjölda. Þess vegna er afar mikilvægt að þessar breytingar sem lagðar eru til í frumvarpinu nái fram að ganga og það verði samþykkt á þessu þingi.

Ef ég fer aðeins yfir meginbreytingar í frumvarpinu, sem hæstv. ráðherra fór nú einnig yfir, þá er lagt til að fella niður 2. mgr. 36. gr. Hún kveður á um það að okkur ber skylda til að taka til efnismeðferðar umsóknir hjá þeim sem hafa þegar fengið hæli í öðru landi. Að sjálfsögðu er þetta svona segull, ef má nota það orð, þeir sem hafa fengið hæli í öðru landi geta komið hingað og fengið efnismeðferð á sínu máli, á sama tíma og önnur lönd eins og Norðurlöndin eru ekki með þetta ákvæði og taka þessar umsóknir ekki til efnismeðferðar og vísa þeim frá. Bara það að hafa þetta með sama hætti og í nágrannalöndunum mun að sjálfsögðu fækka umsóknum. Það er alveg klárt. Það eru engin rök fyrir því í sjálfu sér hvers vegna við, þessi litla þjóð, eigum að vera með einhverja sérreglu í þessum málaflokki sem getur gert það að verkum að hingað leita enn þá fleiri heldur en ættu að gera það undir eðlilegum kringumstæðum. Ég fagna því að lagt er til að þetta ákvæði verði tekið úr lögunum.

Ég vil koma inn á líka, frú forseti, fjölskyldusameiningar og breytingar á fjölskyldusameiningu. Í dag er þetta þannig að einstaklingur sem kemur og sækir um hæli og fær hér dvalarleyfi getur samdægurs, um leið og hann fær dvalarleyfið, sótt um fjölskyldusameiningu. Það eru engin takmörk á því. Danir hafa tekið svolítið fast á þessum þætti málsins og við erum að hluta til að fara sömu leið og þeir. Danir gera kröfu um að viðkomandi hafi verið búsettur í landinu í tvö ár, og það er lagt til í þessu frumvarpi að sú leið verði einnig farin. Það er rétt að geta þess, frú forseti, að í Danmörku er auk þess lagt til að sá sem sækir um fjölskyldusameiningu hafi staðist próf í dönsku, hann geti sýnt fram á framfærslu, þ.e. hann geti hafið vinnu og sýnt fram á að hann geti framfleytt þessum fjölskyldumeðlimum sem hann er að sækja um og hann hafi auk þess húsnæði af tiltekinni stærð. Danir hafa þannig sett mjög skýrar reglur hvað þetta varðar. Ég hefði viljað að við færum þessa dönsku leið en við förum hana hér að hluta. Ég persónulega er mikill talsmaður þess að við greiðum götu fólks í því að læra íslensku og vona að við eigum eftir að koma því hér að, kannski í næsta frumvarpi eða þeim breytingum sem verða næstar gerðar á þessum lögum, vegna þess að þessi málaflokkur er síbreytilegur og það þarf reglulega að uppfæra lögin. Við myndum þá setja inn ákvæði um íslensku sem í felst hvatning til að læra tungumálið. Það er mikilvægur þáttur í að aðlagast samfélaginu að kunna íslensku. Ég ætla að vona að það verði framtíðin, að við setjum þessa kröfu um íslenskukunnáttu þegar kemur að fjölskyldusameiningu.

Ég vil aðeins koma inn á það sem formaður Viðreisnar sagði hér, hv. þm. Þorgerður Katrín Gunnarsdóttir. Hún var að ræða aðeins um pólaríseringu og skautun í samfélaginu og að hún hefði áhyggjur af því. Vissulega höfum við blessunarlega verið laus við þess háttar í okkar samfélagi og ég vona svo sannarlega að við séum ekki á leiðinni inn í þannig umræðu. En ég vil leyfa mér að trúa því að þetta sé svolítið ofmat hjá hv. þingmanni vegna þess að ég held að það sé bara álagið sem hefur valdið því að fólk er farið að hafa áhyggjur af málaflokknum. Til dæmis er náttúrlega þekkt í skólakerfinu að þegar börn af erlendu bergi brotin koma í skólann og tala kannski ekki tungumálið þá þurfa þau mjög mikla aðstoð og skólakerfið getur í raun og veru ekki tekið endalaust á móti með þeim hætti. Þetta veldur því kannski að önnur börn, þau sem tala tungumálið, fá ekki eins mikla aðstoð í skólum og þyrfti. Ég hef rætt við kennara sem hafa einmitt lagt áherslu á það að við verðum að bregðast við þessum vanda sem fylgir því að hingað kemur svona mikill fjöldi.

Auk þess kom hv. þm. Þorgerður Katrín Gunnarsdóttir inn á mikilvægi þess að fólk, og þá var hún í sömu andrá að ræða umsóknir frá Venesúela eða þá sem hafa sótt um vernd og eru frá Venesúela, væri að sinna mikilvægum störfum eins og t.d. á hjúkrunarheimilum. Ég vil bara að segja í því samhengi að við verðum að greina algjörlega þar á milli, hér erum við að tala um verndarkerfið. Við erum að tala um verndarkerfi sem felst í því að þú sækir um vernd í þessu landi vegna þess að þú, samkvæmt lögunum og alþjóðasáttmála Sameinuðu þjóðanna þarf að sýna fram á það, ert jafnvel í lífshættu eða ofsóttur í heimalandi þínu. Þú getur ekki farið þessa leið til þess að sækja um vinnu. Það eru aðrar leiðir til þess, þ.e. að nota dvalarleyfiskerfið og sækja um vinnu með þeim hætti. Það er mjög mikilvægt að halda því til haga að þetta verndarkerfi er neyðarkerfi og er ekki hannað til þess að fólk sé að sækja um vinnu eða einfaldlega að leita sér að betra lífi, betri lífsgæðum þótt vissulega beri maður virðingu fyrir því. En þá er þetta ekki leiðin, hún er einungis fyrir þá sem eru ofsóttir í sínu heimalandi eða eru í lífshættu. Mér finnst mikilvægt að þetta komi hér fram,

Það er engin tilviljun, frú forseti, að t.d. í Svíþjóð og í Evrópu hefur umsóknafjöldi um alþjóðlega vernd aukist. Við verðum að senda ákveðin skilaboð. Það er flóttamannavandi í mörgum löndum. Við þekkjum það í Bretlandi, Grikklandi, Ítalíu, Spáni. En við verðum hins vegar að hafa regluverkið með þeim hætti að við skerum okkur ekki úr. Það eru mistökin sem hafa verið gerð hér og sérstaklega t.d. varðandi Venesúela, það hefur verið aðeins rætt hér, ég er algerlega þeirrar skoðunar að það hafi verið gerð mistök í kerfinu varðandi þann mikla fjölda sem kom hingað frá Venesúela og þau skrifast fyrst og fremst á kærunefnd útlendingamála sem er sjálfstæð í störfum sínum. Hvorki stjórnmálamenn, ráðherrar, Alþingi eða ríkisstjórn geta sagt nefndinni fyrir verkum. Það er nefndin sem tekur þessa ákvörðun. Hún hefur hins vegar núna fallið frá henni með úrskurði frá því í haust og hafinn er brottflutningur umsækjenda um alþjóðlega vernd frá Venesúela héðan frá Íslandi. Auðvitað veldur þetta fólki vandræðum. Það hafði væntingar um að koma hingað og svo falla þær væntingar niður þegar kærunefndin breytir sinni afstöðu. En þess vegna segi ég að það voru mistök að fara þessa leið í upphafi. Ég hef rætt við lögmenn sem starfa í þessum geira, starfa fyrir hælisleitendur eða þá sem eru að sækja um alþjóðlega vernd, sem viðurkenna það að málefni Venesúela hafi verið mistök. Við verðum að læra af þeim mistökum og það er svo sannarlega verið að gera hér og kærunefndin lærði af þessum mistökum sem betur fer. En að þessu sögðu þá hlakka ég til þessarar umræðu og vona að frumvarpið fái góða og mikilvæga umræðu vegna þess að það er afar nauðsynlegt.

###

Frú forseti. Í mars 2023 kallaði ég kærunefnd útlendingamála fyrir allsherjar- og menntamálanefnd og óskaði eftir því að nefndin gerði grein fyrir því hvers vegna hún veitti skilyrðislausa viðbótarvernd til handa íbúum Venesúela þvert á úrskurði Útlendingastofnunar og annarra ríkja í Evrópu. Á þessum fundi gerðist það að Samfylkingin, Viðreisn og Píratar bókuðu sérstaklega gegn mér og mínum málflutningi í þessari nefnd. Samfylkingin sá ekkert athugavert við það að veita íbúum frá Venesúela viðbótarvernd og gerði lítið úr mínum málflutningi og sagði mig fara offari í nefndinni. Þá vil ég spyrja hv. þingmann: Er þetta ekki klárlega stefnubreyting af hálfu Samfylkingarinnar?

###

Frú forseti. Ég þakka hv. þingmanni fyrir ræðuna sem var mjög athyglisverð. Ég verð nú eiginlega segja það að ég hjó sérstaklega eftir því þegar hv. þingmaður fór að ræða um hælisumsóknir frá Venesúela og fór ágætlega yfir það og mig langaði að spyrja hv. þingmann hvort ég skildi hann ekki örugglega rétt, að hann telji að það að hafa veitt umsækjendum frá Venesúela viðbótarvernd hafi verið mistök. Ef hv. þingmaður gæti svarað þessu.

###

Frú forseti. Ný lög um leigubifreiðaakstur tóku gildi fyrir tæpu ári síðan. Grundvallarbreyting var gerð á lagaumhverfi leigubifreiðaaksturs. Fjöldatakmarkanir og stöðvaskylda voru m.a. afnumin. Auk þess þurfa leigubílstjórar ekki lengur að tala íslensku og það er, frú forseti, dapurleg breyting. Alþingi á að standa vörð um íslenskuna í allri lagasmíð. Mér skilst að meiri hluti handhafa nýrra leyfa til leigubílaaksturs í dag tali ekki íslensku og það er sannarlega áhyggjuefni. Nýju lögin um leigubifreiðar voru umdeild og mótmæltu stéttarfélög leigubifreiðastjóra þeim harðlega. Eitt af áhyggjuefnum umsagnaraðila var öryggi farþega, að öryggi farþega yrði stefnt í hættu. Vísað var  m.a. til reynslu frá Svíþjóð eftir breytingu á leigubílalögum þar í landi. Þessar áhyggjur hafa því miður raungerst. Okkur var öllum brugðið við fréttir þess efnis að erlendur leigubifreiðastjóri, sem kom til landsins fyrir fáeinum árum sem hælisleitandi, sé grunaður um gróft kynferðisbrot, sé grunaður um að hafa nauðgað farþega sínum. Eitt af skilyrðum þess að fá að aka leigubifreið er gott orðspor með tilliti til refsiverðrar háttsemi.

Frú forseti. Spyrja má hvort þær breytingar sem Alþingi gerði á lögum um leigubifreiðar hafi dregið úr öryggi farþega. Samkvæmt lögunum á að endurskoða þau á næsta ári og ég skora hér með á hæstv. innviðaráðherra að beita sér fyrir því að þau verði endurskoðuð strax.

###

Frú forseti. Ég þakka fyrir þessa ágætu munnlegu skýrslu af hálfu hæstv. forsætisráðherra. Ég held að hæstv. forsætisráðherra hafi lýst þessu ágætlega í upphafsorðum sínum þegar hún sagði að þetta væri barátta náttúru og manns og við höfum svo sannarlega orðið vitni að því í þessum atburðum sem nú hafa dunið yfir um nokkurra mánaða skeið. Þetta eru sannarlega stórar áskoranir, eins og hér hefur komið fram, en að sama skapi erum við náttúrlega lánsöm að eiga þessa góðu viðbragðsaðila, almannavarnir og þá aðila sem reyna að verja þessi mannvirki og alla þá sem hafa komið að þeirri vinnu og ekki síst okkar frábæru vísindamenn sem hafa verið ótrúlega sannspáir að mínu mati um þessa atburði sem við erum að horfa upp á. Það eru gríðarlega mikil verðmæti sem felast í þeirri þekkingu sem þeir hafa verið að miðla til okkar og við sjáum að við þurfum sannarlega að bregðast við þeim fréttum að enn komi hugsanlega til með að gjósa á þessum slóðum. Þess vegna er afar mikilvægt í mínum huga, frú forseti, að við leitum allra leiða til að hafa vara-varaafl, eins og er sagt, sérstaklega í hitaveitu og einnig í raforku, að við höfum þá aðrar leiðir til að reyna að koma í veg fyrir það sem gerðist núna svo skyndilega þegar varð heitavatnslaust á öllum Suðurnesjum. Það er komin í gang heyrði ég vinna við svona hitaveituvæðingu á öðrum stöðum en Svartsengi og það var verið að tala um þetta lághitasvæði eins og á Fitjum, afar mikilvægt og gott að það eigi að fara að ráðast þar í boranir. Atvinnuveganefnd fundaði með orkumálastjóra í morgun og þar var farið yfir þessa hluti, fróðlegur og góður fundur. Þar voru teiknuð upp þessi lághitasvæði og hugsanlegt að taka heitavatnslögn frá jafnvel Hafnarfirði til að mæta þá Vogunum. Það kom mér reyndar svolítið á óvart að ég upplýsti orkumálastjóra þar um að það hefur fundist heitt vatn á Vatnsleysuströnd sem er um 65° heitt og rennur það sjálfrennandi úr borholu í tjörn og er engum til gagns. Orkumálastjóra var ekki kunnugt um að það væri vatn á þessum slóðum, en það er mikilvægt að nýta þá orku sem við höfum til staðar og ég teldi eðlilegt að þar yrði borað til að reyna að koma með varalögn til að mæta byggðinni í Vogum.

Ég held að það sé líka mikilvægt í þessu öllu saman að við höldum áfram að styrkja almannavarnir. Það eru 12 manns sem starfa hjá almannavarnadeild ríkislögreglustjóra og það er í deiglunni að endurskoða almannavarnalögin. Þetta er allt mjög mikilvægt og það var sannarlega þrekvirki unnið núna þegar lögnin fór í sundur við að koma hitanum á aftur. En við hins vegar stöndum því miður hugsanlega frammi fyrir því að þessir innviðir geti aftur orðið fyrir tjóni og þess vegna er afar mikilvægt að vera viðbúin því ef ske kynni að það myndi gerast, sem snýr kannski bara fyrst og fremst að því að við þurfum að vera undirbúin fyrir það að lifa með eldsumbrotum. Það eru fleiri þjóðir sem hafa staðið frammi fyrir því, bæði í Japan og á Ítalíu. Þetta eru ekkert óyfirstíganlegir þættir. Þetta er eitthvað sem við stöndum frammi fyrir og er veruleikinn. Ég vil lýsa ánægju minni með skjót viðbrögð og vinnubrögð þegar kemur að varnargörðum sem hafa sannað gildi sitt, svo sannarlega.

En mig langar, frú forseti, aðeins í lokin að beina orðum mínum að Grindvíkingum. Grindvíkingar hafa þurft að ganga í gegnum ótrúlega erfiðleika og ég veit að það eru margir Grindvíkingar sem bara líður ekki vel, og skiljanlega. Nú kannski fengum við smátilfinningu fyrir því, við sem búum á Suðurnesjum en ekki í Grindavík, þegar heita vatnið fór að þá var þetta orðið enn þá nær okkur, þessar náttúruhamfarir sem hafa fyrst og fremst bitnað á Grindvíkingum hingað til. Ég held að það sé mjög mikilvægt að við hugsum líka aðeins um það hvort við getum ekki með einhverjum hætti veitt fyrirtækjum og almenningi rýmri aðgang að bænum en verið hefur. Það er held ég líka nauðsynlegt gagnvart t.d. atvinnulífinu sem er náttúrlega lífæð þessa samfélags og það er vissulega von um að sá dagur komi að fólk geti flutt aftur og áfram verði blómleg byggð í Grindavík. Þó að hlutirnir líti ekki vel út í dag þá vonum við svo sannarlega að það eigi eftir að breytast. Það hafa komið fram sjónarmið frá t.d. atvinnurekendum í Grindavík um að það ætti að leyfa þeim að fara með sína starfsmenn og stunda sína vinnu yfir daginn og yfirgefa svæðið að loknum vinnudegi.

Þetta allt vil ég hvetja stjórnvöld til að skoða, lögreglustjórann á Suðurnesjum, að leyfa kannski einstaklingum og fyrirtækjum sem vilja reyna að aðlaga sig þessum aðstæðum og hafa ákveðið frelsi til þess, innan ákveðinna marka náttúrlega þegar kemur að öryggiskröfum, að þær séu uppfylltar. Það er mín skoðun að við eigum að geta treyst fólki hvað það varðar. Þetta er bara mikilvægt líka sálrænt, myndi ég segja, að fólk viti að Grindavík sé ekki orðin að einhverjum draugabæ eins og sumir hafa nefnt, að þessum fyrirtækjum sem hafa vilja og getu og þar sem engar skemmdir hafa orðið eða þess háttar verði gert kleift að reyna að halda einhverri starfsemi áfram, ef þeir hafa vilja og getu til eins og ég segi. Ég held að það sé mikilvægt og hefði viljað að við myndum reyna að hafa rýmri aðgang að bænum en verið hefur. Ég taldi rétt að koma þessu á framfæri, frú forseti.

Að lokum vil ég segja að þegar við horfum á langtímasýnina þá er náttúrlega mjög mikilvægt, eins og kom fram hjá hæstv. forsætisráðherra, að vinna þetta hættumat sem verður skilað til okkar í áföngum. Það er náttúrlega afar mikilvægt í allri skipulagningu sem fram undan er og að við höfum langtímasýn um hvernig við munum reyna að mæta þessari baráttu okkar við náttúruna sem er ótrúlega öflug, eins og við sáum, þegar kemur að þessum eldsumbrotum. Auðvitað vekur það ótta hjá sumum að við séum komin inn í tímabil sem getur haft áhrif á þúsundir manna á þessu svæði en við höfum hins vegar unnið þrekvirki, myndi ég segja, þegar kemur að þessu viðbragði og allir hafa lagst á eitt í þeim efnum. Ég vil ljúka mínum orðum hér með því að þakka öllum þeim sem hafa komið að þeirri vinnu og vonandi horfum við fram á það að það verði ekki frekara tjón á innviðum. En við þurfum að vera við öllu viðbúin hvað það varðar.

###

Herra forseti. Hér hefur verið minnst á óbyggðanefnd. Þess má geta að hún tók til starfa árið 1998. Nefndinni var ætlað að kanna að skera úr um hvaða landsvæði teljist til þjóðlendna, hver væru mörk þjóðlendna og eignarlanda bænda. Bændum var talin trú um að þetta væri þeim til hagsbóta. Bændur hafa verið hlynntir því að skýra óvissu en þeim var  líka sagt að þetta yrði þeim að kostnaðarlausu. Ekki var staðið við það og fjölmargir bændur á lögbýlum hafa þurft að leggja út fyrir umtalsverðum kostnaði sem ekki hefur fengist til baka. Það stóð til að það tæki bara fáein ár að fara í þessi mál en þau eru nú orðin 26, árin. Á fjárlögum þessa árs fær nefndin 120 millj. kr. Þegar loksins hillti undir það að nefndin yrði lögð niður var ákveðið að færa henni auknar lagaheimildir svo að hún gæti snúið sér að sjávarjörðum og eyjum utan meginlandsins, eitthvað sem menn áttu alls ekki von á og var aldrei tilgangur þessarar vegferðar í upphafi.

Því miður er það svo að óbyggðanefnd hefur nú ákveðið að ásælast allar Vestmannaeyjar og Heimaey að hluta. Fyrir mér er það alveg nýtt að Eyjar séu óbyggðir. En það verður seint sagt að embættismenn skorti hugmyndaflugið. Aldrei hefur verið ágreiningur  eða vafamál um eignarhald á landi í Vestmannaeyjum.

Herra forseti. Óbyggðanefnd mun fara erindisleysu til Eyja, erindisleysu sem kostar skattgreiðendur peninga og sendir röng skilaboð í samfélag sem hefur mátt þola margvíslegt mótlæti. Ég skora hér með á hæstv. fjármálaráðherra að stöðva þennan ófrið sem embættismenn óbyggðanefndar hafa efnt til við Eyjamenn.

###

Frú forseti. Málshefjandi veltir því fyrir sér hvort gera eigi almannavarnir aftur að sjálfstæðri stofnun sem myndi þá heyra undir forsætisráðuneytið. Í þessu sambandi verður að hafa í huga að flestallir viðbragðsaðilar heyra undir dómsmálaráðuneytið þannig að það er heilmikið samspil þarna á milli ráðuneytisins og viðbragðsaðila. Við höfum ríkislögreglustjóra sem er með almannavarnadeildina og við höfum Landhelgisgæsluna, við höfum lögregluembættin og við höfum síðan samning dómsmálaráðuneytisins við Landsbjörg. Það fyrirkomulag sem við höfum núna er því skilvirkt og gerir það að verkum að allar boðleiðir eru stuttar og ábyrgð hvers og eins er skýr. Þannig að ég myndi telja, frú forseti, að þetta henti íslensku stjórnkerfi ágætlega. Forsætisráðherra sinnir síðan samhæfingarhlutverki innan ríkisstjórnarinnar. Ef almannavarnir væru teknar út úr embætti ríkislögreglustjóra og yrðu aftur til í lítilli stofnun sem yrði væntanlega óhagkvæm í rekstri þá gæti skort á þann slagkraft sem þarf í stóru almannavarnaviðbragði.

Aðeins varðandi áfallaþolið. Ef við stæðum frammi fyrir stærri og meiri atburðum þá erum við í samstarfi og í góðu samtali við nágrannaþjóðirnar og Bandaríkin. Í síðustu viku var hér í heimsókn yfirmaður norska hersins þar sem rætt var um þessi mál og eru Norðmenn boðnir og búnir að aðstoða ef þörf er. Bandaríkjamenn eru síðan hér með nokkur hundruð manns hér að staðaldri og aðstoð frá þeim er auðfengin. Síðan er rétt að geta þess að rekstur Landhelgisgæslunnar á Keflavíkurflugvelli getur haldið áfram þrátt fyrir að tjón yrði á innviðum eins og heitu og köldu vatni. Gæslan hefur þannig yfir að ráða öflugum dísilstöðvum sem framleiða rafmagn þannig að við erum ágætlega búin, frú forseti, að hýsa viðbragðsaðila erlendis frá ef þess gerist þörf.

Að lokum þetta: Það er nú einu sinni þannig í þessu og svo mörgu öðru að það er hægt að betrumbæta hlutina og eins og komið hefur fram hér þá er vinna í gangi við að endurskoða almannavarnalögin og gert ráð fyrir frumvarpi á haustmánuðum. Ég fagna því að sjálfsögðu og þá er hægt að koma þeim athugasemdum á framfæri sem þörf þykir fyrir.

###

Herra forseti. Bara stuttlega, ég vil mótmæla því sem hv. þm. Sigmar Guðmundsson sagði hér áðan að það væri vandræðagangur með þetta mál. Það er rangt. Það er enginn vandræðagangur með þetta mál. Það er verið að vinna þetta mál með mjög vönduðum hætti. Við höfum kallað málið til allsherjar- og menntamálanefndar milli 2. og 3. umræðu, einfaldlega til þess að ræða það enn frekar og ræða þær breytingartillögur sem lagt er upp með þannig að málið fær hér mjög vandaða og góða meðferð, enda er það mikilvægt og það er stórt og mikið og þess vegna er mikilvægt að ná breiðri sátt um það. Við höfum fengið fjölmarga gesti fyrir nefndina, þar á meðal safnara og ein af þessum breytingartillögum gengur út á það að hafa örlítinn glugga fyrir safnara sem við höfum skoðað mjög vandlega, en munum halda áfram að fara yfir það í fullri sátt í nefndinni. Svo að því sé haldið til haga þá er enginn vandræðagangur með þetta mál. Við erum bara að vinna þetta með mjög vönduðum hætti.

###

MorgunblaðsinsHerra forseti. Því lengur sem Samfylkingin þagar í þjóðmálaumræðunni því meira verður fylgi hennar í skoðanakönnunum. Kjósendur fara að kalla eftir því hvað Samfylkingin stendur fyrir og þá gæti nú gamanið farið að kárna. Hver er stefna Samfylkingarinnar í útlendingamálum þegar straumur flóttafólks til landsins hefur aldrei verið meiri, útgjöld ríkisins í málaflokknum eru komin yfir milljarð á mánuði, sveitarfélögin komin að þolmörkum, húsnæði af skornum skammti og álag á heilbrigðiskerfið er mikið? Styður Samfylkingin væntanlegt frumvarp dómsmálaráðherra um að færa regluverkið í útlendingamálum til sama horfs og á Norðurlöndum svo að draga megi úr þeim mikla fjölda flóttamanna sem hingað leitar? Eða vill Samfylkingin bara opin landamæri eins og Píratar og Viðreisn? Samfylkingin greiddi atkvæði gegn nýju útlendingalögunum. Lögin eru mikilvægt skref í að ná tökum á því ófremdarástandi sem hér hefur ríkt í útlendingamálum. Það þarf að taka fleiri skref og þar gengu dómsmálaráðherra vasklega til verks. Það er ljóst að Samfylkingin er á móti því að stemma stigu við stjórnlausum straumi flóttamanna til landsins. Það sýnir atkvæðagreiðslan í útlendingafrumvarpinu. Svo eru það orkumálin hjá Samfylkingunni. Þar er hver höndin upp á móti annarri. Þingmaður Samfylkingarinnar mætir á forsíðu og styður aukna orkuöflun vegna orkuskorts. Þá fer allt á hvolf í Samfylkingunni og annar þingmaður Samfylkingarinnar skeiðar fram á völlinn, setur ofan í við sinn eigin flokksmann og segir málflutning þingmannsins frjálslega túlkun, þetta sé nú ekki rétt.

Herra forseti. Nú væri gott að Samfylkingin myndi rjúfa þögnina. Hver er stefna Samfylkingarinnar í útlendingamálum og hver er stefnan í orkumálum?

###

Frú forseti. Þetta er mjög góð ábending frá hv. þingmanni, að við skoðum þetta í 3. umræðu, og í raun og veru gott að málið skuli fara aftur til nefndarinnar því að það eru einmitt komnar þarna góðar ábendingar sem er mikilvægt að ræða frekar. Ég held að það sýni bara vönduð vinnubrögð hvað þetta frumvarp varðar að við séum að fara með það aftur í nefndina og fara yfir síðustu þættina sem hafa verið álitaefni. Það er gaman að heyra að hv. þingmaður er áhugamaður um bogfimi og gott að hafa fengið þetta sjónarmið vegna þess að þetta er sjónarmið sem var ekki mikið rætt í nefndinni. Ég hef svo sem ekki fleiru við það að bæta. En þetta er náttúrlega ólympísk íþrótt, bogfimi, og væri óskandi að við myndum skapa okkur sess á alþjóðavettvangi í þeim efnum. Ég bara þakka hv. þingmanni fyrir þessa góðu ábendingu og hún verður skoðuð í nefndarstarfinu.

###

Skíðaskotfimi.Frú forseti. Ég vil þakka hv. þingmanni fyrir þessa fyrirspurn. Ég held að þetta varði einkum skíðaíþróttir, það sem við höfum séð t.d. frá Noregi, myndir þess efnis, að menn stunda skíðaíþróttina og svo er auk þess verið … — já, skíðaskotfimi sem er hluti af íþróttinni, þ.e. að vera með skotvopn með sér, án þess að ég fullyrði nákvæmlega um það. En þetta er að sjálfsögðu ágætisábending sem við getum rætt í nefndinni við 3. umræðu. Ég vil bara nota tækifærið hér, frú forseti, og þakka nefndinni fyrir gott starf og sérstaklega formanni nefndarinnar fyrir að hafa leitt þessa góðu vinnu, hv. þm. Bryndísi Haraldsdóttur. Það voru mjög góðar og gagnlegar umræður í nefndinni og við fengum fjölmarga gesti sem komu mikilvægum sjónarmiðum á framfæri sem nýttist okkur í þessari vinnu. Ég held að það sé mjög til vandað með þetta frumvarp þar sem er náttúrlega fyrst og fremst verið að bregðast við ákveðnum aðstæðum, eins og ég rakti hér í minni ræðu, og það stendur til að það verði heildarendurskoðun á vopnalögum innan vonandi ekki langs tíma. Já, ég vildi bara koma því á framfæri að þessi nefndarvinna var mjög gagnleg og góð.

###

Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á vopnalögum, nr. 16/1998. Með frumvarpi þessu er lagt til að gerðar verði breytingar á vopnalögum þannig að ekki verði lengur veittar undanþágur frá banni við innflutningi á hálfsjálfvirkum og sjálfvirkum skotvopnum á grundvelli þess að um safnvopn sé að ræða. Þá verði reglum um skráningar skotvopna breytt þannig að ávallt sé tryggt að skráður verði eigandi eða ábyrgðarmaður hvers vopns. Jafnframt er lagt til að skotvopn verði geymd í sérútbúnum skáp, sem og að ákvæði tilskipunar Evrópuþingsins og ráðsins (ESB) 2021/555 um eftirlit með öflun og eign vopna verði innleidd í íslenskan rétt á grundvelli Schengen-samstarfsins.

Nefndin fjallaði um málið og fékk á sinn fund gesti og allmargar umsagnir bárust um það. Þá barst minnisblað frá dómsmálaráðuneytinu og fyrir þessu er gerð nánari grein í nefndaráliti sem liggur frammi og er aðgengilegt á netinu.

Í kjölfar umfjöllunar nefndarinnar vill meiri hluti allsherjar- og menntamálanefndar árétta sérstaklega að með frumvarpinu og einkum með því að afnema undanþágur frá banni við innflutningi á hálfsjálfvirkum og sjálfvirkum skotvopnum er ætlunin m.a. að bregðast við ábendingum sem fram komu í áhættumatsskýrslu greiningardeildar ríkislögreglustjóra frá 2019 um skipulagða brotastarfsemi á Íslandi og ábendingum í skýrslu þjóðaröryggisráðs frá 2021 um mikla aukningu á innflutningi slíkra skotvopna á árunum 2018–2021 með vísan til þess að um safnvopn sé að ræða.

Að mati meiri hlutans eru því með frumvarpinu lagðar til ýmsar nauðsynlegar og tímabærar breytingar á III. kafla vopnalaga um meðferð skotvopna og skotfæra í því skyni að takmarka innflutning slíkra vopna, auk þess sem nauðsynlegt er að lögfesta ákvæði tilskipunar (ESB) 2021/555 til að standast skuldbindingar samkvæmt Schengen-samningnum. Þá stendur til að endurskoða vopnalögin í heild sinni á næstu misserum en fram að því er nauðsynlegt að gera ákveðnar afmarkaðar breytingar á lögunum í þeim tilgangi að gera regluverki skýrara og færa það til samræmis við ákvæði tilskipunarinnar.

Nefndin fjallaði nokkuð um ákvæði 2. mgr. 13. gr. vopnalaga sem er að finna óbreytt í 2. mgr. 10. gr. frumvarpsins. Nokkrir umsagnaraðilar gagnrýndu þetta ákvæði í umsögnum sínum og þá einkum upptalningu í síðari málslið þeirrar málsgreinar þar sem tilteknir brotaflokkar eru taldir upp en hafi menn gerst brotlegir við þá og refsing farið fram úr sektum eða fangelsi í allt að sex mánuði kemur það í veg fyrir að lögreglustjóra sé heimilt að veita umsækjanda skotvopnaleyfi eða endurnýja það. Fundið er að því í umsögnum að ákvæðið sé of strangt og komi í veg fyrir að menn sem fyrir löngu hafi bætt ráð sitt geti fengið útgefið eða endurnýjað skotvopnaleyfi.

Meiri hlutinn bendir á, líkt og kemur fram í minnisblaði dómsmálaráðuneytisins, að með frumvarpinu sé eingöngu verið að færa ákvæðið til í lögunum, úr 13. gr. í 12. gr. laganna, en ekki séu gerðar neinar efnislegar breytingar á því. Að mati meiri hlutans er þetta atriði sem rétt þykir að bíði heildarendurskoðunar vopnalaga og beinir því til ráðuneytisins að taka mið af framangreindum athugasemdum við fyrirhugaða endurskoðun laganna.

Þá komu jafnframt fram ábendingar fyrir nefndinni um að skilgreiningar skorti í frumvarpi á því hvað flokkist sem nauðsynlegir íhlutir skotvopna. Sumir íhlutir séu það smáir að erfitt sé að merkja þá. Um þetta bendir meiri hlutinn á að ítarlega skilgreiningu á því hvað teljist vera nauðsynlegir íhlutir skotvopna sé að finna í 1. gr. frumvarpsins og þykir sú skilgreining fullnægjandi að mati meiri hlutans. Jafnframt er vakin athygli á því að í c-lið 5. gr. frumvarpsins, sem og í skýringum við ákvæðið í greinargerð, kemur fram að sé nauðsynlegur íhlutur of smár til að merkja hann í samræmi við það sem þar greinir skuli hann a.m.k. merktur með raðnúmeri, stafakóða eða stafrænum kóða.

Nefndin fjallaði einnig um útgáfu, endurnýjun og afturköllun skotvopna leyfa og um það skilyrði að vera andlega heilbrigður og að öðru leyti hæfur til að fara með slík vopn, samanber c-lið 1. mgr. 10. gr. frumvarpsins. Líkt og fram kemur í skýringum við 10. gr. frumvarpsins er með c-lið ákvæðisins bætt við heimild fyrir lögreglustjóra til að líta til brotaferils samkvæmt sakaskrá við mat á því hvort einstaklingur teljist vera til þess hæfur að fara með skotvopn. Einnig er heimilt að kanna málaskrá lögreglu sem geti verið mikilvægt í ákveðnum tilvikum þar sem nauðsynlegt getur reynst að kalla eftir læknisvottorði til að kanna nánar hæfi einstaklings til að fara með skotvopn.

Meiri hluti nefndarinnar telur rétt að beina því til ráðuneytisins að kanna við endurskoðun laganna hvort tilefni sé til þess að ráðherra mæli nánar fyrir um þau atriði í reglugerð sem koma eigi fram í læknisvottorði sem fylgja skal með umsókn um skotvopnaleyfi.

Varðandi afturköllun skotvopnaleyfa þá kemur fram í 34. gr. núgildandi vopnalaga að leyfisveitandi geti hvenær sem er afturkallað leyfi samkvæmt lögunum, , svo sem ef ekki teljast lengur vera fyrir hendi nauðsynleg skilyrði fyrir því eða hafi leyfishafi ekki farið að settum fyrirmælum. Með frumvarpinu er lagt til í 1. mgr. 25. gr. að í stað orðsins „leyfisveitandi“ komi orðið „lögreglustjóri“. Í skýringum við greinina segir að það sé gert í þeim tilgangi að ekki aðeins sá lögreglustjóri sem hafi veitt leyfið geti afturkallað það heldur verði hægt að afturkalla leyfi óháð því hvar það var veitt.

Í minnisblaði sínu áréttar dómsmálaráðuneytið að með frumvarpinu hafi verið ákveðið að breyta núgildandi fyrirkomulagi þannig að hægt sé að taka mál er varði afturköllun skotvopnaleyfa fyrir hjá hvaða lögregluembætti sem er en með því móti mætti til að mynda beina umsóknum um skotvopnaleyfi og afturköllun þeirra til stærri embætta, eins og gert hefði verið varðandi leyfisveitingar, þar sem meiri reynsla og þekking væri fyrir á málaflokknum. Meiri hlutinn telur mikilvægt að hægt verði að taka fyrir bæði umsóknir um skotvopnaleyfi og afturköllun þeirra með bæði skjótum og skilvirkum hætti og að ákveðinn sveigjanleiki sé fyrir hendi í kerfinu hvað slíkar leyfisveitingar og afturkallanir varðar. Að mati meiri hlutans er þessi breyting því til bóta.

Þá er með 2. mgr. 15. gr. frumvarpsins lagt til að ráðherra setji í reglugerð ákvæði um hvað teljist vera viðurkennt skotfélag og nánari skilyrði um m.a. stjórn, ábyrgð og meðlimi slíkra félaga. Fyrir nefndinni var fjallað um það hvort slík skilyrði kynnu að varða 74. gr. stjórnarskrárinnar um félagafrelsi. Meiri hlutinn bendir á að viðurkenndum skotfélögum er falið tiltekið hlutverk á grundvelli laganna að fullnægðum tilgreindum kröfum. Þau hafa m.a. heimild til að leyfa einstaklingum sem eru ekki með skotvopnaleyfi og einstaklingum undir 20 ára aldri að nota skotvopn undir stjórn skotstjóra. Með vísan til þessa telur meiri hlutinn æskilegt að mæla nánar fyrir um hvaða skilyrði viðurkennd skotfélög skuli uppfylla í reglugerð, m.a. um skipan stjórnar, en það takmarki þó ekki rétt annarra skotfélaga til að starfa án þess að vera skilgreind sem viðurkennd skotfélög samkvæmt lögunum með þeim heimildum og skilyrðum sem því fylgja.

Nefndin fjallaði einnig um vörslu skotvopna og öryggisatriði þeim tengdum. Í 23. gr. vopnalaga er ákvæði um vörslu skotvopna en þar kemur m.a. fram að þegar skotvopn og skotfæri séu ekki í notkun skuli skotvopn annars vegar og skotfæri hins vegar geymd í aðskildum og læstum hirslum. Í reglugerð um skotvopn, skotfæri o.fl. er mælt fyrir um að eigi einstaklingur fleiri en þrjú skotvopn sé honum skylt að geyma þau í sérútbúnum vopnaskáp sem samþykktur sé af lögreglustjóra. Í 20. gr. frumvarpsins er lagt til að við lögin bætist ákvæði um að það sé skylda allra sem eigi skotvopn, nauðsynlega íhluti, skotfæri eða eftirlíkingar skotvopna að hafa yfir sérútbúnum vopnaskáp að ráða. Að mati margra umsagnaraðila er þessi breyting jákvæð og um margt tímabær þar sem nú sé lögfest skylda skotvopnaeigenda að geyma vopn sín í sérútbúnum vopnaskáp þegar við fyrstu skotvopnaeign. Meiri hlutinn tekur undir þau sjónarmið og telur breytinguna til þess fallna að stuðla að auknu öryggi almennings og varna því að skotvopn komist í rangar hendur.

Þá er í 20. gr. frumvarpsins mælt fyrir um að í 4. mgr. 23. gr. laganna verði kveðið á um að skotvopn í eigu skotfélaga skuli varðveitt í húsnæði sem búið sé þjófavörn og vaktað af viðurkenndu öryggisfyrirtæki. Nokkur gagnrýni kom fram á þetta ákvæði af hálfu umsagnaraðila sem töldu að ákvæðið gerði t.d. skotfélögum úti á landi erfitt fyrir þar sem vottuð öryggisfyrirtæki væru ekki starfrækt á öllum landsvæðum. Í minnisblaði ráðuneytisins er áréttað að öryggisfyrirtæki séu alltaf á vakt þrátt fyrir að vera staðbundin og verði eigandi skotvopns þess ekki var að kerfi fari í gang, öryggiskerfið, geti fyrirtækið þegar í stað haft samband við hann eða lögreglu ef svo beri undir.

Meiri hlutinn telur þetta ákvæði stuðla að auknu öryggi við meðferð skotvopna og telur breytinguna því til bóta. Þá bendir meiri hlutinn á að í 6. mgr. 20. gr. frumvarpsins sé ráðherra heimilt að setja í reglugerð skilyrði, m.a. um undanþágu frá því að vopn skuli vöktuð af slíku fyrirtæki. Ákvæðið er því ekki fortakslaust. Meiri hlutinn beinir því til ráðuneytisins að hafa hliðsjón af þeim athugasemdum sem fram hafa komið við nánari útfærslu reglugerðarákvæðanna þar sem skilyrði um undanþágur frá vöktun vottaðra öryggisfyrirtækja verði tiltekin.

Í núgildandi vopnalögum er mælt fyrir um að skotvopni, sem sé hluti dánarbús, skuli innan tólf mánaða frá andláti leyfishafa ráðstafað til aðila sem hafi leyfi til að eiga slíkt skotvopn. Í 14. gr. frumvarpsins er lagt til að gerð verði breyting á ákvæðinu í þá veru að í stað þess að dánarbúum sé heimilt að hafa skotvopn í vörslum sínum sé gerð krafa um að slíkum vopnum verði ráðstafað tafarlaust til aðila sem hefur leyfi til að eiga eða versla með slík vopn. Að mati meiri hlutans er þessi breyting til bóta, enda til þess fallin að stuðla að auknu öryggi með því að skotvopn sem fyrirfinnast í dánarbúum komist síður í rangar hendur.

Nefndin fjallaði einnig um athugasemdir sem nokkrir umsagnaraðilar gerðu við aldurstakmark skotíþróttaiðkenda og telja það of hátt hér á landi. Það geri að verkum að íslenskir unglingar sem æfa skotíþróttir standi langt að baki jafnöldrum sínum í nágrannalöndunum þegar æfingum og keppni kemur. Í minnisblaði dómsmálaráðuneytisins kemur fram að hingað til hafi verið miðað við að börn þurfi að hafa náð 15 ára aldri til að fá að stunda æfingar og keppni í yngri flokkum. Þá er áréttað að með frumvarpinu sé lagt til að við gerð reglugerðar verði horft til nágrannaríkja þegar kemur að því að setja viðmið um aldur til að fá æfa og keppa í skotfimi og þannig veitt heimild til að lækka þann aldur sem börn þurfi að hafa náð til að stunda þá íþrótt. Meiri hlutinn telur fram komnar ábendingar hvað þetta varðar gagnlegar og beinir því til ráðuneytisins að hafa þær til hliðsjónar við setningu reglugerðar um þetta efni með hliðsjón af því sem tíðkast í nágrannalöndum, sbr. heimild þess efnis í 3. mgr. 15. gr. frumvarpsins.

Nokkuð var einnig fjallað um heildarendurskoðun vopnalaga. Umsagnaraðilar voru að mörgu leyti jákvæðar í garð frumvarpsins en þó komu fram allnokkrar athugasemdir og tillögur til breytinga líkt og að framan hefur verið rakið. Margar þeirra voru þess eðlis að ljóst er að þær falla ekki undir þau ákvæði laganna sem hér eru til endurskoðunar. Má þar nefna ákall í umsögnum bogfimifélaga um rýmri heimildir til bogaeignar og athugasemdir lögreglunnar um úrbætur á þeim kafla laganna sem lýtur að meðferð sprengiefnis. Þá gagnrýndu ýmsir að lögin væru ekki endurskoðuð í heild sinni núna og mælt væri fyrir um of mörg atriði í reglugerð. Líkt og fram hefur komið lúta þær breytingar sem gera á með frumvarpi þessu fyrst og fremst að afmörkuðum þáttum laganna, svo sem skráningu, vörslu og eftirliti með skotvopnum sem og takmörkunum á innflutningi þeirra, auk innleiðingar á fyrrgreindri tilskipun Evrópuþingsins og ráðsins.

Meiri hlutinn bendir á að um sé að ræða málefnasvið þar sem þróun í iðnaði og tækni geti breyst mikið á skömmum tíma og nauðsynlegt sé að geta brugðist við slíkum breytingum með setningu reglugerðarákvæða.  Að mati meiri hlutans eru athugasemdir umsagnaraðila sem snerta á hinum ýmsu þáttum vopnalaga um margt gagnlegar og telur meiri hlutinn að þar kunni úrbóta að vera þörf í einhverjum tilvikum. Á hinn bóginn séu margar þeirra þess eðlis að réttara sé að tekið verði mið af þeim við heildarendurskoðun laganna enda snerti þær ekki þá þætti laganna sem voru endurskoðaðar að þessu sinni. Meiri hlutinn beinir því til ráðuneytisins að við heildarendurskoðun vopnalaga verði því tekið mið af þessum athugasemdum eftir því sem talin verður þörf á.

Herra forseti. Meiri hluti nefndarinnar leggur til nokkrar breytingar til á frumvarpinu sem eru í aðalatriðum þrenns konar. Fyrsta og veigamesta breytingin sem meiri hlutinn leggur til á frumvarpinu varðar afnám undanþágu við banni við innflutningi hálfsjálfvirkum skotvopnum. Í núgildandi vopnalögum er lagt almennt bann við því í 4. mgr. 5. gr. laganna að flytja inn til landsins ýmsar tegundir ýmist sjálfvirkra eða hálfsjálfvirkra skotvopna sem þar eru talin upp, m.a. sjálfvirkar og hálfsjálfvirkar skammbyssur og riffla. Í í 7. mgr. 5. gr. laganna er síðan mælt fyrir um undanþágu frá þessu banni með því að lögreglustjórinn á höfuðborgarsvæðinu geti, að fenginni umsögn ríkislögreglustjóra, heimilað innflutning slíkra vopna hafi þau ótvírætt söfnunargildi vegna aldurs þeirra eða tengsla við sögu landsins. Í f-lið 5. gr. frumvarpsins er lagt til að þetta undanþáguákvæði verði fellt brott í heild sinni en í staðinn verði bætt við 4. mgr. 5. gr. laganna þrengra undanþáguákvæði um að lögreglustjóri geti heimilað að flytja inn eingöngu hálfsjálfvirkar skammbyssur eða hálfsjálfvirka riffla sérstaklega ætluðum til íþróttaiðkunar. Með þessari breytingu verður þannig heimilt að flytja inn þessar tilteknu tegundir skotvopna til íþróttaiðkunar en á hinn bóginn ekki lengur heimilt að flytja inn skotvopn á grundvelli þess að um safnvopn sé að ræða. Líkt og fram kemur í greinargerð með frumvarpinu er þessari breytingu ætlað að sporna við óhóflegum innflutningi á sjálfvirkum og hálfsjálfvirkum skotvopnum undanfarin ár, með skírskotun til þess að umrædd vopn séu safnvopn, og með því er brugðist við atriðum sem bent var á í áhættumatsskýrslu greiningardeildar ríkislögreglustjóra frá 2019 um skipulagðra brotastarfsemi á Íslandi og ábendingum í skýrslu þjóðaröryggisráðs frá 2021 um fjölgun slíkra vopna.

Meiri hlutinn telur rétt að hafa áfram í lögunum heimild til undanþágu frá hinu almenna banni við innflutningi skotvopna samkvæmt 4. mgr. 5. gr. vopnalaga, en í þeirri undanþágu myndi þá felast að eingöngu verði heimilt að flytja til landsins hálfsjálfvirk skotvopn, annars vegar til að nota til íþróttaiðkunar og hins vegar í söfnunarskyni.

Hvað safnvopnin varðar leggur meiri hlutinn til að einvörðungu verði heimilt að flytja inn hálfsjálfvirk safnvopn vegna aldurs þeirra og tengsla við hernámsliðið á Íslandi í síðari heimsstyrjöld og skuli vopnið m.a. vera í óbreyttri mynd frá því sem var á hernámstíma og ekki hafa verið breytt hvað varðar útlit, virkni eða notkunarmöguleika. Þá skal jafnframt sannað með óvefengjanlegum hætti að vopnið hafi verið í notkun hernámsliðs á Íslandi. Þannig er lagt til að bætt verði við undanþáguheimild til að flytja inn safnvopn þegar um er að ræða skotvopn sem sannarlega hefur verið hér á landi. Þannig þyrfti vopnið t.d. að sjást á ljósmyndum frá Íslandi og er miðað við hernámstíma þannig að ekki geti verið um að ræða vopn sem framleitt er eftir 1946. Þá skuli vopnið og tenging slíkra skotvopna við hernámsliðið vera bundin við íslenska grund en ekki loft eða haf í kringum Ísland. Telur meiri hlutinn þannig rétt að stuðla að því að söfnurum verði áfram gert kleift að safna slíkum vopnum hafi þau þá sérstöku sögulegu tengingu við land og þjóð sem lýst er hér að framan. Beinir meiri hlutinn því til ráðuneytisins við endurskoðun laganna að taka þetta ákvæði til endurskoðunar með hliðsjón af gefinni reynslu.

Að lokum, herra forseti, leggur meiri hlutinn til nokkrar breytingar á frumvarpinu sem fyrst og fremst eru tæknilegs eðlis. Í fyrsta lagi var fyrir nefndinni rætt um hugtakanotkun varðandi mismunandi félög samkvæmt frumvarpinu. Í samráði við dómsmálaráðuneyti telur meiri hlutinn að betur fari á því að samræma hugtakanotkun yfir „viðurkennd skotfélög“ og „viðurkennd skotíþróttafélög“ svo að eingöngu verði mælt fyrir um viðurkennd skotfélög. Leggur meiri hlutinn til breytingartillögu þess efnis.

Í öðru lagi eru lagðar til nokkrar minni háttar orðalagsbreytingar á 32. gr. frumvarpsins, að viðhöfðu samráði við ráðuneytið og samkvæmt ábendingum sýslumannaráðs sem lúta að lögum um skipti á dánarbúum og eru gerðar í því skyni að samræma heiti stofnana, gæta að réttri hugtakanotkun og auka skýrleika ákvæðanna. Meiri hlutinn tekur undir þessar ábendingar og telur þær vera til bóta.

Í þriðja og síðasta lagi leggur meiri hlutinn einnig til nokkrar breytingartillögur sem eru tæknilegs eðlis og þarfnast ekki sérstakrar skýringar.

Að framansögðu virtu, herra forseti, leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir hér og lagðar eru til í sérstöku þingskjali.

Auk þess, herra forseti, vil ég koma því á framfæri að ég óska eftir því að málið fari aftur til nefndar milli 2. og 3. umræðu og að atkvæðagreiðsla um breytingartillögur fari fram í 3. umræðu.

Undir nefndarálit meiri hluta allsherjar- og menntamálanefndar rita, auk þess sem hér stendur, hv. þingmenn Hafdís Hrönn Hafsteinsdóttir, Jódís, Skúladóttir og Líneik Anna Sævarsdóttir. Bryndís Haraldsdóttir ritar undir álitið með heimild í 2. mgr. 29. gr. þingskapalaga.

###

Frú forseti. Ég vil byrja á því að þakka fyrir þessa umræðu sem er að sjálfsögðu mjög mikilvæg. Það er náttúrlega þyngra en tárum tekur að fylgjast með þessum hörmungum sem dynja nú yfir á Gaza og öllum þeim saklausum borgurum sem þar láta lífið. Þær hörmungar eiga upphaf sitt í hryðjuverkaárás hryðjuverkasamtakanna Hamas 7. október síðastliðinn þar sem þeir slátruðu hreinlega saklausum borgurum, konum, börnum, kornabörnum, með viðbjóðslegum hætti. Ég hef sjálfur farið þarna niður eftir og séð aðstæður þar sem þessi hryðjuverk áttu sér stað og það er eiginlega ekki hægt að lýsa því með orðum sem þar fór fram. Viðbrögðin hjá alþjóðasamfélaginu voru lítil sem engin í byrjun. Það tók Sameinuðu þjóðirnar, eins og t.d. UN Women, sex vikur að fordæma morð á konum og börnum og kynferðislegt ofbeldi gagnvart saklausum borgurum í Ísrael af hálfu Hamas-samtakanna. Vonandi drögum við lærdóm af því.

Síðan verða náttúrlega þessi viðbrögð eins og við höfum horft upp á. Það er nú einu sinni þannig að engin þjóð og ekki heldur Ísrael lætur hryðjuverkaárás á eigin borgara óátalda en Ísraelar hafa hins vegar farið algjörlega fram úr sér í þeim viðbrögðum og við sjáum afleiðingar þess.

Ég vil líka halda því til haga að það er athyglisvert að Arababandalagið skuli ekki bregðast við og aðstoða þetta fólk. Þegar ég fór þarna niður eftir átti ég fund með palestínskum stjórnvöldum á Vesturbakkanum og þeir komu einmitt að máli við mig um að þeir væru mjög sárir yfir því að Arababandalagið skyldi ekki aðstoða við það að t.d. sannfæra Egypta um að þeir saklausu borgarar sem þurfa að leita skjóls skuli fá skjól í Egyptalandi. Það er spurt um það hvað við getum gert og við getum t.d. svo sannarlega reynt að sannfæra Arababandalagið um að koma þessu fólki til hjálpar. Það er hægt að gera það strax, það er hægt að opna strax landamærin að Egyptalandi svo fólk fái þar skjól frá þessum hörmulegu loftárásum. En það er ekki gert og það er lítið talað um það. Þetta kemur frá Palestínumönnum sjálfum og þeir hafa orðið fyrir miklum vonbrigðum með að þetta skuli ekki hafa verið gert.

Ég vil auk þess koma aðeins inn á að það má ekki gleyma því að Hamas-samtökin hafa enga samúð með eigin fólki — enga. Það kom glögglega fram skömmu eftir að stríðið hófst þegar tekið var viðtal við leiðtoga Hamas í Katar þar sem hann lifir í vellystingum. Þegar hann var spurður hvort hann gerði sér ekki grein fyrir því hvaða afleiðingar þessi hryðjuverkaárás á Ísrael gæti haft fyrir hans eigið fólk svaraði hann að jú, jú, hann gerði sér alveg grein fyrir því, en bætti síðan við að það væri nauðsynlegt að fórna lífi Palestínumanna til að sigra Ísrael. Hann vildi þó að sjálfsögðu ekki fórna sínu fólki, sinni fjölskyldu sem lifir í vellystingum í Katar.

Þetta er veruleikinn sem því miður hið ágæta fólk, Palestínumenn, býr við. Þeir búa náttúrlega við hernámið eins og við þekkjum, sem við höfum fordæmt, en þeir búa einnig við stjórnvöld sem er algjörlega sama um þá. Þeir hafa falið sig á bak við óbreytta borgara. Það var stutt viðtal við Palestínumann sem var staddur á sjúkrahúsi í Gaza, það var arabísk fréttastofa sem tók viðtalið við hann og spurði hvar hann hefði slasast. Þá svaraði hann: Hér fela Hamas-liðar sig á bak við okkur, óbreytta borgara. Þeim væri nær, sagði hann svo í framhaldi, að fara til helvítis og fela sig þar. Þetta er Palestínumaður að tala um Hamas-liða sem ráða ríkjum á Gaza.

Hvað getum við gert? Jú, við erum í stjórnmálasambandi við Ísrael og Palestínu sem er afar mikilvægt. Við getum svo sannarlega talað fyrir friði og við eigum að gera það, við erum friðelskandi þjóð. Ég vona svo sannarlega að þetta stríð sé brátt á enda. Það eru vísbendingar um að Hamas-liðar séu að gefast upp og við sjáum vonandi þessi átök líða undir lok innan mjög skamms tíma. En við Íslendingar getum svo sannarlega látið að okkur kveða. Rödd okkar er mikilvæg.

###

Herra forseti. Það eru nú í þessum fjárauka nokkrir liðir sem eru mjög mikilvægir en ég verð að byrja á því að segja að mér hefur fundist málflutningur sumra stjórnarandstöðuþingmanna svolítið sérstakur. Þar vil ég nefna t.d. hv. þm. Eyjólf Ármannsson frá Flokki fólksins sem sagði að hér væri í raun ekki verið að fara að lögum þar sem þetta væru ekki ófyrirséð útgjöld sem hér ættu við, það ætti að fara í varasjóðinn. Ég mótmæli þessu vegna þess að það er ekki hægt að segja annað en að t.d. bara það að bregðast við þeim náttúruhamförum sem áttu sér stað í Grindavík séu ófyrirséð útgjöld og það á svo sannarlega heima í fjáraukalögum. Einnig fannst mér sérstakt að heyra hér hv. þm. Sigmar Guðmundsson fara yfir þetta mál. Ég gat ekki séð annað en að hann hefði engar áhyggjur af landbúnaðinum og engar áhyggjur af náttúruhamförum í Grindavík þegar kæmi að fjáraukanum og ætti kannski ekkert heima þar.

Þannig að ég vil segja það að lokum, hæstv. forseti, að hér eru mikilvægir þættir eins og t.d. landbúnaðurinn, hér er verið að bregðast sérstaklega við vanda landbúnaðarins og ég fagna því alveg sérstaklega.

###

Frú forseti. Ég mæli hér fyrir hönd allsherjar- og menntamálanefndar fyrir nefndaráliti um frumvarp til laga um breytingu á ýmsum lögum til að framlengja gildistíma bráðabirgðaákvæða um rafræna meðferð mála. Nefndin hefur fjallað um málið og fengið á sinn fund gesti frá dómsmálaráðuneytinu.

Með frumvarpinu er lagt til að bráðabirgðaheimildir stjórnvalda og dómstóla til að beita rafrænum lausnum við meðferð mála og notkun fjarfundarbúnaðar verði framlengdar. Nefndin framlengdi síðast gildistíma heimildanna með lögum nr. 136/2021. Í áliti allsherjar- og menntamálanefndar á þeim tíma lagði nefndin áherslu á mikilvægi nauðsynlegra lagabreytinga til að innleiða varanlegar heimildir fyrir dómstóla og stjórnvöld til að nýta rafrænar lausnir til að bæta þjónustu. Lagði nefndin til að heimildirnar yrðu framlengdar til ársloka 2023 en sá tími yrði nýttur til að ljúka vinnu við endurskoðun laga um varanlegar heimildir.

Í greinargerð frumvarpsins kemur fram að vinnan sé langt á veg komin hvað varðar varanlegar heimildir til að beita rafrænum lausnum við meðferð mála og notkun fjarfundarbúnaðar. Í því ljósi leggur nefndin til að framlengja bráðabirgðaheimildirnar.

Að framangreindu virtu, frú forseti, leggur nefndin til að frumvarpið verði samþykkt óbreytt.

Undir nefndarálit þetta rita auk þess sem hér stendur hv. þingmenn Bryndís Haraldsdóttir, Eyjólfur Ármannsson, Dagbjört Hákonardóttir, Jódís Skúladóttir, Líneik Anna Sævarsdóttir og Greta Ósk Óskarsdóttur.

###

Ég er ekki að því.Frú forseti. Ég þakka hv. þingmanni fyrir andsvarið. Hv. þingmaður svaraði því nú ekki hvort hann teldi eðlilegt að bíða í 20 ár eftir því hvort það megi hefja orkuframleiðslu í sínu eigin landi. Ég vil taka það fram, hv. þingmaður, að ég er náttúrusinni og mér þykir t.d. hraun afar fallegt og það er afar fallegt Skaftáreldahraunið og í Skaftárhreppi. Ég hef gengið um þetta svæði þar sem eru fyrirhuguð virkjunaráform í Hverfisfljóti og ég hef séð meira að segja kort af þessu og ég get ekki séð að þetta sé mikið lýti í landinu þar. Við eigum náttúrlega líka að hugsa til þess að þarna eru landeigendur sem hafa búið alla sína ævi á þessum stað og auðvitað hafa þeir tilfinningar gagnvart landinu. Það má ekki draga það í efa. En þetta er líka fólk sem er kannski að hugsa um sitt lífsviðurværi og að nýta sínar auðlindir sem það á, þjóðinni til hagsbóta, áttum okkur á því. Við erum að fara í orkuskipti, við þurfum að framleiða meira rafmagn og þetta er loftslagsmál o.s.frv. Ég vil bæta við að þetta hefur þær afleiðingar, hv. þingmaður, að þeir sem hafa kannski hugsað sér að fara í, segjum bara litla raforkuframleiðslu, 1–2 megavött, sem er mikilvægt, smávirkjanir eru mikilvægar fyrir okkur og sérstaklega nú á tímum — heldur hv. þingmaður að þetta hvetji fólk til þess að fara í svoleiðis ferli þegar það horfir upp á margra ára bið með tilheyrandi kostnaði o.s.frv.? Og svo koma stjórnmálamenn og segja: Ja, kerfið á bara að vera þunglamalegt, það á bara að vera svona, þú átt bara að bíða og bíða. Nei, hv. þingmaður, ég held að þetta geti ekki staðist. Ég held að við verðum að endurskoða þetta ferli og ég ætla að vona að það verði niðurstaðan að við endurskoðum þetta kerfi. Það eru of margar stofnanir sem koma að þessu, það þarf að einfalda þetta kerfi. Ég er ekki að segja það að ef menn hafa hugmynd að virkjun þá eigi það að vera samþykkt daginn eftir en það á ekki að taka 20 ár að fá svo nei.

###

Frú forseti. Ég þakka hv. þingmanni fyrir ræðuna, ágætisræðu. Ég vil koma inn á það sem hann nefndi hér, að kerfið eigi að vera þunglamalegt. Ég veit ekki hvort hann notaði það orð en það lá í augum uppi að hann vísaði til þess að kerfið ætti að vera þungt í vöfum og maður ætti ekki að geta tekið ákvörðun um að virkja heima hjá sér og það væri bara komið daginn eftir. Nú er þetta ekki svo. En við höfum náttúrlega þetta kerfi sem heitir rammaáætlun þar sem er búið að fara í gegnum langt og strangt kerfi þar sem er ákveðið hvað á að nýta og hvað á að vernda. Það ríkir sátt um það. En svo er hins vegar verið að reyna að koma í veg fyrir virkjunarkosti þar sem er þegar búið að ákveða að skuli vera virkjunarkostir í rammaáætlun. Engu að síður er verið að reyna að stíga ofan á það og koma í veg fyrir það. Við þekkjum dæmi þess. Ég ætla nú kannski ekki að fara í það hér. Hv. þingmaður nefndi virkjunaráform í Hverfisfljóti og ég þekki þar til og lýsti ég í minni ræðu þeirri þrautagöngu sem landeigendur þar hafa þurft að ganga í gegnum og það eru komin 23 ár. Það er búið að fylgja öllu ferlinu, umhverfismat og allt þetta sem krafist er og loksins á tuttugasta ári kemur framkvæmdarleyfið. Þá er það hópur umhverfissinna sem kærir það og málið allt sett í uppnám aftur eftir 20 ár. Mig langar bara að spyrja hv. þingmann að því hvort hann telji að það sé bara alveg eðlilegt að það séu svona hindranir í þessu ferli sem geti varað í 20 ár. Er eðlilegt að landeigandi sem hefur áhuga á því að hefja orkuframleiðslu, þjóðinni til hagsbóta, þurfi að bíða í 20 ár?

###

Frú forseti. Þetta mál hér sem við ræðum er mikilvægt og ég fagna því að það hafi verið lagt fram. Hér fjöllum við um svokallaða forgangsraforku og hér er verið að bregðast við ástandi sem gerir það að verkum að það er ekki nægileg raforka til skiptanna og mikilvægt að tryggja heimilunum þann forgang sem þeim er nauðsynlegur og það er verið að gera það í þessu frumvarpi. Það hefur bara einu sinni verið þannig að heimilin í landinu hafa ekki haft lagalegan forgang þegar kemur að raforku og þetta frumvarp lýtur m.a. að því og það er ákaflega mikilvægt. Það er sem sagt verið að bregðast við stöðunni eins og komið hefur fram, þ.e. lágri stöðu miðlunarlóna fyrst og fremst en auk þess er mikil eftirspurn eftir raforku og í því ljósi er mjög brýnt að tryggja raforkuöryggi heimilanna og minni fyrirtækja, eins og segir hér í greinargerð.

Ég fagna þessu frumvarpi en það sem mig langaði að ræða sérstaklega í tengslum við þetta frumvarp er einmitt það að við höfum engan veginn verið að standa okkur nægilega vel þegar kemur að því að greiða fyrir því að það verði aukin orkuframleiðsla í landinu vegna þess að, eins og kom fram ágætlega í þessari umræðu, það lýtur m.a. að þjóðaröryggi að það sé til nægileg raforka í landinu. Við sjáum það núna þegar náttúruhamfarirnar dundu yfir í Grindavík og um tíma var óttast mjög að orkuframleiðslan við Svartsengi myndi stöðvast. Og þó svo að hættan sé enn fyrir hendi þá er hún nú minni sem betur fer og von um að svæðið róist nú aftur en sú sviðsmynd var teiknuð upp að hugsanlega gætu um 30.000 manns misst raforku og hitaveitu. Raforkunni hefði kannski verið hægt að miðla með öðrum hætti en þá í gegnum Suðurnesjalínu sem hefur nú verið þrautaganga að koma á laggirnar.

Það er að sjálfsögðu umhugsunarefni núna einmitt í þessum atburðum sem hafa verið að gerast á Reykjanesskaga að ef raforkan færi þar út sem framleidd er á svæðinu þá þyrfti náttúrlega að senda hana með Suðurnesjalínu til Reykjaness og þá höfum við línu sem þarf svo sannarlega að endurnýja. Það er búið að vera langt og strangt ferli sem vonandi sér nú fyrir endann á. Það er þó rétt að taka það fram að það hefur ekki enn verið samið við þá landeigendur sem eftir eru. En ég held að þarna verði ríkisvaldið líka að líta í eigin barm vegna þess að það er búið að vera margra ára ferli að reyna að koma þeirri línu í lag. Þar held ég að ríkisvaldið hafi ekki staðið sig nægilega vel í samningaviðræðum við landeigendur og það hafi verið gerð ákveðin mistök af hálfu ríkisvaldsins hvað það varðar og ekki hlustað á heimamenn og þeir jafnvel ekki virtir viðlits. Þetta er eitthvað sem við verðum að sjálfsögðu að laga.

Auk þess er mikilvægt að hafa það í huga, og mig langar að ræða það í þessu samhengi, að ég tel að þetta ferli við það að hefja orkuframleiðslu sé allt of flókið. Það eru of margar stofnanir sem koma að þessum ákvörðunum og ég held að sé nauðsynlegt, og það hlýtur að vera hægt, að þessar stofnanir geti samræmt sig hvað varðar þessa verkferla, að þeir sem ætli sér að fara í orkuframleiðslu þurfi ekki að fara þessa þrautagöngu sem það er. Ég þekki það bara persónulega. Ég hef t.d. kynnt mér þessi mál í Skaftárhreppi. Þar hafa verið áform um orkuframleiðslu í Hverfisfljóti. Sú vinna hófst árið 2003 og nú er 2023 og það er ekki enn komið leyfi fyrir þeirri framkvæmd, sem er um rúmlega 9 megavött í raforkuframleiðslu, þannig að við erum að tala um 20 ára ferli, þrautagöngu að fá að framleiða raforku sem síðan nýtist landsmönnum og ég tala nú ekki um því heimasvæði í Skaftárhreppi. Hér er náttúrlega bara fyrirkomulag sem gengur ekki upp. Við verðum að átta okkur á því. Þetta hefur gríðarlegan kostnað í för með sér fyrir þá aðila sem vilja fara í orkuframleiðslu og gerir það að verkum að fólk gefst einfaldlega upp. Það bara gefst upp.

Nú er það t.d. þannig að það þýðir í raun og veru ekkert að sækja um framkvæmdaleyfi fyrr en orkuframleiðsluleyfið liggur fyrir. Til að sveitarfélagið geti veitt framkvæmdaleyfi fyrir orkuvinnslu þá þarf orkuleyfið að liggja fyrir og svo eru menn bara í von og óvon um að það leyfi fáist. Það segir sig sjálft að það leggur enginn einstaklingur eða segjum bara landeigandi í slíka vegferð upp á von og óvon. Ég held að þetta samskiptaleysi sem ríkir á milli þessara ríkisstofnana sé svona stóra málið í þessu öllu saman sem við þurfum að laga. Við þurfum bara að laga þetta vegna þess, eins og hefur verið sagt hér og ég sagði hér áðan, að það verður að vera til næg orka í landinu út frá fyrst og fremst þjóðaröryggishagsmunum og auk þess erum við náttúrlega í þessum orkuskiptum sem er lögð gríðarlega mikil áhersla á og þau munu ekki eiga sér stað ef það er ekki til nein raforka í landinu, umframraforka til að sinna því.

Við þekkjum virkjunarferlið í neðri hluta Þjórsár, hvernig það hefur allt saman tafist. Auðvitað er þetta mikill kostnaður fyrir þjóðarbúið varðandi virkjunarkosti sem eru í rammaáætlun og búnir að fara í gegn, það er samt allt lagt í það hjá ákveðnum aðilum að koma í veg fyrir að þeir verði nýttir. Ég held að það séu bara í þessu ferli of margar ríkisstofnanir sem hafa ekki samráð og þetta tekur allt of langan tíma. Það er nauðsynlegt að einfalda þetta ferli, frú forseti. Við erum að tala um kannski bara smávirkjanir sem eru 1–2 megavött. Þegar ferlið er orðið svona langt og strangt og kostnaðarsamt og upp á von og óvon um að jákvæð niðurstaða fáist þá leggur orðinn enginn í þennan kostnað. Ég held að menn sjái það alveg sjálfir.

Ég ætla ekki að lengja þessa umræðu, ég vil bara leggja áherslu á það að við verðum að hafa í huga að það á ekki að koma í veg fyrir orkuframleiðslu í okkar orkuríka landi. Við höfum þetta ferli sem er rammaáætlun. Þar eru ákveðnir virkjunarkostir sem eru friðaðir og svo er nýtingarflokkurinn. Þetta er ferli sem við höfum sett á laggirnar og það ríkir um það sátt og þess vegna eiga þeir virkjunarkostir sem eru í nýtingarflokki að ganga hratt og vel fyrir sig vegna þess að það hefur náðst sátt um þá. Við erum hins vegar að sjá allt annað í þeim efnum.

Auk þess vil ég bara taka undir það sem hv. þm. Njáll Trausti Friðbertsson sagði áðan um að við lítum á það sem sjálfsagðan hlut að hér sé bara næg orka og við lítum á hitaveituna sem sjálfsagðan hlut. En nú hefur það komið á daginn að nú eru hitaveitur margar hverjar komnar að þolmörkum við að anna eftirspurn eftir heitu vatni. Við sjáum það t.d. bara ef hitaveituframleiðsla færi út á Suðurnesjum hversu gríðarlega kostnaðarsamt það yrði fyrir samfélagið að bregðast við því með því að kynda dísilstöðvar og auk þess með raforku þá sjáum við hversu mikil verðmæti hitaveitan er og hún er gríðarleg lífsgæði. Þess vegna fagna ég sérstaklega, og rétt að nefna það hér, því átaki hæstv. umhverfisráðherra að auka fjármagn til hitaveiturannsókna. Það er mjög þarft verkefni og ég vil hrósa ráðherra sérstaklega fyrir það.

Að þessu sögðu þá vil ég kannski bara bæta því við í lokin að við erum að horfa upp á það að t.d. fiskimjölsverksmiðjur sem gætu nýtt raforku til sinnar framleiðslu fá ekki raforku til þess og þar er verið að keyra dísilstöðvar með tilheyrandi kostnaði. Svo er þessi loftslagsávinningur sem fer síðan fyrir bí. Þannig að það sjá allir mikilvægi þess að nýta okkar náttúruauðlindir með skynsömum hætti og við þurfum að einfalda þetta kerfi þannig að við séum ekki að horfa upp á orkuskort í okkar orkuríka landi.

###

Frú forseti. Ég þakka fyrir þessa mikilvægu umræðu. Það er tvennt sem ég vil aðeins koma að.  Sauðfjárbændur sem verða fyrir því áfalli að það greinist  riða á bænum, eiga að vera jafn vel settir   og ef riða hefði ekki komið upp á bænum. Það er því miður misbrestur  á því og ég tel að reglugerðin sem stuðst er við í þessum efnum sé úrelt, við þurfum að bæta það. Ég veit til þess að það hafi gengið erfiðlega hjá bændum að fá greitt. Ég veit t.d. að bændur sem urðu fyrir því að það greindist riða hjá þeim í aprílmánuði á þessu ári hafa ekki enn þá fengið fullar bætur greiddar. Það virðist vera í þessum viðræðum við hið opinbera þegar kemur að bótum að þá sé það svolítið þannig að sjónarmið ríkisins sé alltaf ofan á og það sé ekki hlustað nægilega á sjónarmið sauðfjárbænda og það er ekki gott. Einnig er mikilvægt að það sé greitt fyrir vinnulaunin sem fylgja því að rífa niður fjárhúsin og allt það sem þessu fylgir, eða a.m.k. innan úr þeim. Auk þess er ekki  sérstakur styrkur til að kaupa ný lömb, þannig að við þurfum að bæta okkur í þessum efnum og ég vona að við eigum eftir að sjá að það verði niðurstaðan. Bændur hafa náttúrlega afurðatjónsbætur á meðan á þessu stendur en  niðurstaðan er sú að þeir eru eins og staðan er núna ekki jafn vel settir og við þurfum að bæta úr því.

Frú forseti. Ég vil að lokum bara koma einu að, ég vil  þakka Íslenskri erfðagreiningu fyrir þeirra góða framtak við að reyna að leysa þetta mál. Ég átti gott samtal við Kára Stefánsson um þetta. Þeir hafa greint u.þ.b. 25.000 kindur í leit að þessu stökkbreytta geni sem við getum síðan vonandi ræktað út frá. Því verkefni lýkur núna um mánaðamótin þannig að vonandi komum við til með að sjá  innan ekki svo langs tíma  riðulaust Ísland.

###

Herra forseti. Ég þakka hæstv. ráðherra fyrir ágætissvar og tek undir með honum að ábyrgð húseigenda er mjög mikil í þessum efnum. Mig langaði að víkja hér aðeins að brunaöryggisgjaldinu, byggingaöryggisgjaldinu, sem nemur 0,045% af mati þess er brunatryggt er hér á landi og er innheimt af vátryggingafélögunum sem selja brunatryggingar og er því skilað í ríkissjóð. Frá 2017 — þá hét þetta brunavarnagjald og var skilað til Brunamálastofnunar og síðan Mannvirkjastofnunar, og er í reikningum Húsnæðis- og mannvirkjastofnunar u.þ.b. 2,5 milljarðar kr. og í fjárlögum 2023 er gert ráð fyrir að gjaldið skili 650 millj. kr. í ríkissjóð.

Mig langar að spyrja hæstv. ráðherra að því hvort það komi til greina að nota hluta af þessum peningum til þess að byggja upp tækjabúnað og aðstöðu slökkviliða, sérstaklega á landsbyggðinni. Það er mikil þörf fyrir það, það eru víða gamlir slökkviliðsbílar og þarna eru peningar sem væri hugsanlega hægt að nota í þetta verkefni, sem er brýnt. Hver er skoðun hæstv. ráðherra á því að við myndum reyna að nýta þessa fjármuni til að byggja upp slökkviliðin víða um land?

###

Herra forseti. Ég er með tvær fyrirspurnir til hæstv. innviðaráðherra sem lúta að brunamálum og fyrst vildi ég aðeins koma að, eins og við sáum bara í gær, þá bárust okkur fréttir um bruna í Stangarhyl í Reykjavík þar sem einn einstaklingur er þungt haldinn á sjúkrahúsi og samtals voru þrír einstaklingar fluttir á slysadeild. Þessi bruni átti sér stað í ósamþykktu húsnæði sem veldur að sjálfsögðu áhyggjum og það bárust fréttir af því að fólk væri að stökkva út um glugga og þetta leit ekki vel út.

Mig langaði að spyrja hæstv. ráðherra að því hvernig við getum náð utan um þann fjölda fólks sem býr í ósamþykktu húsnæði, hvort það hafi verið kortlagt og hvað getum við gert til að koma í veg fyrir svona tilfelli? Nú er það svo að hæstv. ráðherra hefur mælt fyrir frumvarpi í þinginu um tímabundnar undanþágur frá skipulagslögum til að heimila tímabundið búsetu í hvers lags húsnæði vegna skorts á húsnæði og sérstaklega er horft til mikils fjölda flóttamanna sem hafa komið til landsins vegna þessa;  hvort í því frumvarpi séu þá viðeigandi ráðstafanir sem koma í veg fyrir að svona atburðir geti gerst? Það er að sjálfsögðu mikið áhyggjuefni að fjöldi fólks býr í húsnæði sem uppfyllir ekki kröfur, m.a. um brunavarnir o.s.frv. Þetta er iðnaðarhúsnæði og mikil slysagildra og við sáum það einmitt í þessum fréttum núna um helgina.

###

Frú forseti. Ég vil  þakka hv. þm. Magnúsi Árna Skjöld Magnússyni fyrir prýðisgóða ræðu og  fyrir að leiðrétta þá hvimleiðu villu sem er hér í þingskjölum um að hlutfall íbúa sem eru af erlendu bergi brotnir sé 9%, það er ekki rétt. Það eru, eins og hv. þingmaður sagði, u.þ.b. 25% og rúmlega það. Þannig að þetta verður leiðrétt í þingskjölum. Ég kom nú aðallega upp í pontu til þess að ítreka það, og þakka hv. þingmanni aftur fyrir prýðisgóða ræðu, að það eru tækifæri í því, einmitt eins og hv. þingmaður nefndi, þegar t.d. eru breytingar á stofnunum og annað slíkt að horfa til landsbyggðarinnar. Við eigum að gera það og stuðla að því að störf sem krefjast háskólamenntunar séu einnig höfð í huga þegar við erum að hugsa um þessi mál vegna þess að það er mjög lítið um að slík störf séu í boði frá hinu opinbera á landsbyggðinni. Það er hagur okkar allra að styrkja landsbyggðina og þetta er liður í því. Og af því að þetta snýr sérstaklega að Suðurnesjum og Reykjanesbæ þá hefur það því miður verið raunin að mjög lítið hefur verið um það að störf af þessu tagi  hafi verið flutt til Suðurnesja eða til Reykjanesbæjar, þannig að því sé haldið til haga. Enn og aftur, ég þakka fyrir ágæta umræðu um þetta mál og vona að nefndarmenn skoði það frá öllum hliðum. Ég held að  þarna sé tækifæri sem sé mikilvægt fyrir Suðurnesin og vona að þetta mál fái jákvæðar undirtektir innan nefndarinnar.

###

Herra forseti. Ég mæli hér fyrir tillögu til þingsályktunar um flutning Útlendingastofnunar til Reykjanesbæjar. Flutningsmenn eru hv. þingmenn Birgir Þórarinsson, Ásmundur Friðriksson og Vilhjálmur Árnason.

Tillagan hljóðar svo: Alþingi ályktar að stefna skuli að flutningi Útlendingastofnunar til Reykjanesbæjar.

Tillaga þessi   var áður flutt á 152. löggjafarþingi (409. mál).   Útlendingastofnun er ein af undirstofnunum dómsmálaráðuneytisins og starfar samkvæmt löggjöf um málefni útlendinga. Umfangsmesti þáttur í starfsemi Útlendingastofnunar er útgáfa dvalarleyfa, hvort sem um er að ræða dvalarleyfi á grundvelli atvinnuþátttöku eða t.d. fjölskyldusameiningar, námsvistar eða vistráðningar, og afgreiðsla umsókna um alþjóðlega vernd og umsókna um íslenskan ríkisborgararétt.

Stofnunin er til húsa á Dalvegi 18 í Kópavogi og vinna þar  um rúmlega 80 manns. Mikill meiri hluti opinberra stofnana er á höfuðborgarsvæðinu, eins og við þekkjum. Af því leiðir að störf flestra stofnana standa í raun einungis íbúum höfuðborgarsvæðisins til boða. Með flutningi Útlendingastofnunar til Reykjanesbæjar væri tekið stórt skref í átt að því að tryggja fjölbreytt atvinnutækifæri utan höfuðborgarsvæðisins. Á Suðurnesjum er hlutfall háskólamenntaðra mun lægra en landsmeðaltal. Mikill meiri hluti starfa hjá Útlendingastofnun eru sérfræðistörf sem krefjast háskólamenntunar. Með flutningi stofnunarinnar til Reykjanesbæjar væri því sérfræðistörfum fjölgað og hlutfall háskólamenntaðra á svæðinu bætt. Þar að auki býr fjöldi innflytjenda á Suðurnesjum sem nýtir sér þjónustu stofnunarinnar, en um 9% íbúa bæjarins eru af erlendum uppruna. — Ég held að þessi tala sé ekki rétt, ég held að hlutfallið sé hærra af íbúum bæjarins og leiðréttist það hér með.

Þá er rétt að líta til þess að yfirgnæfandi meiri hluti þeirra sem sækjast eftir alþjóðlegri vernd kemur til landsins í gegnum Keflavíkurflugvöll og því er væri hentugt að stofnunin væri í meiri nálægð við flugvöllinn. Jafnframt hefur velferðarsvið Reykjanesbæjar séð um þjónustu og aðbúnað þeirra sem sækja um alþjóðlega vernd á Íslandi síðan árið 2004 og var fyrsta sveitarfélagið til að bjóða upp á þá þjónustu.

Fólksfækkun á landsbyggðinni vegna flutninga til höfuðborgarsvæðisins hefur um langa hríð verið eitt af meginvandamálum samfélaga á landsbyggðinni og jafnframt skortur á störfum og lítil fjölbreytni starfa.  Þetta þekkjum við. Aukinn fjöldi og fjölbreytni starfa utan höfuðborgarsvæðisins eykur líkurnar á því að fólk af landsbyggðinni, sem sækir sér menntun á höfuðborgarsvæðinu, snúi aftur til heimabæjar síns eftir að námi lýkur og laðar  fremur að nýja íbúa.

Í skýrslu Félagsvísindastofnunar Háskóla Íslands um samfélagsgreiningu á Suðurnesjum frá 8. október 2021 kemur fram að atvinnulíf á Suðurnesjum sé einhæft og framboð atvinnu takmarkað. Þá kjósi margir íbúar svæðisins að starfa í Reykjavík þar sem fleiri möguleikar og fjölbreyttara úrval starfa sé í boði. Atvinnulífið í Reykjanesbæ er að miklu leyti háð flugsamgöngum og ferðaþjónustu og lítið er um sérfræðistörf á öðrum sviðum. Flutningur Útlendingastofnunar til sveitarfélagsins myndi því ótvírætt fela í sér nauðsynlega fjölbreytni vinnumarkaðarins á Suðurnesjum.

Atvinnumöguleikar ráða óneitanlega miklu þegar einstaklingar ákveða hvar skal búa, en þeir möguleikar eru umtalsvert minni í Reykjanesbæ en á höfuðborgarsvæðinu og bera opinberar tölur um atvinnuleysi það skýrlega með sér.

Það má nefna að 2021 var ætlað  atvinnuleysi á höfuborgarsvæðinu um 5% en á sama tíma var atvinnuleysi í Reykjanesbæ 10%. Árið 2022 var atvinnuleysið 3,6% á höfuðborgarsvæðinu en rétt tæp 5% í Reykjanesbæ. Í apríl á þessu ári var atvinnuleysið þar  4,6% og minnkaði því aðeins. Atvinnuleysi hefur því nokkur ár aftur í tímann verið töluvert meira á Suðurnesjum  en á höfuðborgarsvæðinu. Þetta misræmi í atvinnuleysi á milli bæjarfélaga er óheppilegt og  það er því nauðsynlegt að reyna að bregðast við því með einhverjum hætti og auka framboð á fjölbreyttari atvinnu í Reykjanesbæ eins og hér er lagt til.

Það er svo sem sjónarmið í þessu að það kannski fylgir því eitthvert óhagræði ef núverandi starfsmenn Útlendingastofnunar, sem búa á höfuðborgarsvæðinu, þurfi þá að sækja starfsemina til Reykjanesbæjar. En það verður að teljast ekki sérlega íþyngjandi fyrir þá sem ferðast þá til Reykjanesbæjar að rétt eins og það er fjöldi af fólki sem ferðast til Reykjavíkur og sækir  vinnu í Reykjavík. Það er margt jákvætt við þessa tillögu að mínu mati og mikilvægt að Suðurnesin fái eitthvað af opinberum störfum sem krefjast háskólamenntunar.

Ég hef sýnt fram á það hér í þessari yfirferð að  menntunarstigið er lágt á Suðurnesjum og full þörf á að bæta úr því. Ég vona að þessi tillaga fái góða  umfjöllun í nefndinni og þar muni öll sjónarmið í þessu máli koma fram.

Að þessu sögðu þá vísa ég þessu máli, frú forseti, til hv. allsherjar- og menntamálanefndar.

###

Herra forseti. Ég mæli hér fyrir tillögu til þingsályktunar um friðlýsingu nærumhverfis Stjórnarráðshússins. Flutningsmenn tillögunnar eru hv. þingmenn Birgir Þórarinsson, Ásmundur Friðriksson, Óli Björn Kárason og Njáll Trausti Friðbertsson, Jóhann Friðrik Friðriksson, Tómas A. Tómasson, Eyjólfur Ármannsson, Þórarinn Ingi Pétursson, Jakob Frímann Magnússon, Bjarkey Olsen Gunnarsdóttir og Guðmundur Ingi Kristinsson.

Tillagan hljóðar svo: Alþingi ályktar að lóð í eigu ríkisins við Stjórnarráðshúsið og annað nærumhverfi þess verði friðlýst.

Þingsályktunartillaga þessa efnis var áður lögð fram á 153. löggjafarþingi, mál nr. 590. Stjórnarráðshúsið við Lækjartorg er eitt hinna gömlu steinhúsa frá 18. öld og skipar sér í hóp merkra menningarminja í íslenskri byggingarsögu og húsið sjálft er friðað. Í tillögunni er  lagt til að lóð ríkisins við Stjórnarráðshúsið og annað nærumhverfi þess verði friðlýst. Í því felst að ekki verður reist bygging í næsta nágrenni þess sem raskað gæti stöðu þess eða varpa skugga á það að einhverju leyti. Fyrirhuguð stækkun Stjórnarráðshússins yrði þannig óheimil með samþykkt þessarar tillögu.

Steinhúsin gömlu á ÍslandiTugthúsið,Gömlu steinhúsin frá 18. öld, þar með talið Stjórnarráðshúsið, hafa öll notið verndar í þeim skilningi að þeim hefur verið viðhaldið og þau endurreist eins og efni standa til. Þau eru öll meðal merkustu minja íslensks húsakosts. Öll eru þau teiknuð af framúrskarandi dönskum arkitektum og reist af kunnáttumönnum þar sem handbragðið lofar meistarann. Um gildi og sögu umræddra húsa er vísað til bókarinnar , eftir Helge Finsen og Esbjørn Hiort, sem kom út árið 1978 í þýðingu dr. Kristjáns Eldjárns, þáverandi forseta lýðveldisins. Um myrkan en merkan hluta sögu hússins má vísa til nýrrar bókar Hauks Más Helgasonar,sem vakið hefur verðskuldaða athygli.

Þegar af þeim ástæðum sem hér hafa verið raktar ber að falla frá öllum áformum um nýbyggingu á reit Stjórnarráðshússins. Stjórnarráðshúsið hýsir nú forsætisráðuneytið og rúmar ekki lengur alla þá starfsemi sem þar fer fram. Við því er brýnt að bregðast með því að finna ráðuneytinu hentug húsakynni. Það mætti að sjálfsögðu kanna hvort safnahúsið við Hverfisgötu gæti nýst í þessu sambandi  eða aðrir kostir eins og t.d. nýbygging Landsbanka Íslands við Austurhöfn eða bara gamla Landsbankahúsið í Austurstræti.

Að þessu sögðu þá vil ég segja, hæstv. forseti, að friðlýsing lóðar ríkisins við Stjórnarráðshúsið er brýnt menningarsögulegt viðfangsefni. Ekki má undan dragast að tryggja húsinu og umhverfi þess öryggi sem sæmir sögu þess og menningarlegu gildi í landinu.

Að þessu sögðu þá vísa ég málinu til hæstv. allsherjar- og menntamálanefndar.

###

Herra forseti. Ég þakka þessa áhugaverðu umræðu hér og tillagan sem liggur fyrir er að mörgu leyti áhugaverð. Ég vil kannski nefna það að ég bý í sveitarfélagi sem var frumkvöðull í gjaldfrjálsum skólamáltíðum, Sveitarfélaginu Vogum á Vatnsleysuströnd, og ég sakna þess svolítið að það skuli ekki vera minnst á það sveitarfélag í þessari tillögu vegna þess að það sveitarfélag var það fyrsta á landinu sem tók upp gjaldfrjálsar skólamáltíðir og það var árið 2006. Ég átti á sínum tíma drengi í Stóru-Vogaskóla og þeir nutu þess að hafa gjaldfrjálsar skólamáltíðir og ég held að reynslan af því hafi verið góð og almennt held ég að skólastjórnendur í sveitarfélaginu líti svo á að þetta hafi tekist vel og búið að vera allan þennan tíma. Þetta var ákvörðun sveitarstjórnar á sínum tíma og skólastjórnendur náttúrlega hafa fylgt þeirri ákvörðun eftir, svo það sé sagt hér. Þannig að það er gott líka að leita í smiðju þeirra sem hafa sinnt þessu um langan tíma.

Mér fannst líka athyglisverð ræðan hjá hv. þm. Magnúsi Árna Skjöld Magnússyni þegar hann lýsti því hvernig fyrirkomulagið væri í Svíþjóð þar sem hann var m.a. í grunnskóla, það var athyglisvert að heyra það sjónarmið. Það eru jú dæmi þess, ég held að það sé búið að gera einhverjar kannanir á því, og ég held að reynslan erlendis bendi til að tilhneiging sé til að ekki séu sömu gæði matarins þegar um gjaldfrjálsar máltíðir er að ræða og það eru einnig dæmi um að matarsóun hafi aukist, eða vísbendingar um það.

En af því að hér er minnst á næringarþáttinn þá kannski má segja að það er á Suðurnesjum, eða í Reykjanesbæ, mjög öflugt fyrirtæki á þessu sviði sem heitir Skólamatur, framleiðir um 15.000 máltíðir á dag og keyrir hér í skóla á öllu höfuðborgarsvæðinu, alveg frá Suðurnesjum og upp í Mosfellsbæ, og  hefur 190 starfsmenn. Ég hef skoðað þetta fyrirtæki og er ansi vel búið að þeirri starfsemi og ég veit til þess að þeir gera þjónustusamninga við sveitarfélögin og vinna eftir næringarstaðli landlæknisembættisins, þar sem m.a. er fjallað um umhverfisþáttinn líka. Þetta hefur gefist vel og það er mikil ánægja, veit ég, með framleiðslu þessa fyrirtækis og þeir hafa á sínum snærum næringarfræðing og matvælafræðing, þannig að það er mikill metnaður í þessum máltíðum sem þeir eru að dreifa í mjög marga skóla. Ég held því að við þurfum ekkert að óttast það að næringarþátturinn verði ekki í lagi þegar um gjaldfrjálsar skólamáltíðir er að ræða. En í flestum tilfellum er það þannig að sveitarfélögin semja við ákveðna aðila um að framleiða matinn og það er auk þess náttúrlega gott líka hafa fleiri kerfi, ef svo má orða það, að sumir skólar elda matinn á staðnum og það sýnir náttúrlega breiddina í þessu.

Mér finnst ágætt hjá flutningsmönnum hér að fjalla um stöðuna eða hvernig staðan er á Norðurlöndunum. Mér fannst áhugavert að lesa það hér og það kemur svo sem ekki á óvart að það séu ekki svona máltíðir í Noregi, þeir eru náttúrlega með sín nestisbox eins og við vitum. Ég bjó t.d. í Bandaríkjunum um tíma og þar var ég með einn ungan pilt í grunnskóla og ég verð að segja að það var ekki næringarríkur matur þar, það voru bara pítsur og franskar alla daga, held ég, og svo var alltaf ís í eftirrétt. Það er nú svo sem ekki til eftirbreytni.

Ég tók eftir því sem kemur hér fram á blaðsíðu 3 í greinargerðinni þar sem fjallað er um sjónarmið dýravelferðar og minni kjötneyslu. Ég er náttúrlega fylgjandi því að við neytum okkar landbúnaðarvara og þar með okkar góða lambakjöts og alifuglakjöts og hérna eru allt heilnæmar vörur þannig að ég styð heils hugar að það verði lögð áhersla á að bjóða upp á íslenskar landbúnaðarvörur í skólum og ef raunin verður sú að þessi tillaga verði samþykkt þá verði gjaldfrjálsar máltíðir. Ég held að það sé alveg rétt sem kemur fram þegar rætt er um augljósan ávinning að það sé samfélagslegur ávinningur af daglegum og gjaldfrjálsum næringarríkum skólamáltíðum. Það er góður kostur við gjaldfrjálsar skólamáltíðir, dregur úr því að börn frá efnaminni fjölskyldum séu sett eitthvað til hliðar í skólamáltíðunum og náttúrlega styður þær fjölskyldur. Það er engin spurning.

Það er líka athyglisvert sem kemur fram um skýrslu norskra heilbrigðisyfirvalda um áhrif endurgjaldslausra skólamáltíða. Það kemur m.a. fram að jákvæð áhrif megi greina með tilliti til bættrar næringar, betri námsárangurs og mætingar, lýðheilsu og mataröryggis. Það er gott að geta stuðst við svona rannsóknir, ég held að það sé mjög mikilvægt og fagna því að á það sé minnst í þessari tillögu.

Ég vona að þessi tillaga fái ágætisumfjöllun í nefndinni og bæði sjónarmiðin komi fram og það verði ekki síst leitað til þeirra sem hafa haft á boðstólum gjaldfrjálsar skólamáltíðir um nokkurn tíma og geta miðlað af sinni reynslu. Það er gott að hér sé einmitt rætt um mikilvægi þess að við vinnum gegn því að börn séu á síðari árum að glíma við offitu, sem er orðið mjög stórt vandamál bara almennt í hinum vestræna heimi. Þess vegna er mikilvægt að næringarþátturinn sé svo sannarlega hafður að leiðarljósi í þessum máltíðum. Ég segi bara að ég óska þess að það verði málefnalegar og góðar umræður um þessa tillögu sem er í alla staði athyglisverð og ég óska flutningsmönnum til hamingju með að koma með þetta hér í þingið vegna þess að þetta hefur lítið verið rætt hér.

###

Herra forseti. Ísland var fyrsta ríkið í Vestur- og Norður-Evrópu til að viðurkenna sjálfstæði Palestínu. Það hafa 139 ríki viðurkennt Palestínu. Ríki eins og Bandaríkin, Bretland og Frakkland hafa ekki viðurkennt Palestínu. Ég átti fund fyrir skömmu með stjórnvöldum í Ramallah um stöðuna fyrir botni Miðjarðarhafs og þeir byrjuðu fundinn á því að þakka fyrir stuðning Íslands. Þeir bera mikla virðingu fyrir Íslandi og horfa upp til okkar.

Herra forseti. Ég sé enga þörf fyrir þessa skýrslu. Ég get svarað þessu hér og nú: Við höfum staðið okkur frábærlega.

###

Herra forseti. Ég þakka hæstv. ráðherra fyrir framsöguna. Hér er verið að leggja til að innleiða breytingu sem felur það í sér í raun og veru að þeir sem nota samgöngukerfið, vegakerfið, komi til með að greiða fyrir það, þeir borgi sem noti, eins og sagt var hér. Þetta er náttúrlega mikil breyting en það er jafnframt mikilvægt að í þeirri vinnu sem fram undan er í þinginu, nefndarvinnunni, verði farið vel yfir athugasemdir sem hafa borist. Ég vil sérstaklega nefna hér umsögn frá Byggðastofnun sem sendi inn umsögn varðandi fjárlagafrumvarpið fyrir yfirstandandi ár. Þar kemur fram af hálfu Byggðastofnunar:

„Víða utan stærstu þjónustukjarna þurfa íbúar að ferðast um lengri veg til að sækja atvinnu og ýmis konar þjónustu. Hafa þarf það í huga við endurskoðun gjaldtöku af ökutækjum að óvíða eru almenningssamgöngur á þessum svæðum með þeim hætti að hægt sé að nota þær til daglegra ferða og því þurfa íbúar að reiða sig á einkabílinn. Tryggja þarf jafnræði í gjaldtöku þannig að breytingin komi ekki harðar niður á dreifbýlum svæðum og að hækkanir verði hóflegar þannig að þær vinni ekki gegn áherslu byggðaáætlunar um eflingu atvinnu- og þjónustusóknarsvæða.“

Þetta er það inntak sem ég vildi aðeins koma inn á í minni ræðu. Það má ekki fara svo að frumvarpið leggi sérstakar byrðar á þá sem búa utan höfuðborgarsvæðisins og greiðsluþátttaka þeirra sem búa á landsbyggðinni má ekki verða of há miðað við þá sem búa á höfuðborgarsvæðinu. Ég óttast svolítið að þetta geti haft neikvæð áhrif á búsetuskilyrði á landsbyggðinni og þetta er það sem nefndin þarf að fara vel yfir. Ég óttast pínulítið að áhrifin gætu verið meiri heldur en kemur fram í greinargerðinni. Það mætti í raun og veru, herra forseti, rökstyðja betur það sem lýtur að þessu jafnræði í frumvarpinu. Það má heldur ekki verða þannig, verði frumvarpið að lögum, að þetta hvetji fólk beinlínis til þess að flytja til höfuðborgarsvæðisins. Það er alveg ljóst að þeir sem aka mikið og sérstaklega þeir sem búa nálægt höfuðborgarsvæðinu, eins og á Suðurnesjum, Suðurlandi, Akranesi og í Borgarnesi, koma til með að borga meira og sérstaklega þeir sem sækja hér vinnu og aka daglega. Það verður að hafa það í huga að frumvarpið getur haft mikil áhrif á daglegt líf þeirra sem búa á landsbyggðinni og, eins og ég nefndi, starfa eða sækja þjónustu eða nám í höfuðborginni. Það kemur ekki fram hversu stórt atvinnusvæðið er og hversu samofið það er að vinna fjarri heimili sínu og hve mikill akstur úr og í vinnu er. Það er viðbúið að frumvarpið geti haft margfeldisáhrif fyrir þá sem búa í nútímasamfélagi sem felst í daglegri þátttöku í öllu því sem á sér stað, ef svo má að orði komast, atvinnu og frístundum. Hins vegar eru áhrif gjaldsins á þá sem búa á höfuðborgarsvæðinu minni.

Í nágrannalöndum okkar eins og í Danmörku er að hluta brugðist við þessu ójafnræði sem myndast þegar fólk þarf að sækja vinnu um langan veg, vegna kostnaðar til og frá vinnu, þar er sem sagt skattfrádráttur í boði fyrir þá sem þurfa að sækja vinnu um langan veg. Það sama er í Noregi, þar er einmitt reiknaður skattafsláttur til og frá vinnu og þetta er eitthvað sem mér finnst að nefndin ætti að skoða. Þótt það sé ekki beint hennar verksvið í vinnu við þetta frumvarp þá skiptir þetta máli í þessu samhengi.

Svo er í greinargerðinni svolítið sérstök setning eða yfirlýsing um að kílómetragjaldið hvetji til aukinnar vitundar um akstur og geti þannig dregið úr umferð. Jú, jú, vissulega hvetur það til þessarar auknu vitundar en mér finnst þetta samt ekki alveg eiga við vegna þess að þetta hefur meiri áhrif á þá sem eru að sækja vinnu um langan veg, eins og ég hef komið hér inn á. Svo eru það þeir sem hafa valið að búa t.d. í nágrannabyggðarlögum á höfuðborgarsvæðinu, núna standa menn kannski frammi fyrir því að það hefur aukinn kostnað í för með sér. Vissulega er húsnæði ódýrara og það er náttúrlega jákvætt fyrir þá sem kannski þurfa að sækja vinnu um langan veg, það er þá minni kostnaður þeim megin. En að sama skapi, ef aksturinn er mikill á mánuði þá er þetta fljótt að koma inn.

Ég vildi einnig nefna að þeir sem hafa í gegnum árin þurft að aka langt til vinnu eða náms hafa náttúrlega þurft að greiða hlutfallslega meira en hinir sem búa stutt frá allri þjónustu á höfuðborgarsvæðinu.

Við þurfum bara að nálgast þetta úrlausnarefni heildstætt, skoða alla þessa þætti sem ég hef m.a. nefnt hér og fara nákvæmlega yfir það hvaða áhrif þessi gjaldtaka mun hafa á daglegt líf landsmanna og sérstaklega þá sem eru búsettir fyrir utan höfuðborgarsvæðið og ekki síst á landsbyggðinni og skoða hvort það sé jafnvel hægt að fara einhverjar einfaldari leiðir. Það er líka atriði í mínum huga að skoða hvort það sé hægt að setja bara á fast gjald. Fyrir þá sem aka mikið getur það skipt verulegu máli. Þetta var gert á sínum tíma, það var hægt að velja um greiðslu ársgjalds af notkun dísilbifreiða í stað kílómetragjalds og einnig mætti taka tillit til þyngdar og eyðslu ökutækis o.s.frv. Ég held að þetta gæti verið ákveðin leið til að jafna það sem virðist blasa við, að þeir sem sækja vinnu um langan veg komi til með að þurfa að borga hærri upphæð en þeir hafa gert. En alla vega held ég að það sé vel þess virði að skoða fast gjald.

Það er náttúrlega áhugavert að skoða í samanburði hvernig stuðlað er að aukinni notkun hreinorkubifreiða í öðrum löndum. Ég þekki það ekki hvort kílómetragjald sé notað víða erlendis en það er í mínum huga mikilvægt að við skoðum framkvæmdina í kringum okkur og þarna nefndi ég t.d. Danmörku og Noreg þegar kemur að skattafslætti sem væri náttúrlega sjálfsögðu mikilvægt að vita hvort hentaði okkur.

Að lokum, herra forseti, þá vona ég að þetta mál fái mikilvæga og góða umfjöllun í nefndinni og að það verði horft í öll þessi sjónarmið. Það eiga náttúrlega eftir að koma umsagnir og ég nefndi þessa umsögn frá Byggðastofnun sem hefur smá áhyggjur af því að þetta geti haft áhrif á landsbyggðina. Þetta þarf að fara ofan í saumana á að mínu mati í nefndarvinnunni, að sú hætta sé ekki fyrir hendi að þessi breyting, eins og lagt er hér upp með, hafi neikvæð áhrif á búsetu á landsbyggðinni. Það má ekki fara svo. Ég held persónulega að það gæti verið góð lausn að hafa þetta hámarksgjald og vona að nefndin taki það til umfjöllunar og skoðunar í sinni vinnu sem fram undan er.

###

Frú forseti. Ég vil byrja á að þakka hæstv. ráðherra fyrir framsöguna og að fylgja þessu máli úr hlaði, sem er náttúrlega mjög mikilvægt, og ánægjulegt að það skuli vera komið í þingið vegna þess að það hefur aldrei verið brýnna en nú að styrkja stoðir undir íslenskri matvælaframleiðslu og landbúnaði í landinu. Við þekkjum að það er búin að vera umræða meðal ungra bænda í landinu um slæma stöðu þeirra. Það var fjölsóttur og mikilvægur fundur í Kópavogi fyrir nokkru síðan, í Salnum, og í framhaldi hefur hæstv. ráðherra skipað starfshóp til að rýna stöðuna og reyna að finna leiðir til þess að til að létta undir með þeim bændum sem búa við hvað versta stöðu fjárhagslega vegna utanaðkomandi aðstæðna og hárra vaxta og verðbólgu. Ég bind að sjálfsögðu miklar vonir við þennan starfshóp og að við sjáum einhvers konar vaxtabætur og rekstrarstuðning, ég held að það sé afar mikilvægt. Ég vildi bara koma þessu að hér og þakka ráðherra fyrir að hafa skipað þennan starfshóp og ég bind miklar vonir við hann, svo ég segi það hér.

Varðandi þetta frumvarp þá tek ég undir þessi meginmarkmið sem koma þar fram, sem er að stuðla að þessum hagfelldu starfsskilyrðum í landbúnaðinum og mikilvægt að innlendir framleiðendur hafi ekki lakara svigrúm til hagræðingar en tíðkast í nágrannalöndum okkar. Það er nú einu sinni þannig að öll ríki styðja myndarlega við sína landbúnaðarframleiðslu og verja hana eins og kostur er og ekki síst Evrópusambandið. Það er einmitt fróðlegur kafli í þessu frumvarpi um Evrópusambandið og landbúnaðarstefnu þess. Það hefur líka verið og er þannig meðal Evrópusambandsins að þegar verið er að semja um tollkvóta og annað slíkt þá er Evrópusambandið duglegt að hafa bændur með í ráðum á þeim fundum og halda þeim upplýstum í slíkum samningaviðræðum og það er að sjálfsögðu mjög mikilvægt. Ég held að hér höfum við ekki staðið okkur nægilega vel hvað það varðar þegar kemur að því að semja um tollkvóta, að við höfum ekki nægilegt samráð eða samstarf við landbúnaðinn þegar að því kemur og þar þurfum við að bæta okkur. Þetta er mín skoðun og ég hef aðeins skoðað þessa hluti, þannig að ég vona að við eigum eftir að sjá það í framtíðinni að landbúnaðurinn verði hafður með í öllum ráðum þegar kemur að málefnum sem varða landbúnaðinn og sérstaklega náttúrlega tollkvótanum.

Það er mikilvægt að bregðast við þessari stöðu sem upp er komin, eins og segir m.a. í frumvarpinu, með því að gera þessi starfsskilyrði afurðastöðva betri, sérstaklega í sauðfé og svo stórgripum, og það þarf að tryggja að slík breyting komi bæði neytendum og framleiðendum til góða. Að því sögðu telur þingflokkur Sjálfstæðismanna að frumvarpið nái ekki nægilega vel markmiði sínu og setti ákveðna fyrirvara við það en við styðjum að sjálfsögðu meginmarkmið frumvarpsins. Það er mikilvægt að það komi fram. Það er nú einu sinni þannig að flestar afurðastöðvar stórgripa og sauðfjár hér á landi eru ekki í eigu frumframleiðenda að undanskildum afurðastöðvum fyrir hvítt kjöt, eins og í kjúklingaframleiðslunni, vegna þeirra erfiðleika sem reksturinn hefur gengið í gegnum undanfarin ár. Það er verið að slátra sífellt færri skepnum og fastur kostnaður verður hlutfallslega hærri. Við höfum séð afurðastöðvar enda í verðstríði hver við aðra að frumkvæði smásölu sem lækkar það verð sem fæst fyrir afurðirnar. Þetta hefur orðið til þess að afurðastöðvar hafa í sumum tilfellum þurft að auka hlutafé til að halda rekstrinum áfram sem þynnir út hlut bænda. Ég tel að betri leið til að stuðla að markmiðum frumvarpsins væri t.d. að leyfa samruna afurðastöðva með skilyrðum um að hagsmunir neytenda og framleiðenda verði betri. Með slíkum samruna yrði þá stærðarhagkvæmnin meiri og rekstrarskilyrði myndu að öllum líkindum batna auk þess sem hægt væri að ráðast í nauðsynlegar fjárfestingar til að auka skilvirkni afurðastöðvanna.

Hér hefur aðeins verið rætt um þessa finnsku leið eða að horfa til Finnlands. Ég er ekki alveg sannfærður um að það sé nú kannski það sem er nærtækast þar sem staðan hér er jú með öðrum hætti en hún var í Finnlandi þegar það var ráðist í breytingarnar. Í Finnlandi voru þegar komnar stórar, hagkvæmar afurðastöðvar áður en breytingarnar voru gerðar sem leyfðu samninga milli frumframleiðenda landbúnaðarafurða. Þar sem byrjunarreitur þjóðanna, ef svo má að orði komast, er ekki sá sami, þ.e. Íslands og Finnlands, þá er mikilvægt að skoða aðrar aðferðir til að bæta þessi starfsskilyrði afurðastöðvanna. Ég ætla að vona að hv. atvinnuveganefnd horfi á þennan þátt.

Síðan er talað í frumvarpinu um eðlileg takmörk, að þau séu sett við ávöxtunarkröfu hlutafjár eða stofnfjár óskyldra aðila. Það getur verið svolítið snúið og erfitt að túlka hver eðlileg takmörk séu og betra í slíkum tilfellum að setja mælanlega kvarða til að skera úr um það hvenær farið sé yfir þessa ákveðnu línu. Ég held að það sé ekki rétt að setja takmörk á ávöxtunarkröfu hlutafjár eða stofnfjár óskyldra aðila þar sem tækifæri skapast til samkeppni ef ávöxtunarkrafan er orðin hærri en gengur og gerist. Þetta eru atriði sem ég vildi koma á framfæri, bara til þess að það verði farið yfir þetta í nefndarvinnunni sem fram undan er. Það starf er náttúrlega mjög mikilvægt því að þetta mál er þess eðlis að það skiptir landbúnaðinn mjög miklu máli. Við erum öll saman í því, vona ég, að reyna að styrkja stoðir íslenskrar matvælaframleiðslu. Hún er okkur mjög mikilvæg. Við verðum líka að horfa til þess að það styttist mjög í það að sökum fólksfjölgunar í landinu þurfi að auka landbúnaðarframleiðslu, held ég, um hátt í 40% í kringum 2030. Það er bara heilmikið og að sama skapi erum við að horfa upp á að bændur eiga í erfiðleikum með rekstur og nýliðun í landbúnaði er allt of lítil.

Ég vil geta þess að ég hef nú lagt fram og mælt fyrir tveimur frumvörpum hér í þinginu sem lúta að því að greiða fyrir nýliðun í landbúnaði og vona að þau mál fái framgang vegna þess að án eðlilegrar nýliðunar í landbúnaði mun landbúnaður á Íslandi fjara út. Þess vegna er afar mikilvægt að við mætum þessari stöðu sem landbúnaðurinn er í núna. Það er náttúrlega ákaflega dapurt þegar ungir bændur segja í viðtölum að þeir ætli að hætta vegna þess að þeir ráði ekki við þetta. Vaxtastigið er orðið með þeim hætti að þeir ná ekki að greiða af sínum lánum og rekstrarkostnaðurinn hefur hækkað verulega eins og við þekkjum öll. Það er náttúrlega líka sökum utanaðkomandi aðstæðna. Áburðarverð, eins og við þekkjum, hefur hækkað gríðarlega vegna stríðsins í Úkraínu og fleira. Við þurfum bara, eins og ég segi, að sammælast um að mæta þessum erfiðleikum. Ég ætla að vona að þess sjái merki í fjárlagafrumvarpinu og auk þess að þessi ágæti starfshópur sem hæstv. ráðherra hefur skipað komi með góðar og mikilvægar tillögur fyrir sérstaklega unga fólkið í landbúnaðinum sem er náttúrlega framtíð íslensks landbúnaðar, við megum ekki gleyma því.

Að þessu sögðu, frú forseti, styð ég þetta frumvarp og vona að það fái góða umfjöllun í nefndinni. Þetta er eitt skref af mörgum sem þarf að stíga til að styrkja stoðir íslenskrar matvælaframleiðslu.

###

Frú forseti. Ég vil byrja á því að þakka hæstv. ráðherra fyrir góða framsögu í þessu máli og fyrir að fara skýrt og vel yfir það og svara mikilvægum spurningum sem þingmenn hafa spurt, um framkvæmd á málinu ekki síst, sem er mjög mikilvæg, auk þess að upplýsingaflæði sé gott til þeirra sem eiga hlut að máli. Þetta skiptir miklu máli og ég vil þakka fyrir það. Ég vil að sjálfsögðu þakka ríkisstjórninni fyrir að hafa brugðist hratt og vel við þessu vegna þess að þetta tiltekna mál, um þennan tímabundna stuðning til greiðslu launa vegna náttúruhamfara í Grindavík, skiptir verulegu máli fyrir íbúa Grindavíkur. Ekki síst er þetta einnig til þess fallið að eyða þeirri óvissu sem fólk býr nú við. Það er erfitt að setja sig í spor þessa fólks, 3.800 manns sem þurftu að yfirgefa heimili sitt með mjög skömmum fyrirvara og komast ekki til síns heima núna. Það er öllum þungbært sem þar eiga hlut að máli og nú styttist til jóla og alls þess undirbúnings sem fylgir þeirri góðu hátíð. Að geta ekki verið heima við er mörgum þungbært. Hér er verið að leggja fram mjög mikilvægt mál sem léttir af fólki. Ekki síst hefur það sálrænt jákvæð áhrif að það sé verið að eyða óvissu sem er alltaf mjög slæm í aðstæðum sem þessum. Það er mikilvægt að vernda afkomu fólks, eins og lagt er upp með, sem getur ekki starfað í Grindavík vegna þess að ríkisstjórnin hefur fyrirskipað að allir þeir sem eru búsettir í Grindavík þurfi að yfirgefa byggðina.

Við vonum að sjálfsögðu, frú forseti, að þessar aðstæður vari ekki lengi og í öllu falli, sem við vonum svo sannarlega, að það verði ekki frekari náttúruhamfarir. Þó sjá Grindvíkingar ekki fram á að komast heim fyrr en á vormánuðum, held ég að megi segja, eða næsta sumar. Því miður var ég að sjá það núna í fréttum að það er búið að stækka hættusvæðið þannig að náttúruváin vofir enn yfir. En eins og ég segi enn og aftur: Vonandi líður þetta hjá. Það er mjög mikilvægt að vera viðbúin og hlusta á vísindamenn í þessum efnum og fara að þeirra ráðleggingum. En það eru líka jákvæðar fréttir. Langflest hús í Grindavík eru í góðu standi. Það eru góðar fréttir. Það er gott fyrir fólk að vita af því að húsið þess sé kannski ekki eins skemmt og fólk óttaðist þótt vissulega séu þarna hús, sérstaklega húsnæði sem er nálægt þessari sprungu sem hefur verið fjallað um, sem eru illa farin.

Varðandi nokkra þætti hvað þetta frumvarp varðar þá er mikilvægt í mínum huga, þótt það liggi mjög mikið á þessu máli, að við vöndum þessa lagasetningu og nefndin verður að fara yfir málið vel og vandlega vegna þess að það er mjög slæmt ef það kemur síðan á daginn að tilgangur laganna nær kannski ekki fram að ganga vegna þess að mönnum yfirsást einhver tiltekin atriði í lagavinnunni. Við þekkjum það í gegnum veirufaraldurinn sem gekk yfir, en þá þurfti að bregðast hratt og vel við í lagasetningu, að þá voru þar gerð mistök, því miður, sem mátti rekja til þess að menn voru að flýta sér um of. Það er ekki gott í svona lagasetningu.

Varðandi skilyrðin fyrir stuðningnum er mikilvægt að þeir sem eiga hlut að máli kynni sér þau, sérstaklega t.d. þeir sem eru sjálfstætt starfandi, þ.e. þessi skilyrði sem þarf að uppfylla og er fjallað um í frumvarpinu og hæstv. ráðherra hefur farið hér yfir. Auk þess er afar mikilvægt, og þess er getið t.d. í 9. gr., að öll gögn verða að liggja fyrir þegar sótt er um þennan stuðning vegna þess að ef það er ekki gert þá er sú hætta fyrir hendi að umsókn um þessa launafyrirgreiðslu, eða þennan styrk frá hinu opinbera, verði ekki samþykkt. Og það er mjög slæmt. Þess vegna er mikilvægt að upplýsingaflæðið — og þá frá Vinnumálastofnun, sem hefur fengið það hlutverk að sinna þessu, og það mæðir nú orðið ansi mikið á því ágæta starfsfólki sem starfar hjá Vinnumálastofnun. Eins og við þekkjum hefur Vinnumálastofnun það hlutverk að þjónusta þá sem sækja hér um alþjóðlega vernd og það hefur orðið gríðarleg fjölgun þar og nú bætist þetta hlutverk á starfsfólk Vinnumálastofnunar, þannig að ég held að það sé nú rétt að þakka því ágæta fólki fyrir vel unnin störf. Þau þurfa að bæta þessu verkefni á sig og við þökkum þeim fyrir það.  Bara svo að það sé á hreinu þá er mjög mikilvægt að allar þessar upplýsingar liggi fyrir. Ég vil árétta það hér vegna þess að hafi þær ekki borist innan tiltekins tíma, sem fjallað er um í frumvarpinu, þ.e. innan 40 daga frá þeim degi þegar umsókn barst stofnuninni, þá er umsókninni synjað. Þetta er atriði sem skiptir miklu máli.

Aðeins varðandi 12. gr., varðandi arðinn, þá er þarna talað um að fyrirtæki megi ekki greiða arð í u.þ.b. eitt ár frá því að viðkomandi fyrirtæki hefur tekið við þessum greiðslum frá hinu opinbera. Þetta er náttúrlega mál sem þarf að fara mjög vandlega yfir í nefndinni. Það eru sum sjónarmið sem eru á þann veg að þetta ættu jafnvel að vera tvö ár eða þrjú ár en þetta þarf allt saman að ræða innan nefndarinnar og mikilvægt að þessi þáttur sé frágenginn og verði ekki nein álitaefni hvað það varðar.

Að lokum vil ég bara segja að í 13. gr. er fjallað um úrskurðarnefnd velferðarmála. Það er um stjórnvaldsákvarðanir að ræða þegar viðkomandi er synjað um þessa fyrirgreiðslu af hálfu hins opinbera og þá er þessi kæruleið sem er fyrir hendi og síðan er hægt að áfrýja málunum til almennra dómstóla, þannig að það sé sagt hér.

Að lokum, frú forseti, vil ég bara segja að ég vil þakka fyrir þessa vinnu. Ég veit að það er töluverð vinna innan nefndarinnar fram undan og mikilvægt að menn hafi hraðar hendur en passi upp á að það séu ekki neinir hnökrar í þessari lagasetningu. Við erum náttúrlega fyrst og fremst að hugsa til þeirra sem búa núna við þessa óvissu í Grindavík.

Ég vil bara segja það að lokum, eins og ég hef sagt hér áður, að guð gefi að það verði ekki frekari náttúruhamfarir. Grindvíkingar eru að eðlisfari bjartsýnir og ég vona svo sannarlega að þeir eigi eftir að sjá fram á betri tíma á næstu mánuðum.

###

Frú forseti. Ég vil þakka þessa umræðu og ég vil þakka skýrslu hæstv. dómsmálaráðherra og hennar vasklegu framgöngu hér í þessu máli sem hefur reynst okkur öllum erfitt,  sérstaklega Grindvíkingum. Ég þakka góða upplýsingagjöf til þingsins og okkar þingmanna um stöðu málsins. Það er náttúrlega ákaflega mikilvægt. Ég vil einnig nota tækifærið og þakka þeim öllum sem hafa komið að því að aðstoða Grindvíkinga við að yfirgefa bæjarfélagið sitt og sömuleiðis að sækja sína persónulegu eigur, lögreglu- og björgunarsveitum og öllum þeim sem hafa komið að því verkefni sem er ákaflega mikilvægt. Þetta eru mjög sérstakar aðstæður og erfitt að trúa því að þetta sé orðinn veruleikinn. Ég vil einnig þakka prestum á Reykjanesi og fleirum sem stóðu fyrir samverustund í Hallgrímskirkju sem var mjög vel sótt og það var vel til fundið. Þar mættu mjög margir Grindvíkingar og var mikill samhugur meðal fólks og ánægjulegt að sjá það.

Verkefnið sem við stöndum frammi fyrir er mjög stórt eins og við vitum. Það er mikið tjón í Grindavík en það er rétt að halda því til haga að eignir fólks eru tryggðar. Náttúruhamfaratrygging mun bæta það tjón sem fólk hefur orðið fyrir og auk þess eru veitukerfi tryggð og er mikilvægt að hafa það í huga. Hafist verður handa við að endurbyggja Grindavíkurbæ. Ég trúi því statt og stöðugt að það verði áfram blómleg byggð í Grindavík.

Auk þess vildi ég koma því á framfæri að þingflokkur Sjálfstæðismanna átti fund með jarðvísindamanni í morgun, Ara Trausta Guðmundssyni, fyrrverandi alþingismanni. Það var mjög fróðlegur fundur og gott að fá vísindamann til að funda sérstaklega með þingmönnum til að fara yfir stöðuna. Að sjálfsögðu er mikil óvissa og það er auðvitað afar slæmt að vita til þess að kvikugangur hafi myndast undir bæjarfélaginu en það er líka hægt að halda því til haga að þessi kvikugangur getur kólnað og storknað og ekki komið til eldsumbrota, sem við að sjálfsögðu vonum. Vonandi tekst bara að byggja blómlegt samfélag upp að nýju í Grindavík og lagfæra það sem hægt er að lagfæra og byggja síðan nýtt þar sem ekki er hægt að lagfæra.

Ég vil koma því á framfæri hér að það er afar mikilvægt, og hefur verið sagt hér í þessum sal, að þau fyrirtæki sem hafa bolmagn til, og það eru stöndug fyrirtæki í bæjarfélaginu Grindavík, styðji vel við sína starfsmenn sem geta ekki sótt vinnu af skiljanlegum ástæðum. Það er bara mikilvægt og ég vil hvetja fyrirtæki til að leita allra leiða til að fólk haldi sínum launum þar til við sjáum hvernig þetta þróast og vonandi að starfsemin geti hafist að nýju.

Ég vil fagna því að í gær samþykktum við lög um vernd mikilvægra innviða á Reykjanesi þar sem er komin skýr heimild til að fara í varnargarða. Þó að það sé ákveðin tilraun þá hafa þeir gefið góða raun, eins og í þessum eldgosum sem hafa verið í Geldingadölum, og það var hægt að fara í ákveðnar tilraunir þar sem betur fer og vísbendingar um að þeir skipti töluverðu máli. Þannig að ég fagna því að það sé komið í gang.

Aðeins í lokin, af því að það hefur verið minnst á þessa skattheimtu sem felst í þeim lögum sem voru samþykkt í gær, þá vil ég bara segja það að þetta er mjög óverulegur skattur. Þetta eru um 8.000 kr. á ári fyrir íbúðarhús sem er metið á 100 milljónir. Þannig að þeir sem búa í húsnæði sem er 60–70 millj. kr. virði borga kannski 6.000 kr. á ári.   Mér finnst sá skattur bara vera  samstaða með Grindvíkingum en að sjálfsögðu mikilvægur fyrir það sem fram undan er, en tjónið er gríðarlegt.

Að lokum, frú forseti, vil ég bara segja það, eins og ég sagði hér áðan, að ég vona að ekki komi til þess að við þurfum að horfa upp á frekari jarðhræringar á Reykjanesi og að þetta sé að líða undir lok.

###

Herra forseti. Ég vil byrja á því að senda öllum Grindvíkingum góðar óskir á erfiðum tímum. Það hefur verið átakanlegt að fylgjast með þessum náttúruhamförum sem dunið hafa yfir en jafnframt aðdáunarvert að sjá hvernig samfélagið hefur staðið saman í Grindavík og hvernig tekist hefur að bregðast við með því að fólk hefur þurft að yfirgefa heimili sín, sem hefur að sjálfsögðu verið afar erfitt og er óvissa um framtíðina.

Ég vil þakka samstarfið í allsherjar- og menntamálanefnd við vinnslu þessa frumvarps og öllum þeim sem komu að því. Ég vil nota tækifærið og þakka formanni nefndarinnar sérstaklega og auk þess þeim fjölmörgum gestum sem við fengum fyrir nefndina í dag, margt mikilvægt sem þar kom fram og skipti okkur máli í þessari vinnu. Ég tel að hér liggi fyrir gott frumvarp sem sýnir það hversu megnugt Alþingi er að bregðast hratt og vel við ástandi sem við öll horfum til núna og við munum vonandi sjá líða hratt hjá.

Ég vil koma aðeins inn á 4. gr. sem er forvarnagjaldið sem hér hefur verið gagnrýnt af stjórnarandstöðunni. Ég vil byrja á því að segja það, herra forseti, að þetta er ekki hátt gjald. Þetta eru um 8.000 kr. á ári fyrir fasteign sem er metin á 100 millj. kr. En það er ekki síst samstaða sem felst í þessu gjaldi, samstaða allrar þjóðarinnar með Grindvíkingum, og finnst mér skipta verulegu máli í þessu að við sendum þau skilaboð út að við ætlum öll að taka þátt í því að mæta erfiðleikum Grindvíkinga og verja svæðið og byggðina fyrir hugsanlegum náttúruhamförum, sem ég segi enn og aftur að við vonum að verði ekki. Þetta eru rúmar 600 kr. á mánuði, þetta gjald, og 8.000 kr. á ári en það skilar mikilvægum tekjum í ríkissjóð þegar við erum að glíma við verðbólgu og reyna að draga úr útgjöldum ríkissjóðs. Það er svolítið sérkennilegt að heyra í þeim hér sem vilja að þessir peningar komi bara beint úr ríkissjóði án þess að nokkur skattlagning liggi fyrir því að þeir hinir sömu hafa alltaf talað um að það eigi að draga úr útgjöldum ríkissjóðs. En þetta er nú veruleikinn í stjórnmálunum.

Varðandi gjaldið og þann kostnað sem við stöndum frammi fyrir við að gera þessa varnargarða þá finnst mér persónulega ekkert óeðlilegt við það að t.d. tvö stöndug og mikilvæg fyrirtæki sem eru á þessu svæði, HS orka og Bláa lónið, kæmu jafnvel inn í þann kostnað með einhverjum hætti, tækju þátt í þessum kostnaði. Ég tel ekkert óeðlilegt við það og væri held ég alveg eðlilegt að taka upp viðræður við þessi fyrirtæki. En það er að sjálfsögðu mjög mikilvægt líka að fyrirtækin sendi þau skilaboð út að þau ætli að styðja við starfsmenn sína og greiða þeim laun meðan þeir geta ekki sinnt starfi sínu og geta ekki farið til síns heima. Það eru nokkur útgerðarfyrirtæki í Grindavík sem hafa gert það. Ég hef ekki heyrt þau skilaboð frá Bláa lóninu enn þá en ég er sannfærður um að það komi, Bláa lónið er stór og mikill og mikilvægur vinnustaður. Ég segi þetta hér vegna þess að ég tel eðlilegt að það verði rætt við þessi fyrirtæki. Þetta er að sjálfsögðu mikilvægt fyrir allt samfélagið af því að þetta eru einkafyrirtæki sem hafa greitt arð og gengur vel, sem er gott, við eigum að vera ánægð þegar fyrirtækjum gengur vel og ég held að þau hafi alveg svigrúm til að koma aðeins að þessari vinnu.

Herra forseti. Ég vil bara segja það hér að lokum að guð gefi að við þurfum ekki að horfa upp á frekari náttúruhamfarir eða tjón í Grindavík og Svartsengi.

###

Herra forseti. Ég mæli hér fyrir tillögu til þingsályktunar um skjaldarmerki frá 1881 á framhlið Alþingishússins. Flutningsmenn eru hv. þingmenn Birgir Þórarinsson, Ásmundur Friðriksson og Óli Björn Kárason.

Tillagan hljóðar svo:

Alþingi ályktar að gera nauðsynlegar ráðstafanir til að setja upp að nýju skjaldarmerki sem prýddu framhlið Alþingishússins á vígsludegi þess 1. júlí 1881.

Í greinargerð segir:

Þingsályktunartillaga þessi var áður lögð fram á 153. löggjafarþingi (43. mál) og 152. löggjafarþingi (502. mál). Með tillögunni er lagt til að skjaldarmerkin sem prýddu Alþingishúsið allt þar til þau voru fjarlægð 1904 verði sett upp að nýju. Um er að ræða tvö skjaldarmerki, annars vegar skjaldarmerki handhafa valds á Íslandi frá fyrri öldum, krýndur útflattur þorskur á rauðum skildi, hins vegar skjaldarmerki Danmerkur, þrjú krýnd ljón. Markmiðið með tillögunni er að færa framhlið Alþingishússins í upprunalegt horf og þar með halda í heiðri eigin sögu, sem mikilvægt er og skylt að varðveita.

Endurbætur á Alþingishúsinu á umliðnum árum hafa miðast að því að húsið sé sem næst í upphaflegu horfi frá því að það var reist 1881. Þessi tillaga miðar að sama marki. Komandi kynslóðir eiga rétt á því að þekkja söguna og þau mannvirki og kennileiti sem bera henni vitni, þar á meðal Alþingishúsið í upprunalegri mynd. Þessari tillögu fylgir teikning af Alþingishúsinu þegar umrædd skjaldarmerki voru á því og hana er hægt að sjá á netinu á vef Alþingis.

Alþingishúsið er eins og við vitum eitt af mikilvægustu mannvirkjunum á Íslandi. Þetta er fallegt hús og því fylgir mikil saga, innan dyra jafnt sem utan. Húsið er byggt úr höggnum grásteini og eru raðir steinanna telgdar til en miðfóturinn á steininum látinn vera hrufóttur. Margir danskir steinhöggvarar unnu að byggingu hússins. Íslendingar lærðu við framkvæmdina að höggva grjót og fylgdu því fleiri steinhöggvin hús í framhaldinu.

Alþingishúsið er í raun höll á íslenskan mælikvarða. Þangað mænir vonin öll, eins og greinir frá í Alþingisrímunum. Hvað ætli marga Íslendinga dreymi um að komast þangað til áhrifa og valds? Svo mælti Helgi Sæmundsson árið 1967, sett fram hér til gamans.

Þetta er tillaga sem fer ekki mikið fyrir. En, herra forseti, ég tel að hún sé mikilvæg að því leytinu til að færa húsið í alveg upprunalegt horf. Mér hefur verið tjáð af fyrrum þjóðminjaverði Þjóðminjasafns Íslands að þessi skjaldarmerki sem voru á húsinu en voru fjarlægð árið 1904 séu til og því er ekki mikið til fyrirstöðu og fylgir því lítill kostnaður að setja þau upp aftur. Það held ég að verði bara til prýði.

Að þessu sögðu, herra forseti, vísa ég málinu til hæstv. allsherjar- og menntamálanefndar.

###

Herra forseti. Ég þakka hv. þingmanni fyrir. Ég vil  aðeins koma fyrst inn á það sem hv. þingmaður talaði um varðandi óstjórn í útlendingamálum, að það skrifaðist á Sjálfstæðisflokkinn sem hafi verið með dómsmálaráðuneytið lengi. Ég er ósammála þessu og ég hef meira að segja skrifað grein um það að óstjórnin í þessum málaflokki sem hefur verið til staðar — við erum hins vegar aðeins að sjá fram á breytta og betri vegferð í þeim efnum   en sú óstjórn hefur að mínum dómi einmitt skrifast á kærunefnd útlendingamála vegna þess að hún tekur afstöðu sem er þvert á það sem er að gerast í kringum okkur; í Noregi, í Skandinavíu og fleiri löndum og nánast öllum löndum Evrópu. Það er nú einu sinni þannig í þessum málaflokki að menn reyna að finna þær smugur sem eru fyrir hendi og það er nákvæmlega það sem gerðist í málefnum Venesúela. Þær bárust hratt fréttirnar til Venesúela um  að Ísland hefði aðrar reglur en Norðurlöndin, mildari reglur og væri að veita fjögurra ára vernd sem þýddi sömu réttindi og Íslendingar í velferðarkerfinu. Auðvitað vissi fólk þetta í Venesúela. Og þegar það lagði af stað frá Venesúela til Íslands þá vissi það að það fengi strax fjögurra ára vernd og sömu réttindi og Íslendingar í velferðarkerfinu. Þannig að þarna finnst mér hafa bara augljóslega legið við að  kærunefnd útlendingamála, sem er algerlega sjálfstæð, lýtur ekki lögsögu eða valdi Alþingis eða ráðherra,  hafi valdið því að hingað streymdi óhemju mikill fjöldi af fólki frá Venesúela, sem er andstætt því sem er gerast í kringum okkur. Þetta olli miklu álagi á sveitarfélögin, á húsnæðismarkaðinn o.s.frv.

En svona í lokin vil ég segja, af því að hv. þingmaður kallar eftir því  hvar ég stend gagnvart svona samstöðu um að ræða þennan málaflokk, að ég er að sjálfsögðu ekki á móti því að ræða framtíð þessa málaflokks. Hann er síbreytilegur. En ég sé hins vegar að það eru bara heilmiklar áherslumunur. Viðreisn hefur  talað fyrir mjög opnum landamærum. Við gerum það ekki þannig að ég held að það sé mjög langt þarna á milli. En að sjálfsögðu er bara eðlilegt að sú umræða fari fram hér í þingsal hvað menn sjá fyrir sér og svo þurfa menn að kynna það fyrir þjóðinni   hvar þeir vilja standa í þessum málaflokki og það er kannski mikilvægast hvað  þjóðin vill í þessum efnum.

###

Herra forseti. Ég þakka hv. þingmanni fyrir andsvarið. Ég vil segja,  af því að hv. þingmaður er svona ýja að því að niðurstaða nefndarinnar í ákveðnu máli  hafi haft þau áhrif að þetta frumvarp er komið fram og að það séu einhvers konar pólitísk viðbrögð við því — ég held að niðurstaðan í því máli, ef við  horfum aftur til Venesúela, hafi einmitt opinberað  vankantana á þessu fyrirkomulagi. Það er ekki verið að tala hér um að leggja nefndina niður. Það er bara verið að tala um að breyta samsetningu nefndarinnar. Þetta kemur til með að kosta ríkissjóð minna vegna þess að það  fækkar nefndarmönnum úr sjö í þrjá og lagt er til að allir nefndarmenn hafi þessa menntun og uppfylli þessi hæfisskilyrði sem eru mjög mikilvæg vegna þess að nefndin er að fjalla um mjög mikilvæg mál. Ég held bara að þetta hafi ekki verið hugsað alla leið þegar þetta frumvarp var sett fram á sínum tíma þar sem lagt er til að hafa þessa nefndarmenn, að hafa þessa tengingu við Mannréttindaskrifstofu Íslands og Mannréttindastofnun Háskóla Íslands — að menn hafi ekki hugsað það alla leið.

Það hefur náttúrlega margt breyst í þessum málaflokki á þessum tíma og hann er síbreytilegur eins og við þekkjum og nú er   gríðarlegur fjöldi sem sækir um. En varðandi það að  fjárhagslegir þættir hafi áhrif þá vil ég bara segja það að það hefur áhrif og auðvitað eiga alþingismenn að vera vakandi yfir því þegar kærunefnd útlendingamála hér á Íslandi tekur allt aðra afstöðu en kærunefndir á Norðurlöndum og fleiri löndum. Þá eiga náttúrlega þingmenn að spyrja: Bíddu við, hvers vegna? Og það er það sem ég gerði þegar ég óskaði eftir að kærunefndin kæmi fyrir allsherjar- og menntamálanefnd vegna þess að það þarf að svara því.  Í því felst jú kostnaður þegar við erum að gera eitthvað öðruvísi  en Norðurlöndin    sem eru búin að kynna sér, eins og Noregur,  stöðuna í Venesúela, svo að dæmi sé tekið.   Og niðurstaðan hér er allt önnur, þannig að auðvitað hefur þetta áhrif.

Ég minni hv. þingmann á ræðutímann.

###

Frú forseti. Ég mæli hér fyrir frumvarpi til laga um breytingu á lögum um útlendinga, nr. 80/2016, skipan kærunefndar. Flutningsmenn eru hv. þingmenn Birgir Þórarinsson, Diljá Mist Einarsdóttir, Ásmundur Friðriksson, Óli Björn Kárason og Vilhjálmur Árnason.

Í 1. gr. segir:

„Eftirfarandi breytingar verða á 6. gr. laganna:

a.   1.–3. málsl. 3. mgr. orðast svo: Ráðherra skipar, að fenginni tillögu Hæstaréttar, þrjá nefndarmenn í kærunefnd útlendingamála og þrjá til vara. Formaður nefndarinnar skal skipaður í fullt starf til fimm ára að undangenginni auglýsingu samkvæmt ákvæðum laga um réttindi og skyldur starfsmanna ríkisins. Nefndarmenn skulu allir uppfylla skilyrði um embættisgengi héraðsdómara.

b.   4. og 5. mgr. falla brott.

c.   5. málsl. 6. mgr. orðast svo: Formaður velur staðgengil sinn til að gegna störfum sínum þegar formaður er forfallaður eða fjarstaddur.“

Og í 2. gr. segir:

„Lög þessi taka gildi 1. júní 2024.“

Ef ég fer aðeins yfir greinargerðina og rökstuðning fyrir þessu frumvarpi þá eru lagðar til breytingar á kærunefnd útlendingamála, sér í lagi skipan nefndarinnar. Í núgildandi lögum er gert ráð fyrir að ráðherra skipi alls sjö nefndarmenn í kærunefnd útlendingamála, þeirra á meðal formann og varaformann og fimm aðra nefndarmenn sem skulu ýmist tilnefndir af Mannréttindaskrifstofu Íslands, Mannréttindastofnun Háskóla Íslands eða án tilnefningar. Samkvæmt lögunum eiga formaður og varaformaður einir að uppfylla skilyrði um embættisgengi héraðsdómara og skulu þeir skipaðir að fenginni umsögn hæfnisnefndar.

Kærunefnd útlendingamála á að vera sjálfstæð stjórnsýslunefnd sem úrskurðar í málum sem til hennar eru kærð. Nefndin er sjálfstæð í störfum sínum og úrskurðir hennar eru endanlegir gagnvart stjórnvöldum. Hvorki ríkisstjórn né Alþingi segir nefndinni fyrir verkum og stjórnvöld geta ekki kært niðurstöður hennar til dómstóla. Þetta er valdamikil sjö manna nefnd og rekstur hennar á þessu ári kostar 273 millj. kr. Til að nefndin teljist sjálfstæð þurfa nefndarmenn að vera sjálfstæðir, hæfir og óháðir í störfum sínum, enda málefni sem nefndin fjallar um afar mikilvæg. Þess vegna þarf að gæta þess sérstaklega vel að hæfi nefndarmanna sé fullnægt. Flutningsmenn telja að með núverandi fyrirkomulagi sé ekki gætt nægilega vel að hlutleysi nefndarmanna. Meðal þeirra 15 samtaka sem eiga aðild að áðurnefndri Mannréttindaskrifstofu Íslands, sem síðan aftur á fulltrúa í kærunefndinni, eru Íslandsdeild Amnesty International, Biskupsstofa, Hjálparstarf kirkjunnar, Rauði krossinn á Íslandi, Þroskahjálp, Öryrkjabandalag Íslands, Samtökin '78 og Siðmennt. Jafnréttisstofa hætti aðild árið 2021. Ég held að það sé óhætt að segja að þessir aðilar hafi að hluta til haft sig í frammi, t.d. í málflutningi þess efnis að umsækjendur um alþjóðlega vernd sem hefur verið synjað um hæli hér á landi fái engu að síður óskerta þjónustu hjá hinu opinbera sem er andstætt lögunum um útlendinga. Sum af þessum aðildarfélögum að Mannréttindaskrifstofu Íslands hafa sem sagt tjáð sig með þeim hætti opinberlega.

Samkvæmt stjórnsýslulögum má hlutdrægur nefndarmaður í stjórnsýslunefnd ekki taka þátt í undirbúningi, meðferð eða úrlausn þess máls sem hann telst eiga vera óhlutdrægur gagnvart. Með setu í kærunefnd útlendingamála er Mannréttindaskrifstofu Íslands fengið opinbert vald og það er töluvert vald. Þar með gilda öll sömu sjónarmið við val Mannréttindaskrifstofu Íslands á nefndarmönnum og endranær. Ef við tökum dæmi má geta þess að Alþýðusamband Íslands og Samtök atvinnulífsins skipa dómara í Félagsdóm. Við úrlausn mála fara dómarar við Félagsdóm eingöngu eftir lögum. Það sama á að sjálfsögðu að gilda um kærunefnd útlendingamála. Á því virðist hafa orðið misbrestur og kærunefnd útlendingamála virðist, a.m.k. í ákveðnum úrskurði, túlka hugtakið flóttamaður rýmra en vilji Alþingis stóð til. Vilji Alþingis stóð að sjálfsögðu til þess að hugtakið væri skýrt með sama hætti og í flóttamannasamningi Sameinuðu þjóðanna og í samræmi við framkvæmd annarra Evrópuríkja. Þessi ákveðna túlkun hafði síðan í för með sér umtalsverðan kostnað fyrir ríkissjóð og mikið óhagræði þegar kemur að t.d. sveitarfélögunum, álagi á sveitarfélögin. Ég er að tala um það þegar nefndin úrskurðar á sínum tíma að umsækjendur frá Venesúela um alþjóðlega vernd skuli fá hér fjögurra ára viðbótarvernd. Sá úrskurður er sérstakur og hann er andstæður við það sem t.d. Norðurlöndin hafa verið að úrskurða í málefnum umsækjenda frá Venesúela. Nú er rétt að geta þess að nefndin hefur fellt nýjan úrskurð þar sem breyting hefur orðið á þessu og þar sem fallið er frá því að veita þessa viðbótarvernd og staðfestur úrskurður Útlendingastofnunar um að synja um alþjóðlega vernd frá Venesúela, sem hefur haft heilmikil áhrif á þann fjölda Venesúelabúa sem hafa sótt hér um alþjóðlega vernd. Við þekkjum þá umræðu sem hefur farið fram um þetta ákveðna mál. Flutningsmenn frumvarps þessa telja því eðlilegra að nefndarmenn í kærunefnd útlendingamála, sem fer eins og áður segir óneitanlega með umtalsvert vald, séu skipaðir af sjálfstæðum og óvilhöllum dómstólum í stað samtaka sem hafa beina hagsmuni af starfi nefndarinnar og, ég held að það sjái það allir, hafa tjáð sig með einhliða hætti um málaflokkinn og jafnvel pólitískum hætti. Í huga flutningsmanna er því mjög mikilvægt að á þessu verði gerð bragarbót. Það segir sig sjálft að í svo mikilvægum málaflokki sem útlendingamálin eru og vegna þess mikla valds sem kærunefnd útlendingamála hefur þá er sjálfsagt og eðlilegt að nefndarmenn uppfylli hæfisskilyrði til að gegna embætti héraðsdómara.

Eins og ég sagði hér áðan hefur verið töluverð umræða um þessa nefnd í kringum málefni umsækjenda um alþjóðlega vernd, einkum frá Venesúela. Það var ljóst þegar nefndin fellir þennan úrskurð sinn um að umsækjendur frá Venesúela skuli fá hér fjögurra ára viðbótarvernd — og hafa ber í huga að fjögurra ára viðbótarvernd í hælisleitendakerfinu er mjög mikil vernd og hún er ekki alls ekki sjálfsögð. Það þurfa mjög ríkar ástæður að liggja að baki því að veita fjögurra ára viðbótarvernd. Sem dæmi hafa þeir flóttamenn sem hafa komið hingað frá Úkraínu fengið eins árs mannúðarvernd og sama má segja um þá sem hafa komið frá Afganistan, þeir hafa einnig fengið eins árs mannúðarvernd þegar svo ber undir að þeir uppfylli þau skilyrði. Nú er t.d. staðan í Afganistan, og sérstaklega gagnvart konum, afar slæm og ég get sagt það hér að ég lauk í októbermánuði skýrslu sem ég gerði á vegum Evrópuráðsins um stöðu flóttamanna í Afganistan, skýrslu sem ég hef unnið að um nokkurt skeið og hún var samþykkt einróma á þingi Evrópuráðsins í Strassborg í október, og það verður að segjast eins og er að stjórnvöld í Afganistan, talibanastjórnin, má nánast segja að sé í herferð eða stríði gegn konum í landinu. Það er gríðarlegur fólksflutningur frá Afganistan til nágrannaríkjanna. Það koma u.þ.b. 4.000 flóttamenn á dag að landamærum Írans til að óska eftir hæli og stór hluti þeirra er fjölskyldufólk, fjölskyldur með dætur sínar til að koma þeim til mennta, koma þeim í skóla, þar sem talibanar hafa nánast skorið niður alla menntun fyrir stúlkur. Það er þyngra en tárum tekur að horfa upp á þá framkomu í garð kvenna og stúlkna í Afganistan. Ég segi þetta hér í þessu samhengi vegna þess að það hefur verið litið svo á að veita þeim eins árs vernd þegar mér persónulega finnst öll rök mæla með því að konur eða stúlkur frá Afganistan skuli njóta fjögurra ára viðbótarverndar.

Það virðist sem nefndin hafi tekið í sínum ákvörðunum allt aðra stefnu gagnvart t.d. þessum hópi umsækjenda sem ég nefndi hér, frá Venesúela, heldur en Norðurlöndin og önnur ríki Evrópu. Noregur veitti engum fjögurra ára vernd sem sótti um frá Venesúela og það sama gilti í Danmörku, Svíþjóð vísaði meiri hluta umsókna frá Venesúela frá og Spánn hafnaði á síðasta ári rúmlega 10.000 umsóknum frá Venesúela. Ég óskaði eftir því hér fyrir ekki svo löngu síðan að kærunefnd útlendingamála kæmi fyrir allsherjar- og menntamálanefnd til að ræða úrskurð sinn gagnvart Venesúela, sem þeir hafa síðan fallið frá og breytt svo að það sé tekið fram. Ég spurði sérstaklega að því hvort kærunefndin hefði ekki kynnt sér á þeim tíma skýrslu Noregs um ástandið í Venesúela, skýrslu kærunefndar útlendingamála í Noregi sem komst að þeirri niðurstöðu að það hafi ekki verið grundvöllur fyrir fjögurra ára vernd. Kærunefndin hér hefur eflaust kynnt sér eitthvað þessa skýrslu en meginmálið er kannski það að Noregur sendi sérstaka nefnd til Venesúela til að kynna sér aðstæður. Það gerði íslenska kærunefndin ekki en komst hins vegar að annarri niðurstöðu en norska kærunefndin.

Ég trúi því að verði frumvarp þetta að lögum muni það auka skilvirkni í þessum málaflokki. Kærunefndin tilkynnti, þegar hún var með til úrlausnar úrskurð Útlendingastofnunar þar sem beiðni um alþjóðlega vernd var hafnað, að hún þyrfti þrjá mánuði til að fjalla um málið og það gæti haft fordæmi fyrir þá sem á eftir kæmu. Nefndin tók það fram að hún þyrfti þrjá mánuði til þess að ákveða sig en hún var í raun og veru hálft ár, eða sex mánuði, að komast að niðurstöðu. Það vantar því skilvirkni í þessa nefnd og þess vegna tel ég að þetta sé góð tillaga hvað það varðar að nefndin verði skilvirkari í störfum sínum.

Það er að sjálfsögðu mikill ábyrgðarhluti að sitja í þessari nefnd. Þessi nefnd fjallar náttúrlega um aðstæður fólks sem sumt hvert kemur úr mjög erfiðum aðstæðum, hefur sætt ofsóknum eða jafnvel líflátshótunum, en svo eru líka umsækjendur sem eru í raun og veru bara að leita sér að betra lífi og sem eru kannski flokkaðir sem svokallaðar efnahagslegir flóttamenn. Nefndin hefur náttúrlega framtíð þessa fólks í höndum sér, ef svo má segja, og hefur þannig heilmikil völd, svo að ekki sé talað um það að stjórnvöld geta ekki, eins og þetta fyrirkomulag er núna, áfrýjað niðurstöðu þessarar nefndar. Auk þess hlýtur að þurfa að leggja mat á áhrif ákvörðunar á hverjum tíma. Ákvörðun kærunefndarinnar í málefnum Venesúela hafði gríðarleg áhrif á sveitarfélögin í landinu. Það er mikið álag sem hefur fallið á sveitarfélögin, sérstaklega hér á stór-höfuðborgarsvæðinu, Suðurnesin nefni ég sem dæmi sérstaklega, Reykjanesbæ, og Hafnarfjörð og Reykjavík. Það er bara gríðarlega mikilvægt að það sé vandað til verka í störfum þessarar nefndar.

Auðvitað spyr maður sig að því hvort þetta sé í raun og veru rétta fyrirkomulagið. Það er ákveðið í lögunum 2016 að fara þessa leið, að vera með sérstaka nefnd. Áður voru þessir úrskurðir í höndum dómsmálaráðuneytisins. Það má segja að í raun og veru sé Alþingi að útvista töluverðum völdum, myndi ég segja, með þeirri ákvörðun sinni að setja þessa nefnd á laggirnar — og hvort það sé rétta leiðin. Hér eru nefndarmenn sem þurfa ekki að standa skil gagnvart kjósendum. Þetta eru embættismenn sem hafa þessi miklu völd. Þess vegna er afar mikilvægt í mínum huga, og okkar flutningsmanna, að þeir uppfylli skilyrði til að gegna embætti héraðsdómara og hafi ekki þessa tengingu sem nefndin hefur með því að í henni sitja fulltrúar frá Mannréttindaskrifstofu Íslands og Mannréttindastofnun Háskóla Íslands. Það tel ég vera óheppilegt og að það geti haft þau áhrif að þar sem samtök eru undir, t.d. Mannréttindaskrifstofa Íslands, geti þau þá haft áhrif á ákvörðun viðkomandi. Ég er alls ekki að fullyrða það hér en þarna eru bara ákveðnar tengingar sem ég tel að séu óheppilegar. Út á það gengur þetta frumvarp, að fækka nefndarmönnum úr sjö í þrjá. Ég tel að það sé mikilvægt fyrir þennan málaflokk og ég vona að frumvarpið fái góða umfjöllun í nefndinni og að sjálfsögðu mun nefndin kalla eftir umsögnum og gestum o.s.frv. Þá væri hægt að ræða öll sjónarmið sem koma fram hvað þetta frumvarp varðar.

Að þessu sögðu, herra forseti, þá vísa ég málinu til hv. allsherjar- og menntamálanefndar.

###

Frú forseti. Ég styð tillöguna sem hér liggur fyrir og fagna því að Alþingi hafi náð sameiginlegri niðurstöðu um hana. Það eru nokkur atriði sem ég hefði viljað orða aðeins með öðrum hætti en ég tel mikilvægt að þessi samstaða hafi náðst, ekki síst að fordæma allt ofbeldi. Við erum friðelskandi þjóð, Íslendingar, og við eigum að fordæma allt ofbeldi og mannslíf á Gaza eru jafn dýrmæt og mannslíf í Ísrael.

Frú forseti. Ég er nýkominn frá þessu átakasvæði þar sem ég var í eina viku og byrjaði á því að funda með palestínskum stjórnvöldum í Ramallah og fundaði síðan með ísraelskum stjórnvöldum. Ég var í hópi 16 þingmanna frá sjö löndum, 16 þingmanna Evrópusambandsins. Ég heimsótti samyrkjubú þar sem þessi hroðalegu hryðjuverk Hamas-samtakanna áttu sér stað. Það mun aldrei á minni ævi líða mér úr minni og það er erfitt að segja frá því sem við sáum og við heyrðum.

Það er rétt að taka það fram að það er verið að mótmæla þessu stríði víða í Evrópu, London og menn segja þar í þessum mótmælum að þetta sé allt lygi, hvernig Hamas kom fram við óbreytta borgara. En það er nú einu sinni þannig að þessi hryðjuverkamenn höfðu myndavélar framan á sér, svokallaðar búkmyndavélar, og tóku upp allt sem þeir gerðu. Þegar tókst að fella þá tóku Ísraelsmenn þessar upptökur og hafa sett saman. Það er til 47 mínútna löng mynd um þessi hroðalegu hryðjuverk og við fengum að sjá þessa mynd. Og hver hefði trúað því, hv. þingmenn, að ungbarn yrði sett inn í bakarofn og hver hefði trúað því að kornabörn væru afhöfðuð og farið með höfuðið inn á Gaza? Hver hefði trúað því að unglingar væru afhöfðaðir með garðyrkjuverkfærum? Þetta er þvílík hörmung, ágætu þingmenn, að það er vart hægt að lýsa því. Fjölskyldur brenndar, fólk skotið í rúmum sínum sofandi, konum nauðgað ítrekað, fóstur skorin úr móðurkviði. Þetta er mannvonska sem orð fá ekki lýst. Þetta er ástæða þess að hörmungar dynja yfir saklaust fólk á Gaza.

Þingmannahópurinn var spurður að því, þegar við fórum í þinghúsið og ræddum við þingforsetann í Knesset í Jerúsalem, þeir spurðu okkur: Hvað hefðuð þið gert, hvað mynduð þið gera, ágætu þingmenn, þegar tæplega 2.000 hryðjuverkamenn ráðast inn í landið ykkar alvopnaðir og drepa á miskunnarlausan hátt eins og ég hef lýst hér, og á eftir þeim kæmu 2.000 almennir borgarar með axir, hnífa, skóflur og stælu öllu steini léttara og tækju gísla með sér yfir á Gaza? Hvað mynduð þið gera ef það væri skotið á ykkur 9.000 eldflaugum og teknir 240 gíslar frá 20 löndum? Mynduð þið kalla eftir vopnahléi? Það sló þögn á þingmannahópinn og við höfðum engin svör.

Ástandið á þessu svæði er svakalegt og stigmögnun átakanna gæti hæglega gerst í dag. Síðasta daginn sem ég var í Tel Aviv var skotið sjö eldflaugum á þá borg. Ég fór tvisvar sinnum niður í loftvarnabyrgi og þann sama dag var skotið stýriflaug frá Jemen í átt að Eilat sem er við Dauðahafið í landi Ísraels. Ísraelsmönnum tókst að skjóta niður þá eldflaug fyrir ofan himinhvolfið í 1.600 metra fjarlægð frá Jemen. Hvað ef þeim hefði ekki tekist að skjóta niður þessa eldflaug? Bandaríkjamenn eru með tvö flugmóðurskip og einn kafbát á þessu svæði til að koma í veg fyrir þriðju heimsstyrjöldina.

Kæru þingmenn. Það er veruleg hætta á því að við eigum eftir að horfa upp á margfalt verri aðstæður en hér er verið að fjalla um. En við sem friðelskandi þjóð getum að sjálfsögðu fordæmt og eigum að fordæma allt þetta ofbeldi. Ég vona að þessi tillaga verði samþykkt hér einróma og hún sendi þau skilaboð út í umheiminn að Ísland sé friðelskandi þjóð og við vonum að þessum hörmungum linni, að það takist að frelsa palestínsku þjóðina frá Hamas-samtökunum og hefja viðræður um frið og tveggja ríkja lausn sem við styðjum.

###

Herra forseti. Ég þakka hv. þingmanni og tek alveg undir það með honum að það er sjálfsagt að fræða um skyldleika trúarbragðanna. Það er bara mjög mikilvægt, sérstaklega þegar kemur að umburðarlyndinu. Við erum náttúrlega að horfa upp á mörg stríðin og annað slíkt sem tengist trú, því miður.

En af því að hv. þingmaður minntist hér aðeins á trúboð þá held ég að ég hafi farið mjög vel yfir það í minni framsöguræðu að hér er ekki um trúboð að ræða. Ég vitnaði m.a. í dr. Sigurð Pálsson og fleiri sem hafa gefið mjög greinargóðar útskýringar á því hversu mikilvæg fræðslan er en að hún sé ekki og eigi ekki að vera trúboð. Ég held að það sé alveg skýrt í þessu frumvarpi og að það þurfi enginn að efast um það.

Af því að hv. þingmaður minntist aðeins á samfélagsmiðlana þá finnst mér bara ágætt að koma því á framfæri — hver er staða grunnskólanna í dag? Við sjáum það að einelti er að aukast í grunnskólunum og einelti eykst mjög í kringum 2012 sem er um svipað leyti og samfélagsmiðill sem heitir á ensku Snapchat kemur fram á sjónarsviðið þar sem er hægt að senda myndir og annað slíkt. Við sjáum það á öllum tölum að einelti hefur aukist í grunnskólum og töluvert á síðustu árum og það kemur fram í könnunum sem hafa verið gerðar. Í dag er það þannig að fjórði hver nemandi í 6. bekk hefur tilkynnt um einelti. Þetta eru svakalega háar tölur. Sömuleiðis hefur sjálfsálit unglinga dalað og ofbeldi nemenda gagnvart kennurum í grunnskólum aukist. Það er áhyggjuefni hvert við stefnum og tel ég að þetta frumvarp sé liður í því að vinna gegn þessari þróun og einmitt að nemendur fái þessa þjálfun í siðferði sem þau geta svo stuðst við með biblíusögunum sem eru mjög heppilegar, einfaldar  og hafa þessa djúpu siðferðilegu merkingu. — Ég þakka hv. þingmanni fyrir gott andsvar.

###

Herra forseti. Ég þakka hv. þingmanni fyrir andsvarið. Það er alveg rétt hjá hv. þingmanni að það segir í 2. gr. grunnskólalaganna, þ.e. svokallaðri markmiðsgrein, frá 2008 að starfshættir grunnskóla skuli m.a. mótast af kristinni arfleifð íslenskrar menningar. Það er ekki síst þess vegna sem ég tel að það sé eðlilegt framhald af þessu einmitt að leggja það til hér, eins og er lagt til í þessu frumvarpi, að það verði aukin áhersla á kristinfræði í grunnskólum. Það er alveg í rökréttu framhaldi af þessari markmiðsgrein sem ég var að lesa hér áðan. Eins og kom fram í andsvari sem ég átti hér á undan við hv. þm. Lilju Rannveigu Sigurgeirsdóttur er það einmitt þess vegna sem tel ég nauðsynlegt að auka vægi kristinnar kennslu eða kristinfræðikennslu í skólum, m.a. vegna þess að við stöndum frammi fyrir því að það er orðið töluverður fjöldi barna sem hefur ekki íslensku að móðurmáli, er af erlendu bergi brotinn og býr hér á landi og hefur kannski önnur trúarbrögð o.s.frv. Þannig að þetta er partur af því að hafa skilning á eigin trúarbrögðum til að öðlast skilning og umburðarlyndi gagnvart öðrum trúarbrögðum.

Hv. þingmaður kom ágætlega inn á þetta og ég þakka honum fyrir hans andsvar. Eins og ég segi þá hlýtur að vera eðlilegt að fjallað sé ítarlega um þau trúarbrögð sem eru ríkjandi í samfélaginu og að sjálfsögðu er náttúrlega bara þekking á kristninni forsenda skilnings á vestrænni menningu almennt og samfélagi. Þannig að ég vona svo sannarlega  að þetta frumvarp fái góðan framgang hér í þinginu og hlakka til þess þegar það kemur fyrir nefndina og að fá gesti o.s.frv.

Ég minni ræðumann á tímann.

###

Herra forseti. Ég þakka hv. þingmanni fyrir þetta ágæta innlegg í þessa umræðu og ég minni bara á, eins og ég minntist á hér í minni ræðu, að þegar þessi breyting er gerð þá er trúarbragðafræðsla felld undir samfélagsgreinarnar og þá er tíminn orðinn naumt skammtaður. Það voru allir kennarar sammála því sem ég ræddi við að það þyrfti að auka þennan tíma og að þetta kæmi bara niður á þessum greinum og niður á kennslunni. Ég er þeirrar skoðunar að það sé mjög mikilvægt að þekkja eigin trúarbrögð og sérstaklega þegar kemur að fjölmenningu, það sé mikilvægt til þess að auka skilning á trúarbrögðum annarra. Ég held ég hafi fært ágætisrök fyrir því hér í minni ræðu.

Kjarni málsins er þessi að það hefur dregið úr kennslu í kristinfræði í skólum landsins og ég tel það vera óheppilegt. Ég tel það mjög gott innlegg fyrir börn í dag að þekkja biblíusögurnar eins og ég nefndi. Það er alveg rétt sem hv. þingmaður nefndi að það er minnst á þær í aðalnámskrá en eins og ég sagði áðan þá er ekki verið að fylgja þessu nægilega vel eftir. Þess vegna er afar mikilvægt að þetta sé fastmótað og m.a. að kristinfræði verði kennd helminginn af þessum tíma sem ætlað er í þetta, eins og ég nefndi áðan. Í mínum huga er þetta frumvarp mjög skýrt. Og eins og ég sagði þá ræddi ég þetta við kennara og ég hef fengið mikla hvatningu, m.a. frá kennurum sem telja að við þurfum að bæta okkur í þessum efnum og eru að sjálfsögðu fylgjandi því að kristinfræði sé kennd í skólum.

###

Herra forseti. Ég þakka hv. þingmanni fyrir andsvarið og gott að fá þetta fram vegna þess að þetta er einmitt það sem ég komst að þegar ég var að vinna þetta frumvarp. Ég vil taka það fram að ég var í góðu samstarfi við þá sem þekkja vel til þessara mála. Ég ræddi við kennara, ég ræddi við prófessora við Kennaraháskóla Íslands, þannig að ég var með fólk með mér í þessari vinnu sem þekkir mjög vel hvernig þessum málum er háttað. Þeim bar öllum saman um að það er ekki nein staðfesta í kennslunni, þ.e. kennarar hafa í raun og veru frjálsan vilja með það hvað þeir kenna þegar kemur að trúarbragðafræðinni. Ef kennari hefur sérstakan áhuga á t.d. búddisma eða einhverju svoleiðis, þá getur hann kennt meira um þau trúarbrögð en önnur trúarbrögð, þ.e. það vantar þessa skýru leiðbeiningar um það hvernig kennslunni skuli háttað. Það er alveg rétt sem hv. þingmaður nefndi að það er að sjálfsögðu minnst á kristni í aðalnámskrá og í kennslunni en hún er ekki kennd sem sérstakt fag lengur og út á það gengur hluti þessa frumvarps. Ég legg m.a. til að það verði fastákveðið með hvaða hætti kennslunni skuli háttað, þ.e. það skuli kennt 50% um kristni og 50% um önnur trúarbrögð vegna þess að framkvæmdin hefur verið önnur og það tel ég óheppilegt. Þess vegna er lögð áhersla á að það verði skýrt með hvaða hætti kennslunni verði háttað og aukið vægi kristinfræðikennslu. Það er það sem frumvarpið gengur út á og skýrt með hvaða hætti kennslunni skuli háttað.

###

Frú forseti. Ég mæli hér fyrir frumvarpi til laga um breytingu á lögum um grunnskóla, nr. 91/2008, kristinfræðikennsla. Flutningsmenn eru Birgir Þórarinsson, Ásmundur Friðriksson, Jakob Frímann Magnússon, Jón Gunnarsson, Vilhjálmur Árnason, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Inga Sæland og Tómas A. Tómasson.

Frumvarpið hljóðar svo:

„1. gr.

Á undan orðinu „trúarbragðafræði“ í 2. mgr. 25. gr. laganna kemur: kristinfræði og.

2. gr.

Lög þessi öðlast þegar gildi.“

Ég vík þá að greinargerðinni, frú forseti.   Frumvarp þetta var lagt fram á 151. löggjafarþingi, 141. mál, en náði ekki fram að ganga og er nú lagt fram að nýju. Frumvarp þetta lýtur að því að auka veg kristinfræðikennslu í grunnskólum landsins eins og var fyrir gildistöku grunnskólalaga, nr. 91/2008. Heiti námsgreinarinnar trúarbragðafræði verði breytt í kristinfræði og trúarbragðafræði. Áherslan á kristna trú umfram önnur trúarbrögð helgast af menningu okkar og tengslum við sögu kristinnar trúar í landinu, sbr. 2. gr. grunnskólalaga frá 2008, þar sem segir að starfshættir grunnskóla skuli m.a. mótast af „kristinni arfleifð íslenskrar menningar“. Eðlilegt hlýtur að teljast að fjallað sé ítarlega um þau trúarbrögð sem ríkjandi eru í samfélaginu og þekking á kristni og Biblíunni er forsenda skilnings á vestrænni menningu og samfélagi. Þekking á eigin trú er forsenda til skilnings á trú annarra og leið til umburðarlyndis. Skólanum er ætlað að miðla grundvallargildum þjóðfélagsins, sem hér á landi eru byggð á kristnum rótum.

Nám í kristinfræði er mikilvægt til skilnings á hugtökum eins og kærleik, umhyggju og umburðarlyndi, sbr. markmiðsgrein grunnskólalaga. Lögð verði áhersla á að nemendur læri að þekkja þá samkennd og siðferði sem birtist okkur í sögum guðspjallanna, að nemendur öðlist þjálfun í siðferði, sem þau geta stuðst við, með því að þekkja biblíusögurnar og merkingu þeirra.

Í kjölfar breytingar á grunnskólalögum, sem hér er lögð til, ber að uppfæra aðalnámskrá grunnskóla, m.a. kafla 6.1., kafla 8.5., kafla 24.1. og kafla 24.2., í samræmi við efni frumvarpsins. Í námsgreininni kristinfræði og trúarbragðafræði skal hlutfall kennslu í kristinfræði vera 50% og trúarbragðafræði 50%. Jafnframt þarf að uppfæra og auka námsefni á þessu sviði. Sem dæmi má nefna að hið víðfeðma námssvið samfélagsgreina hefur ekki nema 11,46% af heildartímafjölda nemenda í grunnskólum, sbr. almenna hluta aðalnámskrár 2011. Hlutfallið er því lægra en það var áður en ólíkar greinar samfélagssviðsins voru sameinaðar. Æskilegt er í ljósi þess hversu samfélagsgreinarnar eru margar og víðfeðmar að auka heildartímafjöldann. Greinarnar eru saga, landafræði, þjóðfélagsfræði, trúarbragðafræði, lífsleikni, heimspeki ásamt siðfræði, sbr. aðalnámskrá grunnskóla, greinasvið 2013.

Ég ætla hér næst, frú forseti, að víkja að ágripi af sögu kristinfræðikennslu á Íslandi. Kirkjan festi rætur í íslensku samfélagi fljótlega eftir kristnitökuna árið 1000. Fast helgihald, guðsþjónustur, dýrlingar og ýmsar hátíðir sýna að kirkjan snerti líf einstaklinga nánast alla ævi þeirra. Kirkjur, skólar og klaustur risu, bókmenntir og listir blómguðust og kirkjan varð æ viðameiri stofnun í samfélaginu. Þannig var kirkjan og hugmyndafræði hennar meðal hornsteina samfélagsins næstu fimm hundruð árin, eða þar til nýr siður var tekinn upp.

Fræði Lúthers hin minniBarnalærdómskverVið siðbreytinguna um 1550 jókst menntun enn frekar. Marteinn Lúther taldi menntun gegna mikilvægu samfélagslegu hlutverki í hæfni manna til að sinna veraldlegum skyldum. Trúarleg fræðsla þjónaði andlegum tilgangi. Á Íslandi jókst almenn menntun og hófst formleg kennsla í kristnum fræðum á þeim tímapunkti. Kennslan fólst fyrst og fremst í þátttöku fólks í guðsþjónustum kirkjunnar en kennslubækur í lestri geymdu þó oft fræðslu um kristna trú. Árið 1594 voru gefin út á Íslandi í þýðingu Odds Gottskálkssonar og árið 1736 var gefið út í íslenskri þýðingu en það innihélt 759 spurningar og svör. Árið 1746 kom tilskipun frá konungi um að fimm til sex ára börn ættu að læra fræði Lúthers og síðar kverið. Prestar skyldu vitja heimila og fylgjast með námi barna og sekta heimili ef því var ekki sinnt. Skylda var að hefja kristindómsnám fyrir 10 ára aldur og ljúka því fyrir 14 ára aldur, vanræksla varðaði sektum.

Skipulögð kennsla kristinfræði hófst ekki fyrr en í kringum 1879. Þá voru lög samþykkt á Alþingi og staðfest af konungi, þar sem kveðið var á um að fræðslan væri á ábyrgð heimilanna en prestar hefðu eftirlit með henni. Það var hin opinbera og viðurkennda skipan þar til barnafræðslulög voru sett árið 1907. Með þeim lögum færðist skipan fræðslumála undan umsjá kirkjunnar og yfir til ríkis og skóla.

Árið 1929 var gefin út námskrá þar sem fram kom að kennsla kristinfræði skyldi hefjast við átta ára aldur og ljúka við 13 ára aldur. Gefnar voru út biblíusögur á síðari hluta 19. aldar og voru þær kenndar ásamt kverunum, Gamla testamentinu, Nýja testamentinu, sálmum og bænum. Námið var að mestu í formi utanbókarlærdóms og kennarar og prestar sáu um kennslu þrátt fyrir að búið væri að aðskilja kirkju og skóla. Með þessari námskrá hófst biblíusögukennsla í því formi sem best er þekkt í dag. Biblíusögurnar eru síðast nefndar í aðalnámskrá grunnskóla 2007 en þar kemur fram að biblíusögur séu veigamikill þáttur og nemendur eigi að leita eftir trúarlegri merkingu þeirra, menningaráhrifum og tengslum við daglegt líf.

Fræðslulög voru sett árið 1946 sem varð til þess að vægi kristinfræðslu rýrnaði. Árið 1960 var ný námskrá gefin út. Þar var nánar farið í það námsefni sem kenna átti en nemendur áttu að læra ákveðna sálma, ritningargreinar og þekkja helstu viðburði kirkjusögunnar. Markmið voru sett fram varðandi kennsluna, hún átti meðal annars að veita nemendum þekkingu á aðalefni ritningarinnar, fræða nemendur um líf Jesú Krists og efla þroska þeirra með fræðslu um lífsskoðun og kristna siðfræði.

Í lögum um grunnskóla sem sett voru árið 1974 kom nýtt ákvæði þar sem fram kom í fyrsta sinn að kristilegt siðgæði skyldi móta skólastarfið og að sérstaklega skyldi kenna siðfræði og almenn trúarbrögð. Dr. Gunnar Thoroddsen talaði fyrir því á Alþingi að kristið siðgæði ætti heima í markmiðsgrein um grunnskólana. Í 2. gr. laganna sagði svo:

„Starfshættir skólans skulu því mótast af umburðarlyndi, kristilegu siðgæði og lýðræðislegu samstarfi.“

Þá um  kristinfræði í aðalnámskrá grunnskóla frá 1976 til 2007.   Í kjölfar laga um grunnskóla kom út aðalnámskrá grunnskóla árið 1976. Kristinfræðikennsla breyttist þar á róttækan hátt þannig að kristilegt siðgæði fékk aukna áherslu, aðrar kirkjudeildir og önnur trúarbrögð sömuleiðis. Breyttar áherslur voru kynntar, með auknu tilliti til nemenda og skilnings þeirra á námsefninu.   Þar er í fyrsta sinn talað um aðrar kirkjudeildir og önnur trúarbrögð samhliða kristinfræði og siðfræði:

„Tilgangur náms í kristnum fræðum, siðfræði og fræðslu um önnur aðaltrúarbrögð er að veita nemendum þekkingu á kjarna og kenningu kristinnar trúar, sögu og útbreiðslu hennar og áhrifum á líf einstaklinga og menningu þjóða, leiðbeina nemendum um undirstöðuatriði kristinnar siðfræði og fræða þá um önnur helstu trúarbrögð nútímans.“

Aðalnámskrá árið 1989 var áþekk. Þar kemur fram að undir námsgreinina falli kennsla í kristinfræði, siðfræði og trúarbragðafræði og kenna eigi hana í 1.–9. bekk. Náminu er ætlað að veita nemendum þekkingu og skilning á kristindómi, lögð er áhersla á kristinn mannskilning og siðferðileg atriði í tengslum við mannleg samskipti, þjóðlífið og nýtingu náttúruauðlinda.

Eðlilegt þótti að byggja kennsluna á túlkun evangelísk-lúterskrar kirkju þar sem nánast öll þjóðin tilheyrði þjóðkirkjunni eða evangelísk-lúterskum fríkirkjusöfnuðum, sbr. 62. gr. stjórnarskrár lýðveldisins Íslands. Trúarbragðafræðin felst í því að nemendur þekki muninn á kristni og öðrum trúarbrögðum og kunni skil á grundvallarmun á trúarbrögðum, hugmyndum sem og sameiginlegum þáttum. Jafnframt segir:

„Mikilvægt er að sýna nærgætni þegar fjallað er um málefni og viðhorf sem tengjast heimilum, t.d. neyslu og lífsvenjur. Þetta á sérstaklega við um trúar- og lífsskoðanir.“

Ákvæði um undanþágu frá kennslugreinum þar sem fjallað er um trúar- og lífsskoðanir fólks kom fyrst fram í aðalnámskrá grunnskóla árið 1989:

„Með hliðsjón af sérstöðu þessara þátta, einkum hvað varðar trúfrelsi, er heimilt að veita einstökum nemendum undanþágu frá ákveðnum þáttum skyldunáms grunnskóla. Jafnframt ber að tryggja hverjum nemanda sem fær undanþágu jafnvæg tækifæri til menntunar og þroska.“

Í aðalnámskrá árin 1999 og 2007 er tekið fram að kristin trú hafi verið mótandi afl í íslensku þjóðlífi og að meira en 95% þjóðarinnar séu skráð í kristin trúfélög og ekki sé hægt að skilja sögu og menningu þjóðarinnar án þekkingar á kristinni trú, siðgæði og sögu kirkjunnar.   Í aðalnámskrá árið 1999 segir:

„Kristilegt siðgæði á að móta starfshætti skólans ásamt umburðarlyndi og lýðræðislegu samstarfi. Þó að þetta eigi við um skólastarfið almennt hlýtur kennsla í kristnum fræðum að sinna þessum þætti sérstaklega og vinna markvisst að því að stuðla að siðgæðisþroska nemendanna í glímu við siðferðileg álitamál. Gengið er út frá því að það sé gert í ljósi kristilegrar siðfræði.“

Enn fremur segir:

„Námi í kristnum fræðum, siðfræði og trúarbragðafræði er ætlað að stuðla að menntun og þroska nemenda og efla skilning þeirra á íslensku samfélagi og menningu í fortíð og nútíð.“

Í sérstökum kafla um kristinfræði, siðfræði og trúarbragðafræði segir:

„Kristin trú á sér rætur í sögulegum atburðum, allt frá tímum Gamla testamentisins, sem ná hámarki í lífi, starfi og kenningu Jesú Krists. Framhald þeirrar sögu er svo saga kristinnar kirkju allt til okkar daga. Í námskránni er leitast við að láta þessa sögulegu framvindu og tengsl hennar við nútímann verða ljós, svo og margvísleg trúarleg og menningarleg áhrif hennar. Mikilvægur hluti þessarar sögu er einnig saga einstaklinga og hreyfinga sem markað hafa spor í þágu trúar, mennta og mannúðar.“

Í aðalnámskrá 2007 er aðaláhersla á kristna trú í trúarbragðafræðikennslu, einkum evangelísk-lúterska trúarhefð. Vegna víðtækra áhrifa Biblíunnar, trúarbókar kristinna manna og gyðinga, á trú, siðgæði og menningu í heiminum sem og á íslenska tungu, er markmið námsins að efla þekkingu nemenda á henni. Önnur trúarbrögð, svo sem búddadómur, hindúasiður, íslam og gyðingdómur, eru mikilvæg vegna tengsla þeirra við landafræði og sögu heimsins.

Grunnur þess siðgæðis sem íslenskt þjóðfélag hefur byggt á er í anda kristilegs siðgæðis. „Við eigum ekki að vera feimin við að segja að við séum kristið samfélag,“ sagði Þorgerður K. Gunnarsdóttir menntamálaráðherra í umræðum á Alþingi um kristilegt siðgæði í nóvember 2007. Engu að síður mælti ráðherra fyrir því að kristinfræði yrði ekki lengur kennd sem sérstakt fag. Með gildistöku nýrra grunnskólalaga, nr. 91/2008, var því fallið frá því að kenna kristinfræði sem sérstakt fag.

Um núgildandi aðalnámskrá.   Töluverðar breytingar voru gerðar á almenna hluta aðalnámskrár grunnskóla 2011 í tíð Katrínar Jakobsdóttur menntamálaráðherra. Námsgreinin kristinfræði er ekki lengur til, sbr. grunnskólalögin 2008.

Í nýjustu aðalnámskrá grunnskóla frá 2013 breyttist tilhögun kennslu trúarbragða lítið frá fyrri árum og er trúarbragðafræðsla ein af níu námsgreinum sem falla undir samfélagsgreinar. Er það á valdi hvers skóla eða kennara að skipta þeim tíma sem gefinn er á milli þessara greina. Það er mat viðmælenda við vinnslu frumvarpsins að sá tími sé of naumt skammtaður. Ekkert opinbert samræmi er milli skóla landsins um hversu mikinn tíma þeir nýta í hvert fag innan samfélagsfræðinnar. Kom það fram af hálfu viðmælenda að dæmi séu þess að kristinfræði fái minna vægi í trúarbragðafræði en önnur trúarbrögð.

Kristin- og trúarbragðafræðikennsla hefur þróast hægt og rólega og erum við langt komin frá þeim markmiðum kennslunnar sem sett voru á miðri 16. öld. Ágreiningsmálin virðast þó ávallt þau sömu, þ.e. hvað á að kenna og hver á að sjá um það. Á síðustu áratugum hefur bæst við ágreiningur um hvernig hægt sé að taka tillit til allra og koma í veg fyrir mismunun vegna trúar- og lífsskoðana en halda samt í þær hefðir sem við höfum sem kristið samfélag.

Formleg kristinfræðikennsla á Íslandi þar sem kristinfræði var kennd sem sérstakt fag stóð frá miðri 16. öld til ársins 2008 eða í tæp 460 ár. Frá árinu 2008, við gildistöku nýrra grunnskólalaga, hefur kristinfræði verið kennd sem hluti af trúarbragðafræðslu, ekki sem sérstakt fag, eins og áður segir.

Frú forseti. Menning okkar og saga mótast af kristni og eðlilegt er að spurt sé hvaða hlutverki kristinfræðikennsla geti gegnt í nútímasamfélagi, þar sem sívaxandi veraldarhyggja og fjölhyggja eru áberandi. Andstæðingar kristinfræðikennslu vísa gjarnan til þess að æ fleiri segi sig úr þjóðkirkjunni og fáir trúi á guð.

Upplestrarkeppni í grunnskólaFlutningsmenn eru þeirrar skoðunar að taka eigi tillit til þeirra trúarbragða sem hafa verið ráðandi í mótun menningar okkar og samfélags. Kristni er samofin sögu þjóðarinnar í meira en þúsund ár. Ekki er hægt að skilja menningu okkar nema hafa þekkingu á kristnum gildum, svokölluð fjölmenningarhyggja kemur þar ekki í staðinn. Rökin eru þar af leiðandi menningar- og samfélagsleg, eða með öðrum orðum að það sé eðlilegt að þau trúarbrögð sem eru ríkjandi í samfélaginu fái viðeigandi umfjöllun í kennslunni. Þetta er best gert með því að gera breytingar á gildandi kennslufyrirkomulagi á þann veg að kristinfræði fái aukið vægi á ný, eins og var fyrir gildistöku laga nr. 91/2008. Tengsl skóla og okkar kristna menningararfs eru mikilvæg til þess að viðhalda skilningi á grundvallaratriðum hinnar menningarlegu umgerðar þjóðarinnar. Hinn kristni grunnur er þjóðinni ekki minna virði en sagan og tungan. Þess má geta í þessu sambandi að í handbókinni segir að kristinfræði henti sérstaklega vel til undirbúnings fyrir vandaðan lestur.

Flutningsmenn leggja til að áhersla á kristinfræði verði aukin innan trúarbragðafræðinnar. Hér á landi fer innflytjendum sem koma frá ólíkum menningarheimum fjölgandi og eykur það kröfur um umburðarlyndi og gagnkvæma virðingu.

Með vaxandi fjölgun íslenskra ríkisborgara sem eru af erlendu bergi brotnir eykst nauðsyn þess að brjóta niður múra á milli menningarheilda og trúarhópa og auka þar með umburðarlyndi. Slíkt er best gert með sérstakri fræðslu um ríkjandi trú landsins, kristni, og almennri fræðslu um trúarbrögð heimsins og þar með menningu og siði þjóða og þjóðarbrota. Til að slík fræðsla verði að gagni og nái að stuðla að alhliða þroska nemenda og virkri þátttöku þeirra í lýðræðisþjóðfélagi þarf hún að ná til allra.

Árið 2002 gaf Evrópuráðið út tilmæli um að aðildarríkin geri sér grein fyrir því að trúarbrögð séu mikilvægur þáttur í evrópsku samfélagi og að menntun sé lykillinn að baráttunni gegn fáfræði, staðalímyndum og misskilningi varðandi trúarbrögð og leiðtoga þeirra. Evrópunefnd gegn kynþáttafordómum og umburðarleysi, á ensku European Commission against Racism and Intolerance, telur að menntun gegni mikilvægu hlutverki í baráttunni gegn skorti á umburðarlyndi og kynþáttafordómum, þar sem nemendur séu fræddir um fjölbreytileika mannlífsins og mismunandi trúarbrögð.

Fræðsla í kristnum fræðum, siðfræði og trúarbragðafræði miðlar nemendum þekkingu á eigin rótum.

Kirkjan veitir mikilvæga þjónustu á ýmsum sviðum og er fólki mikilvæg. Reynslan sýnir að aðstæður geta einnig skapast þar sem fólk leitar mjög til kirkjunnar. Má þar nefna náttúruhamfarir og slys. Um síðustu áramót voru um það bil 60% þjóðarinnar í þjóðkirkjunni. Fleiri kristnir söfnuðir eru í landinu og á síðustu árum hefur fjölgað töluvert í söfnuði kaþólskra.

Markmið kennslunnar í kristinfræði og trúarbragðafræði á að vera í góðu samræmi við nútímasamfélagið. Kennarar virði ólíkan trúarlegan og menningarlegan bakgrunn nemenda og kennslan byggist á fræðslu. Nemendur læri að setja kristinfræðinámið í stærra þekkingarlegt samhengi. Þeir öðlist siðfræðilegan, siðferðilegan og félagslegan þroska, öðlist getu til að skilja viðhorf trúarbragða gagnvart einstaklingi, samfélagi og umhverfi, læri að bera virðingu fyrir fólki af annarri menningu og trú, geti tekið upplýstar ákvarðanir og rökstutt þær.

Tengja þarf kennsluna við samfélagið, menninguna og nútímann. Fræða þarf um góðar og slæmar afleiðingar trúarbragða á víðum grundvelli. Nemendur læri að bera virðingu fyrir trú og skoðunum annarra. Lögð verði áhersla á að hlutverk kennara felist í fræðslu en ekki trúboði.

Mikilvægt er að nemendur fræðist um þá trú sem mótað hefur samfélagið óháð kirkjusókn. Kirkjusókn eða sveiflur í henni frá einum tíma til annars hagga ekki menningararfi þjóðarinnar. Veraldarvæðing og einkatrú ætti ekki að hafa áhrif á það hvað við lærum um sögu okkar og samfélag. Á Norðurlöndum er kristinfræðikennsla yfirleitt skilgreind sem hluti af almennri menntun. Grunnskólar í Danmörku byggja trúarbragðakennslu á kenningum dönsku þjóðkirkjunnar, siðfræði, biblíusögum og sögu kristninnar. Í Noregi segir að skólinn skuli byggjast á grunngildum hins kristna arfs.

Fræðsla í kristnum fræðum á ekki að hafa trúarlega boðun að markmiði. Í því felst að kennslan á að vera fræðileg en ekki boðandi. Í sem grófustu dráttum má skipta kristinfræðikennslu í siðfræðihluta og sagnfræðihluta. Trúfræðsla gæti verið þriðja sviðið en hana má fella undir sagnfræði, sé hlutleysis gætt. Sem siðfræði er trúarbragðafræðsla afar mikilvæg. Í siðfræðilegri fjölhyggju nútímans ætti fræðslan að gera nemendur vel í stakk búna til að fást við spurningar sem snúa að hversdagslífinu og auka umburðarlyndi og gagnkvæman skilning á ólíku lífsviðhorfi. Þrátt fyrir það getur siðfræðin ekki svarað spurningum um tilgang og lífsgildi nema að takmörkuðu leyti. Hún getur ekki farið fram eins og sagnfræðikennsla, sem staðreyndanám, né heldur sem einhvers konar áróðursfærsla fyrir ákveðnum viðhorfum. Kennslan krefst hlutleysis og ætlast er til að hún fáist við raunveruleg vandamál. Mikilvægt er að undirbúa kennara og kennaranema vel fyrir kennslu þessarar námsgreinar.

Hið trúarlega efni í siðfræðikennslunni hefur einkum mikilvægu fræðsluhlutverki að gegna. Hefðir og saga skipta máli og fyrir Vesturlönd er sérstök áhersla á kristna siðfræði- og trúarhefð, umfram aðra trúarbragðafræði, skiljanleg í ljósi náinna tengsla við siðfræði og sögu kristninnar.

Pælingar IDr. Páll Skúlason segir í riti sínu um siðfræðikennslu:

„Að vega og meta rök er mikilvægur þáttur siðfræðikennslunnar. Siðfræðikennsla er í raun ekki kennsla, heldur þjálfun. Góð kennsluaðferð í siðfræði er umræða um kröfuna um samkvæmni. Að aga fólk til samkvæmni milli orða og breytni er mikilvægt verkefni siðfræðikennslu því að slíkt er helsta leiðin til að þjálfa fólk til að móta heilsteypta hugsun og taka ákvarðanir vitandi vits um eigin afstöðu og viðhorf.“

Fjölskylda og nánasta umhverfi eru helstu áhrifavaldar á siðferðisvitund barna en skólanum er ætlað að hvetja börn og unglinga til að huga að forsendum og rökum hugmynda og skoðana.

Siðfræðikennsla er mikilvæg í skólum og aukin áhersla á kristinfræði ætti að efla trúarlegan, siðferðilegan og félagslegan þroska nemenda.

Skólinn er ekki trúboðsstofnun og því á kennslan ekki að stangast á við trúfrelsi. Það er kirkjunnar og trúfélaganna að sjá um boðun trúarinnar en ekki skólans. Á sama hátt er það ekki hlutverk skólans að vinna ákveðnum trúarskoðunum fylgi þótt fjallað sé um þær í kennslunni.

Skólanum er ætlað að miðla þekkingu og auka skilning á kristinni trú og öðrum trúarbrögðum. Hægt er að kenna kristinfræði og vísa til kristindómsins án þess að boða hann. Markmið grunnskólans í lögum er byggt á kennslufræði og aðferðafræði. Kennslufræðin felur í sér markmið og innihald kennslunnar en aðferðafræðin, sem er sjálfstæð grein, fæst við að útfæra kennslufræðina á nákvæman hátt. Kristindómurinn fæst við manninn í heild og tilveru hans og í þeim skilningi er kristinfræðikennslan ekki eitthvað sem takmarkast við trúarlegan þátt mannlífsins.

Markmið og innihald kennslunnar er innan þess ramma sem fræðsluyfirvöld setja skólum. Kirkjan ákveður ekki hvernig kristinfræði er kennd. Aðferðafræðinni er ætlað að miða að fræðslu og miðlun þekkingar.

Kirkja og skóli á 20. öldDr. Sigurður Pálsson segir í riti sínu að skólinn eigi að miðla menningararfinum og stuðla að persónuþroska barna. Trúarlegur þáttur menningarinnar er mótandi en skólinn á þó ekki að vera framlenging á starfi kirkjunnar.

Með aukinni áherslu á kristinfræði er ekki gert lítið úr mikilvægi þekkingar á öðrum trúarbrögðum. Við hljótum að gangast við því hver við erum, sögulega, siðferðilega og trúarlega.

Frá kristnitökunni fyrir um þúsund árum hefur kristin kirkja og kenning leikið stórt hlutverk í íslenskri menningu og sögu. Íslensk menning verður því vart skilin án þekkingar á grundvallaratriðum kristindómsins og áhrifum hans á sögu þjóðarinnar. Ef markmið íslenska menntakerfisins er að leggja rækt við sögu og menningu þjóðarinnar ætti ekki að gleyma þeirri staðreynd.

Trúin og sagan að baki ólíkum siðferðisviðhorfum er jafn mikilvægur hluti kennslunnar og siðfræðin sjálf. Án þessara þátta er illmögulegt að þekkja uppruna siðferðishugmynda og vinna að samstöðu og skilningi milli ólíkra viðhorfa.

Foreldrar og samfélagið eiga að kynna trúna fyrir börnunum því ef við gerum það ekki erum við í raun að velja fyrir þau. Því sá sem ekki kynnist trúnni getur ekki með góðu móti hafnað henni. Við þurfum að treysta börnunum til að velja því valið er mikilvægt hverjum manni. Það gerir kröfu um að við tökumst á við spurningar um okkur sjálf, mannlega tilveru, tilgang lífsins, stöðu mannsins í veröldinni og grundvöll siðferðisskoðana. Af hverju ættum við að takmarka kosti barnanna eða jafnvel forða þeim frá þeim? Kristinfræði getur hjálpað nemendum að taka sjálfstæða og ígrundaða ákvörðun um hvort þeir vilji aðhyllast kristni, önnur trúarbrögð eða jafnvel engin.

Í löndum þar sem aðskilnaður ríkis og kirkju hefur farið fram, eins og í Svíþjóð, er enn lögð mest áhersla á kristna trú í trúarbragðafræðslu grunnskólanna.

Eðlilegt er og æskilegt að kristinfræði sé kynnt æsku þjóðarinnar í meira mæli en gert er. Æska landsins á rétt á að fá að kynnast trúarbrögðunum sem mótuðu það samfélag sem við búum í. Saga landsins og kristni er að mörgu leyti samofin, þess vegna á kristinfræðin að njóta sérstöðu innan veggja grunnskólanna. Eðlilegt er að hún sé því í forgrunni í kennslu trúarbragða og vegna tengsla trúarinnar við sögu Íslands og menningu.

Tengslin eru menningarleg, söguleg og félagsleg. Okkur ber að kynna áhrifin sem kristnin hefur haft á samfélag okkar. Eðlilegt er því að fræða sérstaklega um ríkjandi trú landsins. Það gerir nemendur læsa á íslenska og vestræna menningu og menningararf.

Í þeim heimi sem við lifum í dag þar sem samfélagsmiðlarnir eru yfir og allt um kring og með öllu því sem þar gengur á er mikilvægt að börn læri að þekkja þá samkennd og siðferði sem birtist okkur í sögu guðspjallanna. Það er mikilvægt að nemendur öðlist þjálfun í siðferði sem þau geta stuðst við og þar eru biblíusögurnar eins og áður sagði mjög heppilegar, einfaldar til skilnings en með djúpa siðferðilega merkingu. Það er boðskapurinn um kærleikann, hin ríka áhersla á náungakærleikann, sömuleiðis réttlætið, fyrirgefninguna og mannvirðingu.

Karl Sigurbjörnsson biskup sagði að það væri hættulegt ef kynslóðir vaxi úr grasi sem hafa ekki skilning á grundvallarþætti okkar menningar og samfélags sem birtist okkur í boðskap kristninnar. Hann sagði það vera alvarlegt að börn landsins væru að rofna úr tengslum við það sem við höfum lifað eftir um aldir á Íslandi og mótað er af kristnum gildum og kristinni trú. Þess vegna væri nauðsynlegt að efla kennslu í kristinfræði í skólum. Æska landsins á rétt á að fá að kynnast trúarbrögðunum sem mótuðu það samfélag sem við búum í í dag.

Að þessu sögðu, herra forseti, þá vísa ég málinu til hv. allsherjar- og menntamálanefndar.

###

Frú forseti. Ég mæli hér fyrir frumvarpi til laga um breytingu á lögum um erfðafjárskatt, nr. 14/2004, ættliðaskipti bújarða. Flutningsmenn eru Birgir Þórarinsson, Ásmundur Friðriksson, Jón Gunnarsson, Njáll Trausti Friðbertsson, Óli Björn Kárason og Vilhjálmur Árnason.

Frumvarpið hljóðar svo:

„1. gr.

Við 1. mgr. 1. gr. laganna bætist: og 18. gr. a.

2. gr.

Á eftir 18. gr. laganna kemur ný grein, 18. gr. a, svohljóðandi:

Erfðafjárskattur leggst ekki á jarðir sem notaðar eru undir landbúnaðarrekstur líkt og slíkur rekstur er skilgreindur í 4. mgr. 3. gr. búnaðarlaga, nr. 70/1998, séu eftirfarandi skilyrði uppfyllt:

1.   Landbúnaðarrekstur var á jörðinni þegar arfleiðandi lést eða þegar sýslumaður áritaði erfðafjárskýrslu þegar um er að ræða fyrirframgreiðslu arfs.

2.   Arftaki erfði landið skv. 2. gr. erfðalaga, nr. 8/1962.

3.   Arftaki haldi áfram landbúnaðarrekstri í 10 ár frá dagsetningu arftöku.

Leggi arftaki landbúnaðarrekstur af áður en 10 ár eru liðin frá arftöku er arftaka skylt að greiða fullan erfðafjárskatt af eigninni. Þá skal skattstofn erfðafjárskatts miðast við fasteignamatsverð jarðarinnar á því tímamarki er búskapur lagðist af.

3. gr.

Lög þessi öðlast gildi 1. janúar 2024.“

Ég vík þá að greinargerðinni með frumvarpinu, frú forseti.

Talsverð umræða hefur verið um vanda við kynslóðaskipti í búskap. Núverandi samningar við bændur bera með sér að sá vandi hefur verið að nokkru verið viðurkenndur, með úrræðum til að styðja við nýliða. Allt eins mætti horfa til kynslóðarinnar sem er að láta af búskap og láta úrræðin vinna með markmiðum samninga bænda og ríkis. Eldri kynslóðir hafa yfirleitt lakan lífeyrisrétt. Lengi framan af voru reglur með þeim hætti að bændur gátu ekki safnað sér lífeyrisréttindum í samræmi við umsvif síns búskapar. Á margan hátt er fullt eins mikilvægt og vænlegt til árangurs að horfa til þess að auðvelda kynslóðaskiptin með úrræðum fyrir þann sem lætur af búskap.

Í frumvarpi þessu eru bújarðir sem erfast skv. 2. gr. erfðalaga, nr. 8/1962, undanþegnar erfðafjárskatti, að því skilyrði uppfylltu að erfinginn eða erfingjar haldi áfram búskap á jörðinni í 10 ár. Að mati frumvarpshöfunda yrði með samþykkt þessa frumvarps stigið mikilvægt skref í átt að ásættanlegri nýliðun í landbúnaði. Það er grundvöllur nýliðunar að ungum bændum sé gert mögulegt að eignast jörð eldri kynslóða án þess að stofna til þungrar skuldabyrði. Algengt er að það sé vilji eiganda bújarðar að henni sé ráðstafað innan fjölskyldunnar og jafnvel til tiltekins ættingja sem hyggst halda áfram búskap á jörðinni. Verðmæti bújarða hafa oft og tíðum aukist verulega á liðnum árum og áratugum og getur því reynst erfitt fyrir næstu kynslóðir að taka við rekstri búsins ef á þeim hvílir há erfðafjárskattskvöð. Sé næstu kynslóðum gert of erfitt fyrir aukast jafnframt líkurnar á því að bújarðir verði seldar, en í mörgum tilvikum má ætla að hinn nýi eigandi hyggist nýta jörðina til annars en landbúnaðarreksturs.

Sambærilegt fyrirkomulag og hér er lagt til þekkist víðs vegar erlendis, hvort sem er í Evrópu eða öðrum heimsálfum. Í Finnlandi er bújörð til að mynda metin á 40% af markaðsverði við álagningu erfðafjárskatts og í Ungverjalandi er hlutfallið 25%. Í Bretlandi og Póllandi eru svo bújarðir að öllu undanþegnar erfðafjárskatti að vissum skilyrðum uppfylltum. Þá eru ótalin þau lönd sem hafa afnumið erfðafjárskatt með öllu og má þar nefna Svíþjóð og Noreg sem nærtækustu dæmin.

Samkvæmt frumvarpinu er afnám erfðafjárskattsins háð sérstökum skilyrðum eins og ég nefndi áður. Í fyrsta lagi verður jörðin sem um ræðir hverju sinni að hafa verið bújörð á þeim tíma sem arftaka átti sér stað, en ekki er gerð krafa um lágmarkstíma sem landbúnaðarrekstur þarf að hafa staðið yfir. Í öðru lagi eru það einungis arftakar samkvæmt 2. gr. erfðalaga sem falla undir frumvarpið, þ.e. niðjar og maki arfleiðanda. Markmið frumvarpsins er að auðvelda ættliðaskipti bújarða og gera bændum kleift að halda rekstri bújarðar innan fjölskyldunnar og því er ekki lagt til að aðrir arftakar en þeir sem að framan greinir geti notið góðs af undanþágunni. Í þriðja lagi er gerð sú krafa að arftaki haldi áfram búskap í 10 ár eftir að arftaka átti sér stað. Leggist búskapur af innan þeirra tímamarka skal arftaki greiða erfðafjárskatt samkvæmt 1. mgr. 2. gr. laga um erfðafjárskatt. Miðast þá skattstofn við fasteignamatsverð jarðarinnar á því tímamarki er búskapur lagðist af.

Ekki er gerð krafa um að landbúnaðarrekstur arftaka eigi að vera sams konar eða að sama umfangi og landbúnaðarrekstur arfleiðanda var, heldur er einungis skylt að halda búskap áfram í einhverri mynd svo að ákvæði frumvarps þessa eigi við.

Frú forseti, Mikilvægi innlendrar landbúnaðarframleiðslu er óumdeilt og lýtur ekki síst að matvælaöryggi þjóðarinnar. Innan fárra ára eða árið 2030 þarf að auka matvælaframleiðslu um 40% til að mæta aukinni fólksfjölgun. Nýliðun í landbúnaði er langt frá því að vera nægileg til að standa undir þeirri aukningu. Því er nauðsynlegt að færa í lög hvata fyrir einstaklinga til að stofna til landbúnaðarreksturs eða viðhalda honum, m.a. í gegnum húsnæðisstuðningskerfi og skattalöggjöfina. Þess má geta að fyrir tveimur árum kom út skýrsla um fæðuöryggi á Íslandi. Skýrslan var gefin út af Landbúnaðarháskóla Íslands og unnin fyrir atvinnuvega- og nýsköpunarráðuneytið. Skýrsla þessi er vel unnin og hefði mátt fá meiri athygli að mínum dómi. Eftir efnahagshrunið 2008 vöknuðu spurningar um fæðuöryggi þjóðarinnar og í ályktun sem samþykkt var á búnaðarþingi árið 2009 segir m.a.:

„Það liggur fyrir að þegar efnahagsörðugleikar dynja yfir hugsa einstakar þjóðir fyrst og fremst um að tryggja sínum eigin þegnum mat. […] Ekki er alltaf hægt að treysta því að unnt sé að flytja inn matvæli eða aðföng til matvælaframleiðslu.“

Það getur verið mismunandi milli þjóða hvernig best er að tryggja fæðuöryggi þeirra á óvissutímum. Mikilvægt er að eiga kost á að auka innlenda framleiðslu eftir þörf. Veiki hlekkurinn í fæðuöryggi Íslendinga er hversu háð við erum innfluttum matvælum og aðföngum til innlendrar matvælaframleiðslu. Þó að núverandi staða sé góð er óvíst um framvinduna og ef upp kæmu fordæmalausar aðstæður sem á einhvern hátt hindruðu innflutning og greið viðskipti milli landa. Ísland er í þeirri stöðu að geta framleitt fæðu langt fram yfir það sem þarf til að hafa fullt fæðusjálfstæði en er engu að síður meðal þeirra landa sem flytja inn hvað hæst hlutfall af sinni fæðu. Ísland hefur auðlindirnar til að standa vel að vígi í framleiðslu búfjárafurða, með grasbítum og grænmetisrækt og með nýtingu innlendra orkugjafa. Við gætum bætt í framleiðslu á korni, bæði fyrir búfé og til manneldis, og ríkisstjórnin hefur lagt sérstaka áherslu á að auka kornrækt í landinu. Þegar allt gengur eins og í sögu er auðvelt að gleyma öllum varúðarráðstöfunum og af tímum heimsfaraldursins Covid-19 er ýmislegt hægt að læra.

Allar greinar fæðuframleiðslu á Íslandi eiga það sammerkt að þær byggja á þekkingu sem er til staðar í landinu. Mannauðurinn í landbúnaði er það sem skiptir höfuðmáli. Án hans verður enginn landbúnaður og verður engin matvælaframleiðsla á Íslandi. En ef nýliðun í landbúnaði er ekki nægileg til að mæta aukinni fólksfjölgun í landinu erum við komin á hættulega braut. Það er skylda stjórnvalda að sjá til þess að eðlileg nýliðun eigi sér stað í landbúnaði og þetta frumvarp gengur út á það að færa í lög hvata fyrir einstaklinga til að stofna til eða viðhalda landbúnaðarrekstri og það er hagur okkar allra, frú forseti.

Að lokum vil ég segja að ég vona að þetta frumvarp nái fram að ganga og ég vil nota tækifærið og minna á það að á morgun eru ungir bændur með baráttufund í Salnum í Kópavogi sem hefst klukkan eitt. Þar á einmitt að ræða mikilvægi nýliðunar í landbúnaði og hvernig stjórnvöld geta komið þar að liði og þetta frumvarp er liður í því. Svo vil ég geta þess einnig að ég hef mælt hér fyrir þingsályktunartillögu um ættliðaskipti í landbúnaði þannig að það eru tvö þingmál sem ég hef mælt fyrir sem lúta að nýliðun í landbúnaði.

Að þessu sögðu, frú forseti, vil ég vísa málinu til hv. efnahags- og viðskiptanefndar.

###

Herra forseti. Það er alveg rétt hjá hv. þingmanni, þetta spilar allt saman, landtökubyggðirnar og við sjáum líka að það er náttúrlega verið að ögra með því að vera með slíkar byggðir inn á landi sem Palestínumenn eiga og þar sem Palestínumenn búa og það eru þessir hlutir sem valda allri þeirri spennu sem síðan hleðst upp og við erum að sjá afleiðingar af því núna. Ég tek heils hugar undir með hv. þingmanni, ég vona svo sannarlega að þessu fari að linna og þetta muni ekki breiðast út til nágrannaríkjanna. En það er eitt sem gerist í svona stöðu, þegar svona hlutir gerast. Þá nota aðrir — ég er ekki að segja að þeir séu fyrir botni Miðjarðarhafs heldur bara aðrir sem standa í deilum — tækifærið til að reyna að koma sínum málum á framfæri og það er nákvæmlega það sem hefur gerst í Nagorno-Karabakh. Ég vil nefna það hér vegna þess að það hefur verið mjög lítið talað um það. Þar hafa um 120.000 manns eða nánast allir íbúar í Nagorno-Karabakh yfirgefið sitt heimili,  vita ekkert hver framtíðin er vegna þess að Aserbaídsjan hefur neytt alla til að yfirgefa heimili sín og sitt landsvæði þar sem forfeður þessa fólks hafa búið um aldir. Þetta er hættan þegar athygli heimsins er núna á Miðausturlöndum, að svona hlutir gerist og mannréttindi séu fótumtroðin á öðrum svæðum í heiminum. En að lokum vil ég þakka hv. þingmanni fyrir þessa umræðu. Þó að við séum ekki sammála um mikilvægi þessarar tillögu þá erum við sammála um margt sem hv. þingmaður nefndi hér og ekki síst það að við vonum svo sannarlega að þessum hörmungum fari að linna í Miðausturlöndum.

###

Herra forseti. Eins og hv. þingmaður lýsti hér í sinni fyrri ræðu er ástandið á þessu svæði afar alvarlegt og alls kostar óvíst hvernig þróunin verður. Hér eru að berast fréttir af því að það hafi verið gerð sprengjuárás á sjúkrahús sem ég fordæmi að sjálfsögðu og þar liggja í valnum fjölmargir óbreyttir borgarar þannig að staðan er mjög alvarleg. Hvað geti verið til að bæta þetta ástand? Ég get ekki svarað því, ég held að allir aðilar séu að reyna að gera sitt besta í þeim efnum til að draga úr þeirri spennu sem þarna ríkir og þeim árásum sem nú dynja á Gaza. Utanríkisráðherra Bandaríkjanna hefur átt langa fundi með ráðamönnum í Ísrael og í Egyptalandi og ég veit m.a. að framkvæmdastjóri UNSCO, sem er samræmingarstofnun Sameinuðu þjóðanna í Miðausturlöndum, sem Wennesland, norskur sendiherra, fer fyrir, hefur átt fundi með Íran og með Hizbollah-hreyfingunni. Allir eru að gera allt sitt til þess að reyna að draga úr líkum á því að þetta breiðist út til nágrannalandanna. Staðan er alvarleg og ég get ekki lesið í þessa stöðu. Ég bara vona svo sannarlega að aðilar fari að setjast niður og reyna að finna flöt á þessari gísladeilu sem er náttúrlega mjög alvarleg og veldur því að spennan eykst. En að sama skapi held ég að hluti af rót vandans sé náttúrlega þessar landtökubyggðir sem ég hef ávallt fordæmt og verið á móti og þær brjóta í bága við alþjóðalög. Það er eitthvað sem verður að fara að taka enda og menn verða að finna lausn á.

###

Herra forseti. Ég þakka hv. þm. Steinunni Þóru Árnadóttur fyrir framsögu hennar hér þar sem við ræðum tillögu til þingsályktunar um merkingu á vörum frá hernumdum svæðum Palestínu. Ég fagna því sérstaklega að í þessari tillögu er rætt um að reyna að nýta kosti fríverslunarsamnings EFTA við Palestínu. Ég held að það sé mjög mikilvægt að sá samningur kæmist í raun og veru í þá framkvæmd sem í upphafi var ætlast til og það mun styrkja stöðu Palestínu og efnahagslífs þar sem er bráðnauðsynlegt.

Í fyrsta lagi langar mig að koma inn á landtökubyggðirnar vegna þess að þær voru nefndar hér sérstaklega í ræðu framsögumanns. Að sjálfsögðu er það þannig og við erum þeirrar skoðunar að Ísrael beri að fylgja Genfarsáttmálanum, þar sem eru fjórir alþjóðasamningar og innan þeirra kemur fram að hernemi ríki annað ríki megi það ekki flytja fólk sinnar eigin þjóðar eða ríkis yfir á hin hernumdu svæði til þess að búa þar. Þannig eru landtökubyggðirnar ólöglegar og andstæðar alþjóðalögum. Fjöldi landtökubyggða á Vesturbakkanum er núna, held ég, um 199 og fjöldi Ísraela sem býr í landtökubyggðunum er um 14% af heildaríbúafjölda á Vesturbakkanum og er kominn í u.þ.b. 500.000. Íbúar í landtökubyggðum eru um 5% af heildaríbúafjölda Ísraels og á síðasta ári voru áform ríkisstjórnar Ísraels um frekari landtökubyggðir aukin. Eins og kom fram hjá hv. þingmanni brýtur þetta í bága við alþjóðalög, eins og ég nefndi, og hefur einnig haft mjög slæm áhrif á þær friðarviðræður og það friðarferli sem margsinnis hefur verið reynt að koma áfram en gengið mjög brösuglega. Það er mjög nauðsynlegt að við sem þjóð í okkar samtali við stjórnvöld í Ísrael hvikum ekki frá því að þessar landtökubyggðir séu í bága við alþjóðalög.

Í nóvember 2015 samþykkti Evrópusambandið að merkja sérstaklega vörur frá landtökubyggðum. Evrópusambandið og Ísrael hafa gert með sér sérstakan viðskiptasamning sem er ígildi fríverslunarsamnings þar sem vörur frá Ísrael njóta sérstakra kjara. Það er þó tekið skýrt fram að vörur framleiddar í landtökubyggðum falli ekki undir þennan samning. Árið 2009 birtu bresk stjórnvöld leiðbeiningar um það hvernig aðgreina megi vörur sem eru framleiddar í landtökubyggðum á Vesturbakkanum frá vörum sem framleiddar eru af Palestínumönnum á Vesturbakkanum. Danmörk tók upp svipaðar reglur árið 2013 og Belgía 2014. Leiðbeiningarnar eru einkum á þann veg að ekki sé hægt að merkja vörur sem eru framleiddar í landtökubyggðum sem vörur framleiddar í Ísrael. Merkja beri vörur sem framleiddar eru á Vesturbakkanum sem vörur framleiddar á Vesturbakkanum en í sviga standi landtökubyggð. Það er síðan á ábyrgð ríkjanna sjálfra innan Evrópusambandsins hversu vel þessu er framfylgt. Það er því heimilt að selja vörur frá landtökubyggðum í ríkjum Evrópusambandsins en þær þurfa að vera merktar.

Evrópusambandið hefur gefið út að það sé innan við 1% af vöruútflutningi Ísraels til Evrópusambandsins sem komi frá landtökubyggðum og telst það nokkuð lágt hlutfall. Evrópusambandið styður hins vegar ekki að sniðganga vörur frá Ísrael né að beita landið viðskiptaþvingunum. Ég er þeirrar skoðunar að við eigum að fylgja því og ég er á móti því að sniðganga vörur frá Ísrael og ég mun koma nánar að því hér á eftir. Frá efnahagslegu sjónarmiði, þ.e. af hálfu Ísraels, hefur verið bent á að áhrif þessa séu fremur lítil. Þeir sem vilja sniðganga vörur frá Ísrael gera það örugglega nú þegar. Að sama skapi muni þeir sem vilja sérstaklega styðja Ísrael ekki leita sérstaklega eftir því að kaupa vörur frá landtökubyggðum. Þær vörur sem einkum um ræðir í þessu sambandi eru vínber, döðlur, rauðvín, hvítvín, hunang, ólívuolía og snyrtivörur. Á Vesturbakkanum eru tæplega 30 vínekur í landtökubyggðum en í landinu eru þær alls um 150. Þekktasta vínekrusvæði í Ísrael er í Gólanhæðunum. Það er landsvæði sem ekki er viðurkennt af alþjóðasamfélaginu.

Í október 2018 féllu frönsk stjórnvöld frá kröfunni um að merkja sérstaklega vörur frá landtökubyggðum vegna málsóknar sem hugveita nokkur, hliðholl stjórnvöldum í Ísrael, höfðaði gegn frönskum stjórnvöldum..

En víkjum aðeins að stöðu efnahagsmála í Palestínu. Samkvæmt nýjustu tölum frá Alþjóðabankanum hefur fátækt og atvinnuleysi í Palestínu haldið áfram að aukast. Í Palestínu er atvinnuleysi tæp 25% og á Vesturbakkanum var atvinnuleysi í fyrra um 13% að meðaltali og hafði þá lækkað um 3% frá árinu 2021. Það er hins vegar mjög misjafnt hversu hátt atvinnuleysið er innan Palestínu. Í Betlehem er það 25%, í Jenin er það 19% en í Jerúsalem er það hins vegar 3% sem telst lágt á þessu svæði. Á Gaza er atvinnuleysið 47% og fer hækkandi, þar af 70% meðal ungs fólks. 27% íbúa í Palestínu búa við fátækt. Á Gaza er þessi tala 65%. Menntun er Palestínumönnum hins vegar mjög mikilvæg og er litið á hana sem svar við hernáminu. Það er hins vegar þannig að rúmlega 40% þeirra sem útskrifast úr háskóla í Palestínu fá enga vinnu. Palestínumenn búa því margir hverjir við vonleysi þegar horft er til framtíðar. Á síðasta ári var gerð viðamikil skoðanakönnun meðal Palestínumanna á vegum rannsóknarsetursins AMAN þar í landi um það hvaða þjóðfélagsverkefni þátttakendur töldu vera brýnust og niðurstaðan var sú að brýnasta verkefnið væri efnahagsmálin.

Þá ætla ég að víkja aðeins að því sem ég nefndi í upphafi, hvers vegna ég er á móti því að sniðganga vörur frá Ísrael. Á síðasta ári störfuðu um 37.000 Palestínumenn í landtökubyggðum á Vesturbakkanum, aðallega í byggingarframkvæmdum og verksmiðjum, en einnig á vínekrum. Alls starfa um 100.000 Palestínumenn í Ísrael og landtökubyggðum. Á síðasta ári fjölgað Ísrael atvinnuleyfum Palestínumanna um 12.000 og launin eru allt að þrisvar sinnum hærri en það sem býðst í Palestínu ef á annað borð er hægt að fá vinnu.  Sem dæmi um áhrif þess að sniðganga vörur frá Ísrael, hvernig það getur bitnað á Palestínumönnum sjálfum, má nefna að árið 2015 lokaði ísraelsk Sodastream-verksmiðja í Palestínu, í landtökubyggð. Hún flutti starfsemina í burtu vegna áhrifa frá svokallaðri BDS-hreyfingu sem sniðgengur vörur frá Palestínu. 600 Palestínumenn misstu þarna atvinnuna á einu bretti og hafði gífurleg áhrif fyrir þær fjölskyldur að sjálfsögðu. Palestínumenn sjálfir hafa gagnrýnt þessa hreyfingu og m.a. gerði forseti landsins, Abbas, það í ræðu árið 2013.

Ég vil hins vegar koma því á framfæri hér í minni ræðu að ég tel mikil tækifæri fyrir okkur Íslendinga að láta gott af okkur leiða á þessu svæði. Við þekkjum að stjórnmálasamband okkar við Palestínu og Ísrael er gott. Árið 2011 var Ísland fyrsta vestræna ríkið sem viðurkenndi sjálfstæði Palestínu og Ísland gegndi einnig mikilvægu hlutverki í stofnun Ísraelsríkis árið 1948. Samskipti ríkjanna voru lengi vel mikil en hafa minnkað verulega á liðnum árum, einkum vegna hernámsins sem við fordæmum. Ég fullyrði þó hér að Ísraelsmenn bera virðingu fyrir Íslandi og líta á okkur sem vinaþjóð.

Ég tel að við eigum að fara mjög varlega í að ræða það sérstaklega að sniðganga vörur frá Ísrael vegna þess að það hefur því miður slæm áhrif fyrir fjöldamarga Palestínumenn. Það er bara staðan og við verðum að horfa til þess. Það er hins vegar mjög mikilvægt að við tökum upp samtalið við Ísrael, ekki síst um landtökubyggðirnar, í ljósi þess að ríkið ber traust til okkar og það er einn grundvallarþátturinn í þessu friðarferli fyrir botni Miðjarðarhafs milli Palestínu og Ísraelsmanna að njóta trausts. Það er nú þannig að Evrópusambandið nýtur ekki trausts meðal Ísraelsmanna þegar kemur að friðarferlinu og því hefur ekki orðið ágengt í friðarumleitunum. Sama má segja um Bandaríkjamenn. Þeir njóta ekki trausts meðal Palestínumanna og þess vegna hefur þeim ekki orðið ágengt í þessum efnum. Þar tel ég að við Íslendingar höfum ákveðin tækifæri vannýtt sem við ættum að skoða og ég held að það sé mikilvægt innlegg okkar í það dapurlega mál sem deilan milli Ísraelsmanna og Palestínumanna er.

Herra forseti. Við höfum undanfarna daga fylgst með hörmungum sem dundu yfir í Ísrael vegna hryðjuverkaárásar Hamas þar sem 1.300 manns létu lífið og meiri hlutinn saklausir borgarar. Við fordæmum að sjálfsögðu þessa villimannlegu árásir. Að sama skapi fylgjumst við nú með hörmungum sem dynja yfir saklaust fólk á Gaza vegna aðgerða Ísraels. Þessir skelfilegu atburðir hafa breytt landslaginu á þessum slóðum til frambúðar. Hryðjuverkasamtökin Hamas sem ráða ríkjum á Gaza endurspegla ekki vilja palestínsku þjóðarinnar. Ég fullyrði það og það hefur forseti Palestínu, sem hefur aðsetur á Vesturbakkanum, sagt. Leiðtogar Hamas þurfa ekki að hafa áhyggjur af ástandinu þar sem þeir og fjölskyldur þeirra lifa góðu lífi í Katar og fylgjast með hörmungum á Gaza á sjónvarpsskjá, hörmungum sem þeir kölluðu yfir eigin þjóð. Ekkert land lætur hryðjuverkaárás á sitt eigið fólk átölulaust, Ísrael er þar engin undantekning.

Ofbeldi mun hins vegar aldrei verða forsenda fyrir friði. Ég fordæmi það. Ég fordæmi ofbeldi gagnvart almennum og óbreyttum borgurum og ég fordæmi árásir á sjúkrahús. Ég fordæmdi ofbeldi gegn íbúum í Nagorno-Karabakh og ég fordæmdi árásir á sjúkrahús í Nagorno-Karabakh og fyrir vikið var ég settur á svartan lista hjá Aserbaídsjan sem hefur beitt Armena í Nagorno-Karabakh ofbeldi.

Ég held því miður, herra forseti, að friðarferlið í Miðausturlöndum sé komið í algjört uppnám. Viðbúið er að þessir atburðir muni leiða til þess að Ísraels muni endurskoða öll samskipti sín við Palestínu og það er alls kostar óvíst að Palestínumönnum verði veitt heimild til að vinna áfram í Ísrael. Ég tel því miður töluverðar líkur á því að öll atvinnuleyfi Palestínumanna í Ísraels verði afturkölluð og þá munu rúmlega 100.000 Palestínumenn missa vinnuna.

Herra forseti. Ég veit að framsögumaður ber góðan hug til Palestínumanna og það geri ég líka. En ég tel hins vegar að þessi tillaga muni ekki hjálpa þeirra málstað. Ég starfaði um tíma á þessu svæði og hef komið nokkrum sinnum til Gaza.  Ég tók eitt sinn eldri Palestínumanna tali á Gaza. Við ræddum stöðuna og mér er minnisstætt þegar hann sagði: Lífið á Gaza var betra fyrir tíma Hamas.

###

Herra forseti. Ég vil byrja á að þakka fyrir áhugavert innlegg hér frá hv. þm. Loga Einarssyni sem er menntaður arkitekt og hefur starfað í þeirri grein um árabil, sérstaklega þar sem hann kom inn á byggingarreglugerðina, hvernig hún er samansett hjá okkur. Hv. þingmaður nefndi þarna einmitt góð dæmi um hvað við erum að ganga lengra heldur en t.d. í Noregi. Þetta minnir okkur á það að við þurfum að einfalda þetta regluverk vegna þess að það er að stórum hluta rót vandans, þ.e. húsnæðisskorturinn í landinu gerir það að verkum að það þarf að byggja fleiri íbúðir, meira húsnæði, en við erum með regluverk sem er alla vega ekki til þess fallið að hvetja til þess að einstaklingar taki t.d. að sér að fara í húsbyggingu. Ég sjálfur þekki þetta persónulega og byggði nú lítið hús á minni lóð, eitthvað um 40 m², fyrir nokkrum árum. Þá þurfti ég að fá byggingarstjóra og þetta kostaði heilmikla upphæð, að mig minnir um hálfa milljón króna, að byggja svona lítið hús, að fá byggingarstjóra og það var ekki einu sinni brunatrygging inni í því. Ég reyndi að gera sem mest sjálfur þannig að það var engin þörf fyrir byggingarstjórann þannig séð en þarna er ég að segja það að það er verið að setja svolítinn stein í götu fólks, finnst mér, sem vill byggja sitt húsnæði, með íþyngjandi regluverki sem við þurfum svo sannarlega að taka til endurskoðunar að mínu mati.

En varðandi þetta frumvarp sérstaklega, herra forseti, þá hef ég lýst því yfir hér í andsvari að við verðum að hafa hér alveg nýjustu upplýsingar um áætlaðan fjölda þeirra sem sækja um hæli á næstu mánuðum og árum og þær liggja ekki fyrir. Það er verið að styðjast við eldri gögn hvað þetta frumvarp varðar, vegna þess, eins og ég sagði hér áðan, að það verða ákveðin vatnaskil hér með úrskurði kærunefndar í málefnum hælisleitenda frá Venesúela þar sem þeir standa frammi fyrir því að verða vísað úr landinu vegna þess að kærunefnd hefur úrskurðað að þeir eigi ekki að fá hér hæli eða vernd, alþjóðlega vernd, eins og sagt er. Það mun að sjálfsögðu hafa heilmikil áhrif á þetta vegna þess að það ófremdarástand sem hefur verið hér í þessum málaflokki, málefnum hælisleitenda, þessa gríðarlegu aukningu á mjög skömmum tíma, má að stórum hluta rekja til mikils fjölda og mikillar fjölgunar á umsóknum frá Venesúela og þar er það ekki ríkisstjórnin og ekki dómsmálaráðherra sem ber ábyrgð á því. Það er fyrst og fremst kærunefnd útlendingamála sem úrskurðaði á þann veg að þeir sem komu hingað frá Venesúela fengu nánast sjálfkrafa alþjóðlega vernd til fjögurra ára, svokallaða viðbótarvernd sem þýðir sömu réttindi og réttindi Íslendinga í velferðarkerfinu.

Auðvitað er það þannig í þessu eins og öðru að fréttirnar berast hratt út og það barst hratt út til Venesúela að þeir sem kæmu hingað ættu vísa fjögurra ára vernd í landinu, fjögurra ára dvalarleyfi. Auðvitað er það þá hvetjandi fyrir þessa einstaklinga að sækja til Íslands vegna þess að nágrannaþjóðirnar hafa ekki veitt þessa viðbótarvernd sem er ekki oft veitt nema í þá sérstaklega erfiðum tilfellum. Regluverkið hér hefur gert það að verkum að þessi fjöldi hefur streymt til landsins sem síðan hefur valdið gríðarlegu álagi á húsnæðismarkaðinn og leigumarkaðinn. Þess má geta hér, herra forseti, að dómsmálaráðherra er með frumvarp fyrir Alþingi um að regluverk í þessum málaflokki verði með sama hætti og á öðrum Norðurlöndum. Það er algerlega nauðsynlegt vegna þess að hælisleitendakerfið byggist á því að það sé samræmi í framkvæmd reglnanna á milli ríkja sem hafa undirgengist flóttamannasamning Sameinuðu þjóðanna um að taka á móti þeim sem eru að leita eftir vernd. Annars er hætta á því að kerfið bresti og þess vegna er afar mikilvægt í mínum huga, og ég hef sagt það bæði í ræðu og riti, að við samræmum þetta regluverk því sem gerist annars staðar á Norðurlöndunum og ég trúi því að við séum komin á þá braut og það sé orðinn hljómgrunnur fyrir því að svo verði.

Það er annað sem ég vildi nefna í þessari umræðu sem mér finnst mjög mikilvægt. Það eru sveitarfélögin. Móttaka flóttafólks á Íslandi, hælisleitenda, stendur og fellur með samstarfi við sveitarfélögin, að það samstarf sé mjög gott, samstarfið og samráðið. Þegar þetta frumvarp var lagt hér fram fyrr þá komu fjölmargar umsagnir frá sveitarfélögunum sem höfðu miklar áhyggjur af þessu frumvarpi þannig að það er eitthvað sem nefndin verður að fara vandlega yfir í sínum störfum. Og ég fagna því reyndar að í frumvarpinu er nú komið ákvæði þess efnis að ef sveitarfélag leggst gegn því að húsnæði sem lagt er til hér í þessu frumvarpi verði nýtt þá hafi í raun og veru sveitarfélagið síðasta orðið með það. Það er bara eðlilegt að slíkt ákvæði sé inni vegna þess að það eru sveitarfélögin sem þurfa að veita þjónustuna og við höfum bara séð það að sum sveitarfélög eins og t.d. Reykjanesbær hafa gefið það út opinberlega að þau séu komin að þolmörkum og geti ekki tekið við fleiri hælisleitendum. Þannig að við verðum að horfa í þetta.

Því miður hefur verið misbrestur á því að það sé haft gott samráð við sveitarfélögin og ég nefni bara nýjasta dæmið í þeim efnum. Það er Suðurnesjabær og þar stendur til að nýta húsnæði fyrir u.þ.b., held ég, 100 hælisleitendur, sem áður var hjúkrunarheimili. Þar hefur sveitarfélagið komið því á framfæri við okkur þingmenn kjördæmisins að það skorti mjög mikið á samstarf milli Vinnumálastofnunar og sveitarfélagsins. Vinnumálastofnun, eins og við þekkjum, sér um þjónustuna, þ.e. að veita hælisleitendum þjónustu og þá með samningum eftir atvikum við sveitarfélögin. En það hefur orðið mikill misbrestur á þessu. Suðurnesjabær hefur t.d. ekki haft nokkra hugmynd um það hvort það er að koma barnafólk í þetta húsnæði, einstaklingar sem þurfa aukna þjónustu vegna fötlunar eða slíkt.

Ég segi það, herra forseti, að það er bara lágmarkskurteisi að hafa samband við sveitarfélögin og upplýsa þau um hvers eðlis sá hópur er sem er að koma í þetta húsnæði og bara almennt, vegna þess að sveitarfélagið þarf að veita skólaþjónustu o.s.frv. Ég hef lagt áherslu á þetta við Vinnumálastofnun og ég hef meira að segja skrifað forstjóra Vinnumálastofnunar bréf þar sem ég hef hvatt stofnunina til þess að eiga gott samstarf við sveitarfélögin. Ég veit að Vinnumálastofnun hefur verið undir gríðarlegu álagi og það góða starfsfólk sem þar starfar hefur gert allt sitt besta en það er bara þannig að þessi málaflokkur er það viðkvæmur að það verður að passa upp á samstarf með þessum hætti. Þess vegna segi ég það að í þeirri nefndarvinnu sem fram undan er þá verður nefndin að horfa til þess hvaða augum sveitarfélögin líta þetta frumvarp og kalla til sín gesti og fara vandlega yfir það.

Ég vil bara kannski aðeins nefna að lokum, herra forseti, af því að hv. þm. Logi Einarsson kom einmitt inn á breytingarnar á húsnæðinu, að breyta iðnaðarhúsnæði o.s.frv., að það er náttúrlega kostnaðarsamt að fara í slíkar breytingar. Það eru, eins og hv. þingmaður nefndi réttilega, eðlilegar væntingar um það að þegar menn leggja í svona mikinn kostnað og síðan er þetta gistirými undir leyfum tímabundið — þegar því tímabili lýkur þá sitja menn uppi með eign sem hefur kannski verið lagt heilmikið í, heilmikill kostnaður, til að geta leigt hana sem íbúðarhúsnæði. Þá er sú freisting náttúrlega fyrir hendi að halda áfram að leigja það húsnæði. Þannig að við þurfum svolítið að horfa á þetta alla leið, er ekki sú hætta fyrir hendi þegar þessu tímabundna tímabili er lokið að það verði erfitt að snúa til baka? Þá erum við búin að opna fyrir ákveðna gátt sem okkur hefur ekki hugnast hingað til og það er eðlilegt að spyrja sig að þessu. Auk þess er það nú þannig að þetta má heldur ekki veikja tiltrú fólks á því að fylgja regluverki í byggingargeiranum. Við þekkjum það að oft og tíðum finnst okkur kannski byggingarreglugerðin vera heldur ströng og fólk kvartar yfir því að það sé lengi verið að afgreiða ákveðnar beiðnir o.s.frv. og það að sækja um byggingarleyfi getur tekið ótrúlega langan tíma. Þannig að fólk spyr sig náttúrlega hvort hér sé lagt upp með að hægt sé að fara að leigja húsnæði sem hefur ekki verið leyft að leigja hingað til sem íbúðarhúsnæði.

Þetta eru allt sjónarmið sem þarf að fara vandlega yfir í nefndarvinnunni sem fram undan er. Ég held að það sé mikilvægt að kalla alla þá til sem hafa hagsmuna að gæta í þessu og þá sérstaklega sveitarfélögin og svo að lokum að gögnin liggi nákvæmlega fyrir um hvernig menn sjá fyrir sér að þróunin á umsóknum um hæli á Íslandi verði á næstu mánuðum og misserum. Ég persónulega tel, og hef sagt það áður, að það muni verða breyting, það muni ekki verða þessi gríðarlega fjölgun sem við höfum verið að horfa upp á, það muni draga úr henni. Þá verður þörfin fyrir þetta húsnæði minni og þegar upp er staðið verður kannski ekki þörf fyrir þetta. Þetta er síbreytilegur málaflokkur og þar af leiðandi er mikilvægt að það liggi fyrir mjög raunhæfar spár og tölur um hvernig fjöldinn mun þróast á næstu misserum.

###

Herra forseti. Ég þakka hæstv. ráðherra fyrir svarið. Ég held að það sé rétt og nauðsynlegt, eins og hæstv. ráðherra sagði,  að kalla eftir nýjustu upplýsingum hvað þetta varðar og að það verði þá  horft til þess í nefndarvinnunni sem fram undan er. Ég held persónulega, herra forseti, að það sé ekki eins mikil þörf fyrir þetta frumvarp eins og var hér bara fyrir nokkrum mánuðum. Við komum til með að sjá heilmikla breytingu núna þegar niðurstaða kærunefndar útlendingamála í málefnum hælisleitenda frá Venesúela fer að hafa áhrif og við erum að sjá fram á mjög mikla brottvísun þeirra frá landinu sem hafa sótt um hæli frá Venesúela og eru hér í landinu,  í ljósi þessa úrskurðar. Þannig að það er alveg ljóst í mínum huga að þörfin, sú brýna þörf sem hefur verið nefnd í sambandi við þetta frumvarp, er ekki eins brýn og nauðsynleg eins og hún var hér fyrir nokkrum mánuðum. En þetta þarf allt að ræða í nefndinni og það er mjög mikilvægt í mínum huga, herra forseti, að nefndin hafi allar nýjustu upplýsingarnar og allar spár fram í tímann eins og þær liggja fyrir núna.

###

Herra forseti. Ég þakka hæstv. ráðherra fyrir hans framsögu hér. Hæstv. ráðherra minntist  á það í sinni ræðu að það lægi fyrir greining af hálfu Vinnumálastofnunar um þörf á húsnæði. Í greinargerðinni segir að það sé fyrir um 460 manns í hverjum mánuði. Þetta eru náttúrlega mjög háar tölur. Þess vegna langar mig að spyrja hæstv. ráðherra: Er þetta nýjustu tölurnar, þ.e. þarf ekki að gera nýja greiningu vegna þess að það hefur margt gerst frá því í vor? Það er kominn úrskurður frá kærunefnd útlendingamála um að vísa frá landinu þeim sem hafa fengið vernd, frá Venesúela, þ.e. að þeir fá ekki þessa viðbótarvernd sem þeir hafa fengið sem hefur gert það að verkum að hingað hefur streymt ótrúlegur fjöldi hælisleitenda frá Venesúela sem sækir um hæli á Íslandi, fjölmennari  heldur en Úkraínufólkið. Er hæstv. ráðherra viss um að það sé svona mikil þörf fyrir þetta húsnæði í ljósi þessa úrskurðar sem nú hefur komið frá kærunefnd útlendingamála, sem mun breyta forsendum, held ég, verulega?

###

Frú forseti. Heilbrigð samkeppni meðal fyrirtækja sem selja vörur og veita þjónustu er mikilvæg í hverju samfélagi. Hún hvetur fyrirtækin til dáða, stuðlar að lægra verði og betri þjónustu fyrir neytendur. Að sama skapi er eftirlit með því að eðlileg samkeppni ríki meðal fyrirtækja einnig mikilvæg. Samkeppniseftirlitið hefur ríkar íhlutunarheimildir í lögum. Þessum heimildum verður eftirlitið að beita á skynsamlegan hátt og þola málefnalega umræðu um þær. Eftirlitið má ekki vera seinvirkt, það má ekki draga mál svo árum skiptir og tilkynna svo seint og síðar meir að málin hafi verið látin niður falla eða séu enn til rannsóknar. Það dregur úr samkeppnishæfni atvinnulífsins, dregur úr nýsköpun og leiðir til hærra vöruverðs og færri starfa.

Samkeppniseftirlitið á Íslandi er valdamikið og þær heimildir sem það hefur ganga lengra en víðast hvar í Evrópu. Gott samstarf Samkeppniseftirlitsins og atvinnulífsins er undirstaða heilbrigðra atvinnuþátta. Fréttir síðustu daga af Samkeppniseftirlitinu og misbeitingu valds þess eru slæm tíðindi fyrir okkur öll. Það var nokkuð sláandi að sjá fréttir af því að fyrirtæki hafi verið beitt ólögmætri athugun og sektum upp á 3,5 milljónir á dag af Samkeppniseftirlitinu og eftirlitið jafnvel sakað um ógnarstjórn og einelti í garð fyrirtækja. Vinnubrögð af þessu tagi eru alvarleg. Þeir sem bera ábyrgð á því að eftirlitið beiti valdheimildum sínum með ólögmætum hætti verða að athuga sinn gang og gera hreint fyrir sínum dyrum.

Frú forseti. Ég hef lagt fram á Alþingi fyrirspurn um útvistun verkefna Samkeppniseftirlitsins. Ég tel að það ríki ekki nægilegt gagnsæi um það hverjum Samkeppniseftirlitið er að fela tiltekin verkefni við rannsókn mála og hvað eftirlitið er að greiða fyrir þau. Upplýsa þarf hvernig tryggt er að hæfisreglur séu uppfylltar við aðkeypta vinnu. Ég vona að sjálfsögðu að Samkeppniseftirlitið svari spurningum mínum hratt og vel en þingið hefur ekki sömu heimildir og Samkeppniseftirlitið og getur ekki beitt dagsektum vegna seinagangs.

###

Frú forseti. Ekkert lát er á straumi hælisleitenda til landsins. Fjölmennasti hópurinn er frá Venesúela, enda auglýsa ferðaskrifstofur þar í landi íslenska velferðarkerfið sérstaklega. Álagið á sveitarfélögin á suðvesturhorninu er mikið, samráðsleysi ríkir af hálfu hins opinbera við sveitarfélögin, húsnæði er á þrotum og viðhorf almennings orðið neikvætt. Kærunefnd útlendingamála ber ábyrgð á því ófremdarástandi sem upp er komið í flóttamannamálum á Íslandi. Nefndin er sjálfstæð í störfum sínum. Úrskurðir nefndarinnar eru endanlegir gagnvart stjórnvöldum. Hvorki ríkisstjórn né Alþingi segja nefndinni fyrir verkum og stjórnvöld geta ekki kært niðurstöðu hennar til dómstóla.

Þetta er valdamikil sjö manna nefnd. Rekstur hennar kostar 273 milljónir á ári. Nefndin ákvað að allir þeir sem koma frá Venesúela skuli fá fjögurra ára vernd og þar með sömu réttindi og Íslendingar í velferðarkerfinu. Þetta vita þeir sem kaupa sér flugfar til Íslands frá Venesúela. Þetta er meginástæða þess að fjölmennasti hópurinn sem sækir um hæli á Íslandi er frá Venesúela. Á sama tíma veitir ekkert annað ríki á Norðurlöndum umsækjendum frá Venesúela fjögurra ára vernd og umsóknir eru fáar.

Útlendingastofnun hefur undanfarið neitað umsækjendum frá Venesúela um vernd hér á landi. Málin bíða nú niðurstöðu kærunefndarinnar. Staðfesti nefndin niðurstöðuna mun straumurinn til landsins minnka verulega og staða þeirra sem fyrir eru í landinu breytast. Ekkert er hins vegar að frétta frá kærunefndinni. Hún er búin að vera að hugsa málin í sex mánuði. Þeir vinna greinilega á hraða snigilsins á þeim bænum. Á meðan heldur straumurinn til landsins frá Venesúela áfram með tilheyrandi álagi fyrir sveitarfélögin og kostnaði fyrir skattgreiðendur. Nefndin gæti stytt þennan tíma með því að lesa skýrslu norsku kærunefndarinnar um stöðu mála í Venesúela. Norðmenn sendu sendinefnd til Venesúela til að kynna sér aðstæður og niðurstaðan er skýr: Ekki er ástæða fyrir fjögurra ára vernd.

Frú forseti. Það er brýnt að löggjafinn grípi inn í þessa endaleysu og stokki upp kærunefnd útlendingamála.

###

Frú forseti. Ég fagna þessu frumvarpi sérstaklega og fyrirhuguðum áformum sem í því felast. Ég tel málið vera tímabært. Ísland er eina norræna þjóðin sem hefur ekki innleitt löggjöf sem tekur til refsiábyrgðar gagnvart starfsfólki í heilbrigðisþjónustu vegna alvarlegra atvika.

Samkvæmt heilbrigðisstefnu til ársins 2030 snýst öryggi í heilbrigðisþjónustu um að notandi heilbrigðisþjónustu eigi ekki á hættu að hljóta skaða af meðferð og annarri þjónustu sem ætlað er að bæta heilsu hans eða lífsgæði.

Markmið frumvarpsins er að auka öryggi sjúklinga og bæta aðbúnað heilbrigðisstarfsfólks með því að efla öryggismenningu og fækka óvæntum atvikum í samræmi við stefnu í málaflokknum. Áætlað er að um 10% sjúklinga á sjúkrahúsum á Vesturlöndum verði fyrir einhvers konar óhappi eða mistökum sem flokkast undir óvænt atvik. Í stefnu Félags íslenskra hjúkrunarfræðinga í hjúkrunar- og heilbrigðismálum kemur fram að gæði og öryggi hafi verið viðfangsefni hjúkrunarfræðinga frá upphafi. Skortur á hjúkrunarfræðingum, sem stundum gengur undir nafninu mönnunarvandi, er alvarlegt vandamál sem vegur að öryggi innan heilbrigðisþjónustunnar og stendur í vegi fyrir því að unnt sé að veita nauðsynlega heilbrigðisþjónustu. Öll lönd glíma við þennan vanda og það gerum við Íslendingar einnig. Til að koma í veg fyrir skort á heilbrigðisstarfsfólki skipta kjör, aðbúnaður og starfsumhverfi miklu máli. Öryggi sjúklinga eykst með aukinni menntun hjúkrunarfræðinga, með því að fjölga hjúkrunarfræðingum á vakt hverju sinni, minnka álag og auka traust í samskiptum og samvinnu heilbrigðisstétta.

Ef við skoðum aðeins stefnuviðmið Félags íslenskra hjúkrunarfræðinga til 2030 segir m.a. að óvænt atvik sem heilbrigðisstarfsfólk á aðild að geti ekki verið grundvöllur sakamáls nema sannað sé að um ásetning sé að ræða, að sjálfstæð, óháð stofnun ætti að vera starfandi sem hefur það hlutverk að greina tilkynningar um óvænt atvik og koma með tillögur að breyttu verklagi til að bæta öryggi sjúklinga og starfsmanna, ekki ósvipað og rannsóknarnefnd samgönguslysa, ef svo má að orði komast, að starfsumhverfi hjúkrunarfræðinga ætti að einkennast af gæðamenningu og öryggisbrag og vinnuumhverfi hjúkrunarfræðinga að vera öruggt, líkamlega og tilfinningalega hvetjandi og eftirsóknarvert. Þetta eru göfug markmið, frú forseti.

Í frumvarpinu er fjallað um núverandi fyrirkomulag laga. Þar segir að rannsókn á óvæntum atvikum sem leiða til dauðsfalls skuli fara fram hjá embætti landlæknis og samtímis hjá lögreglu. Um þá tvöföldu málsmeðferð segir að rannsókn eftirlitsstjórnvalds og rannsókn lögreglu samtímis geti talist í ósamræmi við regluna um bann við endurtekinni málsmeðferð skv. 4. gr. 7. viðauka mannréttindasáttmála Evrópu. Félag íslenskra hjúkrunarfræðinga hefur bent stjórnvöldum á þá agnúa sem þetta fyrirkomulag í lögunum hefur í för með sér.

Veruleikinn í málaflokknum er sá að í mörgum málum er varða meint mistök heilbrigðisstarfsmanna hafa heilbrigðisstofnanir bæði vísað máli til landlæknis á grundvelli laga um landlækni og lýðheilsu en einnig kært mál til lögreglu. Á þetta t.d. við í málum vegna andláts sjúklings. Í þeim tilvikum hefur sama málið verið rannsakað hjá tveimur aðilum, landlækni annars vegar og hjá lögreglu hins vegar og það jafnvel á sama tíma. Landlæknir hefur t.d. lokið máli með ákvörðun um að gera ekkert í málinu eða grípa til viðurlaga gagnvart heilbrigðisstarfsmanni. Þetta á sér stað áður en lögreglurannsókn hefst eða henni lýkur, eftir atvikum með ákæru og sakfellingardómi í refsimáli. Tvöföld rannsókn sem þessi og möguleg tvöföld refsiákvörðun fær tæpast staðist lög, þar með talið ákvæði mannréttindasáttmála Evrópu.

Þetta frumvarp er því sérstakt fagnaðarefni að mínum dómi og Félag íslenskra hjúkrunarfræðinga hefur fagnað því sérstaklega. Það er þó engu að síður áfram gert ráð fyrir því að halda fyrirkomulaginu í þeim farvegi að báðir framangreindir aðilar rannsaki mál með þeim hætti að landlæknir rannsaki óvænt atvik fyrst en hafi síðar möguleika á því að vísa máli áfram til lögreglu. Í frumvarpinu segir um þetta að einnig sé til athugunar að bæta nýjum ákvæðum við lög um landlækni og lýðheilsu, nr. 41/2007, þar sem fjallað verði um að á meðan rannsókn á óvæntu atviki fari fram hjá embætti landlæknis sé að jafnaði ekki samtímis í gangi rannsókn vegna sama máls hjá lögreglu. Hins vegar gæti embætti landlæknis vísað málum til lögreglu þegar grunur er um stórkostlegt gáleysi eða ásetning.

Frú forseti. Ég held að hér verði að stíga varlega til jarðar í því að viðhalda tvöfaldri málsmeðferð þó að áform kunni að vera uppi um breytta útfærslu. Umrædd áform um breytingar í þá veru að landlæknir rannsaki mál fyrst í stað, en síðan  lögregla, getur síðan eftir sem áður leitt til réttarskerðingar fyrir heilbrigðisstarfsmenn. Í því sambandi má benda á að við rannsókn máls tekur landlæknir skýrslu af heilbrigðisstarfsmanni. Á þeim tímapunkti hefur heilbrigðisstarfsmaður ekki réttarstöðu sakbornings, sem hann gæti öðlast síðar, verði málinu vísað til lögreglu. Sú staða getur komið upp að starfsmaðurinn upplýsi um eitthvað fyrir embætti landlæknis sem honum væri ekki skylt, réttarstöðu sinnar vegna, að svara sem sakborningur við rannsókn lögreglu. Ekki er þannig loku fyrir það skotið að framburður og mögulegar viðurkenningar heilbrigðisstarfsmannsins við skýrslugjöf hjá embætti landlæknis rati inn sem málsgögn í rannsókn lögreglu og vinni þar með gegn heilbrigðisstarfsmanninum við rannsókn lögreglu. Að auki gæti slík málsmeðferð haft í för með sér að verulegur dráttur verði á málsmeðferð hjá embætti landlæknis sem dæmi eru um að hafi gerst, með alvarlegum áhrifum á líðan þess sem á í hlut.

Í ýmsum eftirlitsmálum landlæknis á umliðnum árum þar sem vaknað hefur grunur um alvarlegt brot heilbrigðisstarfsmanns hefur embættið beitt heilbrigðisstarfsmann viðurlögum, jafnvel þegar í stað, á sama tíma eða áður en lögreglurannsókn er hafin. Dæmi um þetta er bráðabirgðasvipting og fullnaðarsvipting starfsleyfis. Einu gildir þótt niðurstaða sé ekki komin í rannsókn lögreglu um hvort hún leiðir til ákæru eða sakfellingar fyrir dómi. Embætti landlæknis hefur ekki haldið að sér höndum með slíka viðurlagabeitingu þrátt fyrir að ekkert liggi fyrir um hver niðurstaða lögreglurannsóknar verði. Slík tvöföld málsmeðferð kann því að leiða til tvöfaldrar refsingar heilbrigðisstarfsmanns, þ.e. annars vegar af hálfu stjórnvaldsins og hins vegar síðar með refsidómi.

Ég get ekki séð að sérstaklega sé að þessu hugað þegar áformað er að landlæknir rannsaki mál fyrst í stað en geti vísað þeim til lögreglu. Vel kann að vera að fyrir þessu hafi verið hugsað, þ.e. að undir þeim kringumstæðum þegar máli er vísað til lögreglu geti ekki komið til undanfarandi viðurlagabeitingar stjórnvaldsins. Félag íslenskra hjúkrunarfræðinga vekur sérstaklega athygli á þessu atriði, að koma þurfi í veg fyrir að heilbrigðisstarfsmaður sé beittur tvöföldum viðurlögum, enda stríði það gegn ákvæðum mannréttindasáttmála Evrópu eins og áður segir.

Félag íslenskra hjúkrunarfræðinga hefur áréttað stefnumið félagsins um að starfandi sé sjálfstæð, óháð stofnun í stað embættis landlæknis sem tæki til rannsóknar óvænt atvik í heilbrigðisþjónustu og ég tek undir þetta, frú forseti.

Í frumvarpinu segir einnig að ekki sé ætlunin að breyta þeirri faglegu og starfsmannaréttarlegu ábyrgð sem heilbrigðisstarfsfólk í þessum tilvikum þarf að bera og betur komi fram í viðurlögum af hálfu vinnuveitanda eða embættis landlæknis, svo sem með áminningu, starfsmissi eða sviptingu réttinda. Tilhneiging heilbrigðisstofnana á umliðnum árum hefur beinst í þá átt að fagleg og starfsmannaréttarleg ábyrgð hjúkrunarfræðinga innan heilbrigðisstofnana hefur farið fram úr öllum eðlilegum mörkum og viðmiðum. Á þetta hefur Félag íslenskra hjúkrunarfræðinga bent. Hefur þetta m.a. lýst sér í því að mönnun er oftar en ekki undir tilsettum mörkum, nemar eru án starfsréttinda og látnir sinna störfum hjúkrunarfræðinga og hjúkrunarfræðingur er látinn bera ábyrgð á deild innan heilbrigðisstofnunar á tilteknum tímum án þess að vera í stöðu yfirmanns sem venjulega ber ábyrgðina á deildinni, svo sem deildarstjóra. Mönnunarvandi og óhóflegt starfsálag hjúkrunarfræðinga sem og álag á annað heilbrigðisstarfsfólk leikur þarna stórt hlutverk.

Þau atvik sem frumvarpinu er ætlað að ná til, m.a. óvænt atvik, hafa í einhverjum hluta tilvika hlotist af þessu og heilbrigðisstofnun þannig við útfærslu starfseminnar brotið í bága við ákvæði laga og reglugerða sem snúa að umræddri ábyrgð. Ábyrgðin liggur vitaskuld hjá heilbrigðisstofnuninni einni hvað þetta varðar en ekki hjá heilbrigðisstarfsmanninum. Ég held að það sé nauðsynlegt að skoða þennan þátt sérstaklega.

Félag íslenskra hjúkrunarfræðinga hefur bent á að mótsagnir kunni að felast í því að stjórnvöld segi annars vegar að rétt sé að refsiábyrgð hvíli á heilbrigðisstofnun vegna óvæntra atvika en ætli sér svo hins vegar enga breytingu að gera á faglegri og starfsmannaréttarlegri ábyrgð þegar brot á reglum henni tengdum af hálfu heilbrigðisstofnunar leiða til óvæntra og alvarlegra atvika. Nauðsynlegt er að fara vandlega yfir þessar athugasemdir í nefndarvinnunni sem fram undan er.

LæknablaðiðFrú forseti. Fyrir tveimur árum birti niðurstöður úr könnun sem gerð var meðal almennings í þjóðargátt annars vegar og hins vegar meðal hjúkrunarfræðinga. Marktækur munur reyndist á svörum hópanna um það hvort ákæra ætti fyrir skaða eða andlát af völdum mannlegra mistaka eða slysni þar sem hjúkrunarfræðingar voru líklegir til að verða mjög eða frekar ósammála ákæru en þjóðargáttarhópurinn líklegri til að verða mjög eða frekar sammála. Munurinn milli hópanna minnkaði með hærra menntunarstigi þjóðargáttarhópsins. Þegar spurt var um hvort ákæra ætti heilbrigðisstarfsmann fyrir skaða eða andlát vegna vanrækslu eða ásetnings var munurinn ekki marktækur. Í þessari lýsandi samanburðarrannsókn var kannað hvort munur væri á viðhorfum til ákæru vegna atvika í heilbrigðisþjónustu milli slembiúrtaks úr þjóðskrá, þ.e. þjóðgátt, og allra félagsmanna í Félagi íslenskra hjúkrunarfræðinga. Báðir hópar voru spurðir hvort ákæra ætti heilbrigðisstarfsmann sem veldur alvarlegum skaða eða andláti vegna mannlegra mistaka, vanrækslu, slysni eða af ásetningi. Niðurstöður rannsóknarinnar benda til þess að viðhorf hjúkrunarfræðinga endurspegli ekki tilhneigingu til að víkjast undan ábyrgð á óvæntum atvikum í heilbrigðisþjónustu heldur mikilvægi þess að gera greinarmun á eðli slíkra tilvika. Þessar niðurstöður sýna að þörf er á upplýstri opinni umræðu um óvænt atvik í heilbrigðisþjónustu og viðeigandi ráðstafanir og viðbrögð sem best tryggja öryggi bæði sjúklinga og starfsfólks.

Frú forseti. Ég vil að lokum koma hér örstutt inn á atriði sem mér finnast skipta verulegu máli í þessu öllu saman, eins og hæstv. ráðherra minntist á í sinni ágætu ræðu, að sá heilbrigðisstarfsmaður sem verður fyrir því að gera mistök í sínu starfi glímir oft og iðulega við óöryggi og kvíða, kulnun og hrökklast jafnvel úr starfi. Hæstv. ráðherra minntist m.a. á mál sem átti sér stað árið 2015. Þá vil ég nefna sérstaklega þátt fjölmiðla í þessum málum. Mér finnast fjölmiðlar hafa farið offari þegar kemur að því að greina frá málum sem þessum. Það eru dæmi þess að af heilbrigðisstarfsmönnum sem hafa verið sýknaðir hafi margsinnis verið birtar myndir í fjölmiðlum og fjallað um málið og varla minnst á það að viðkomandi hafi verið sýknaðir. Það eru einnig dæmi þess að þegar önnur mál hafa komið upp þá eru gömul mál rifjuð upp, alls kostar óskyld því máli, og haldið er áfram að birta myndir af starfsmönnum. Þetta hefur gríðarleg áhrif á viðkomandi starfsmenn og fjölskyldur þeirra og ég vil hvetja fjölmiðla til að gæta varkárni í þessari umfjöllun vegna þess að þessi mál eru ákaflega viðkvæm og snerta mjög marga og ekki síst fjölskyldur þeirra sem eiga hlut að máli.

Að lokum vil ég segja það, frú forseti, að ég tek heils hugar undir með hæstv. ráðherra þegar hann segir að ríkir hagsmunir standi til þess að frumvarpið nái fram að ganga.

###

Herra forseti. Hv. þingmaður hefur einmitt lýst þessu ágætlega hér. Innkoman af rekstrinum er ekki það mikil að hún standi undir þeirri miklu fjárfestingu sem felst í því að taka yfir bú. Í tillögunni liggur einmitt  að finna lausn á þessu. Af því að hv. þingmaður spurði sérstaklega um þessa hindranir þá voru ákveðnar lausnir til staðar á sínum tíma, þegar við höfðum lögin um ættaróðal og erfðaábúð. Markmið þeirra laga, eins og ég nefndi í minni ræðu, var einmitt að draga úr þeirri skuldabyrði sem fylgir því að ungir bændur kaupi jarðir af foreldrum sínum eða með erfingjum. Sú skuldabyrði olli því að kaupendur gátu oft litlu áorkað til umbóta á jörðum sínum. Eiginlega er nákvæmlega sama staða komin upp núna. Eftir brottfall þessara ákvæða á sínum tíma er heimild til stofnunar nýrra ættaróðala ekki til staðar lengur í jarðalögum. Við erum því eiginlega komin á svipaðan stað.

Ég sé fyrir mér að við horfum t.d. til regluverksins í Þýskalandi. Þar er heimilt að ráðstafa jörð til lögerfingja án greiðslu í því skyni að halda ákveðnum svæðum í landbúnaðarrekstri. Þar virkjast þessi tekjuskattskvöð ef viðkomandi hættir búskap. Þetta er ekki heimilt hér á landi og væri skilgreint sem gjafagerningur. Skatturinn hefur gert aðila afturreka með þá gerninga, sem eru einungis til þess fallnir að halda jörðum innan fjölskyldunnar og í áframhaldandi búskap. Því er svolítið sérstakt að hið opinbera skuli koma í veg fyrir að foreldrar styðji við sín börn með því að greiða fyrir því að þau geti eignast jörðina og tekið við búskapnum. En þetta er staðreyndin og þessi tillaga gengur út á að reyna að leysa þetta mál, sem ég tel vera brýnt.

###

Herra forseti. Ég þakka hv. þingmanni fyrir alveg ágætisinnlegg inn í þessa umræðu. Það er alveg tilefni til að minnast á það að á jörðum er ýmis rekstur sem tilheyrir fjölskyldum, eins og hv. þingmaður nefndi réttilega, ferðaþjónustan, skógræktin o.s.frv. Í mörgum tilfellum eru þar heilmiklar eignir undir þegar kemur að því að yngri kynslóðin á að fara að taka við og verðmætin orðin svo mikil að það getur orðið erfitt fyrir þá sem það vilja gera. Nýliðunin getur orðið erfið vegna þess að viðkomandi ræður ekki við þær afborganir eða greiðslur sem þarf að reiða af hendi til að taka slíkan rekstur að sér. Því á þessi athugasemd svo sannarlega vel við. Þessi tillaga lýtur að landbúnaðinum sem slíkum, ekki síst vegna þess að það varðar auk þess fæðuöryggi þjóðarinnar að jarðir verði áfram í búrekstri. Það sem við erum að horfa fram á í þeim efnum er að í sumum tilfellum eru búin orðin mjög stór, mikil verðmæti liggja þar undir og kostnaðarsamt er fyrir þá yngri að taka við, eins og ég nefndi hér áðan, og í sumum tilfellum nánast ógerlegt. Tillagan gengur einmitt út á það, að finna leiðir til að auðvelda þessa nýliðun og þessi ættliðaskipti. Í dag er þetta þannig að ef viðkomandi sem heldur jörðina ætlar t.d. að selja syni sínum hana á einhverju sérstöku verði, sem er lægra heldur en markaðsverðið, þá hefur skatturinn skilgreint það sem gjafagerning. Það eru þarna réttilega hindranir í veginum sem ég hefði viljað sjá rutt burt, af því að hv. þingmaður spurði sérstaklega um þær.

###

Herra forseti. Ég mæli hér fyrir tillögu til þingsályktunar um ættliðaskipti og nýliðun í landbúnaðarrekstri. Flutningsmenn tillögunnar eru, ásamt þeim sem hér stendur, hv. þingmenn Jón Gunnarsson, Óli Björn Kárason og Vilhjálmur Árnason.

Tillagan hljóðar svo:

„Alþingi ályktar að fela innviðaráðherra, í samvinnu við fjármála- og efnahagsráðherra, að undirbúa og leggja fram frumvarp sem auðveldar og hvetur til ættliðaskipta og nýliðunar í búskap, þar sem mælt verði fyrir um skattalega hvata fyrir kaupendur bújarða til að halda áfram búskap á bújörð og lagaákvæði um húsnæðisstuðning og annan sambærilegan félagslegan stuðning sem hið opinbera veitir aðlöguð bújörðum. Horft verði til regluverks í Þýskalandi þar sem heimilt er að ráðstafa jörð til lögerfingja án greiðslu, í því skyni að halda ákveðnum svæðum í landbúnaðarrekstri, en tekjuskattskvöð virkjast ef viðkomandi hættir búskap. Tilgangurinn er að halda ákveðnum svæðum í landbúnaðarrekstri og tryggja framtíð íslensks landbúnaðar.“

Ég hef áður flutt þessa tillögu og er hún með smávægilegum breytingum að þessu sinni. Hún var flutt á 151. löggjafarþingi og 153. löggjafarþingi.

Með þessari þingsályktunartillögu er sem sagt lagt til að innviðaráðherra, í samvinnu við fjármála- og efnahagsráðherra, verði gert að undirbúa og leggja fram frumvarp þess efnis að jarðeigendum verði heimilt með einföldum hætti að ráðstafa jörð sinni milli ættliða. Markmið tillögunnar er að treysta búrekstur í landinu og að gera ábúendum jarða auðveldara að ráðstafa jörð innan ættar. Talsverð umræða er um vanda við kynslóðaskipti og nýliðun í búskap. Núverandi samningar við bændur bera með sér að sá vandi hefur að nokkru verið viðurkenndur, með úrræðum til að styðja við nýliða. Allt eins mætti horfa til kynslóðarinnar sem er að láta af búskap og láta úrræðin vinna með markmiðum samninga bænda og ríkis. Eldri kynslóðir hafa yfirleitt lakan lífeyrisrétt. Lengi framan af voru reglur með þeim hætti að bændur gátu ekki safnað sér lífeyrisréttindum í samræmi við umsvif síns búskapar. Á margan hátt er fullt eins mikilvægt og vænlegt til árangurs að horfa til þess að auðvelda kynslóðaskiptin með úrræðum fyrir þann sem lætur af búskap.

Mikilvægi innlendrar matvælaframleiðslu er óumdeilt. Lýtur það ekki síst að fæðuöryggi þjóðarinnar. Innan fárra ára, eða árið 2030, þarf að auka matvælaframleiðslu um 40% til þess að mæta aukinni fólksfjölgun. Ég vil aðeins geta þess í þessu sambandi að fyrir tveimur árum kom út skýrsla um fæðuöryggi á Íslandi. Skýrslan var gefin út af Landbúnaðarháskóla Íslands og unnin fyrir atvinnuvega- og nýsköpunarráðuneytið. Skýrsla þessi er vel unnin en hefði að mínum dómi mátt fá meiri athygli. Eftir efnahagshrunið 2008 vöknuðu spurningar um fæðuöryggi þjóðarinnar. Í ályktun sem samþykkt var á búnaðarþingi árið 2009 segir m.a.:

„[Þ]egar efnahagsörðugleikar dynja yfir hugsa einstakar þjóðir fyrst og fremst um að tryggja sínum eigin þegnum mat. […] Ekki er því alltaf hægt að treysta á að unnt sé að flytja inn matvæli eða aðföng til matvælaframleiðslu.“

Það getur verið mismunandi milli þjóða hvernig best er að tryggja fæðuöryggi þeirra á óvissutímum. Mikilvægt er að eiga kost á að auka innlenda framleiðslu eftir þörfum. Veiki hlekkurinn í fæðuöryggi Íslendinga er hversu háð við erum innfluttum matvælum og aðföngum til innlendrar matvælaframleiðslu. Þó að núverandi staða sé góð er óvíst um framvinduna ef upp kæmu fordæmalausar aðstæður sem hindruðu á einhvern hátt innflutning og greið viðskipti milli landa. Ísland er í þeirri stöðu að geta framleitt fæðu langt umfram það sem þarf til að hafa fullt fæðuöryggi en er engu að síður meðal þeirra landa sem flytja inn hvað hæst hlutfall af sinni fæðu. Ísland hefur auðlindirnar til að standa vel að vígi varðandi framleiðslu búfjárafurða með grasbítum og grænmetisrækt og með nýtingu innlendra orkugjafa. Við getum bætt í varðandi framleiðslu á korni, bæði fyrir búfé og til manneldis, og ríkisstjórnin hefur lagt sérstaka áherslu á að auka kornrækt í landinu.

Þegar allt gengur eins og í sögu er auðvelt að gleyma öllum varúðarráðstöfunum. Á tímum heimsfaraldurs eins og Covid-19 er ýmislegt hægt að læra. Allar greinar fæðuframleiðslu á Íslandi eiga það sammerkt að þær byggja á þekkingu sem er til staðar í landinu. Mannauðurinn í landbúnaði er það sem skiptir höfuðmáli. Án hans verður engin landbúnaðarframleiðsla og engin matvælaframleiðsla á Íslandi. Ef nýliðun í landbúnaði er ekki nægileg til að mæta aukinni fólksfjölgun í landinu erum við komin á hættulega braut.

Herra forseti. Það er skylda stjórnvalda að sjá til þess að eðlileg nýliðun eigi sér stað í landbúnaði og þessi tillaga gengur út á það að farið verði í þá vinnu að færa í lög hvata fyrir einstaklinga til að stofna til eða viðhalda landbúnaðarrekstri. Það er nú þannig, herra forseti, að nýliðun í landbúnaði er langt frá því að vera nægileg til að standa undir þeirri aukningu sem við þurfum til að geta staðið við það að framleiða hér matvæli fyrir komandi kynslóðir og þá fólksfjölgun sem við stöndum frammi fyrir. Það er nauðsynlegt að færa í lög þessa hvata fyrir einstaklinga til að stofna til eða viðhalda landbúnaðarrekstri, m.a. í gegnum húsnæðisstuðningskerfi og skattalöggjöfina.

Til þess að tryggja nýliðun í landbúnaði er einnig mikilvægt að ungir bændur eigi þess kost að eignast jörð eldri kynslóða án þess að stofna til þungrar skuldabyrði. Oft er það vilji þeirra sem eignast jörðina að henni verði ráðstafað innan fjölskyldunnar og jafnvel til tiltekins ættingja sem hyggst halda áfram búskap á henni. Það getur hins vegar verið verulegum vandkvæðum bundið að ráðstafa slíkum jörðum til yngri kynslóða án þess að slíkt stofni til íþyngjandi skulda fyrir viðkomandi. Verðmæti bújarða hefur í mörgum tilvikum aukist verulega vegna uppbyggingar á þeim undanfarin ár og því getur reynst erfitt fyrir næstu kynslóðir að kaupa þær af foreldrum eða með erfingjum. Vegna þessa hafa margir þurft að búa við þunga skuldabyrði vegna kaupanna eða þurft að hverfa frá jörðunum og búskapur á þeim lagst niður.

Í greinargerð með frumvarpi til laga um ættaróðal og erfðaábúð frá árinu 1943 segir að markmið laganna sé að draga úr þeirri skuldabyrði sem fylgir því að ungir bændur kaupi jarðir af foreldrum sínum eða með erfingjum. Sú skuldabyrði olli því að kaupendur gátu oft litlu áorkað til umbóta á jörðum sínum. Eftir brottfall ákvæða um heimild til stofnunar nýrra ættaróðala úr jarðalögum er staðan alls ekki ólík. Því er tilefni til þess að farið verði í heildræna endurskoðun á því hvernig haga megi ættliðaskiptum á bújörðum til framtíðar þannig að nýliðun verði sem allra mest og að ungir bændur geti tekið við búum af eldri kynslóðum án þess að þurfa að taka á sig óviðráðanlega skuldabyrði.

Eins og ég sagði fyrr, herra forseti, þá segi ég það að lokum að þessi tillaga gengur út á að farið verði í þá vinnu að færa í lög hvata fyrir einstaklinga til að stofna til eða viðhalda landbúnaðarrekstri og það er hagur okkar allra.

###
