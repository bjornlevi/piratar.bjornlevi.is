
Forseti. Ég velti því fyrir mér hversu gagnlegt það er að nálgast fíkn sem sjúkdóm. Sjúkdómsmódelið er ekki að skila árangursríkum meðferðum fyrir alla enda er líffræðilegur hluti fíknarinnar einungis lítill hluti af vandanum. Fíkn er flókið menningarlegt, félagslegt, sálfræðilegt og líffræðilegt ástand. Á meðan það er vissulega sameiginlegt álit sérfræðinga að langtímaáfengis- og vímuefnanotkun valdi breytingum í heila eru alls ekki allir sammála um að þessar taugalíffræðilegu breytingar leiði af sér að áfengis- og vímuefnavandi sé heilasjúkdómur. Allar marmiðsbundnar athafnir sem við verðum gagntekinn af leiða af sér breytingar á taugabrautum heilans og jafnvel þegar við göngum í gegnum mjög tilfinningarík tímabil. Eins og þegar við verðum ástfangin þá hefur það þessar afleiðingar, þessar breytingar á heilanum, en hvergi er ást skilgreind sem heilasjúkdómur.

Fíkn er drifin áfram af áföllum og vanlíðan. Áföll eru einstaklingsmiðuð viðbrögð við erfiðum atburðum eða atvikum og geta tengst streitu, skömm, að missa tengsl við ástvin eða að missa starf, að upplifa félagslega upplausn, ofbeldi eða áþján. Áföll geti jafnvel orðið við skort á tengslamyndun á fyrstu árum ævinnar.

Rannsóknir hafa sýnt að breytingar í heila geta gengið til baka hjá þeim einstaklingum sem hafa hætt hættulegri neyslu. Taugabrautir breytast með nýrri hegðun. En að stuðla að nýrri hegðun felur í sér að bjóða upp á meðferðarúrræði sem hefur áfallamiðaða nálgun í kjarna meðferðarinnar og tekur einnig á þeim flóknu félagslegu þáttum sem liggja að baki neyslunni. Það skiptir líka öllu að vímuefnastefnan vinni ekki gegn batamöguleika fólks sem á við vímuefnavanda að stríða eins og hún gerir í dag. Eins og Carl Hart  taugasérfræðingur sagði, sem hefur mikið rannsakað orsakir fíknar: Vímuefni eru ekki vandamálið heldur ómannúðleg vímuefnastefna og jaðarsetningin sem hún veldur.

Forseti. Fíkn er ekki sjúkdómur. Fíkn er einkenni, einkenni sálfélagslegrar stöðu fólks, einkenni fordóma, einkenni vondrar vímuefnastefnu. En fíkn á líka rætur að rekja í mun dýpra og flóknara vandamál sem er samfélag sem upphefur neyslu og yfirborðskennda ytri umbun framyfir  innri skoðun, djúpa tengslamyndun og leit að tilgangi. Fíkn er að því leytinu til,  frekar skiljanlega og  kannski eðlilega, viðbrögð við sjúku samfélagi.

###

Forseti. Bara svo það sé alveg skýrt þá langar mig til að spyrja hæstv. fjármálaráðherra hvort hún sé hreinlega að segja Vörðu að eiga sig. Eru það bara ekki staðreyndir sem koma þar fram? Er hæstv. fjármálaráðherra að gaslýsa allt fólkið sem segist ekki ná endum saman, 40% launafólks sem svarar könnunum og mjög ítarlegri rannsókn Vörðu, ár eftir ár? Að segja við 60% einstæðra foreldra, mæðra sem eiga ekki fyrir 80.000 kr. útgjöldum sem koma fyrirvaralaust, að þær séu bara í bullinu af því að þær hafi alveg svakalega gott, er það svar hæstv. fjármálaráðherra við þessu? Ef það er svarið þá skil ég alveg svakalega vel að staða launafólks skuli vera sú sem hún er, af því að ráðherra sér sannarlega ekki vandamálið. Hún býr bara í einhverjum öðrum heimi heldur en launafólk á Íslandi. Og er það gott? Viljum við vera með fjármálaráðherra sem býr í einhverjum allt öðrum raunveruleika heldur en allt annað launafólk hérna á landinu?

###

Forseti. Nýverið kynnti Varða – rannsóknastofnun vinnumarkaðarins niðurstöður sínar um stöðu launafólks á Íslandi. Um er að ræða efnismikla spurningakönnun sem lögð er fyrir félagsfólk ASÍ og BSRB árlega og fjallar um efnahagslega, félagslega og andlega stöðu þeirra. Niðurstöður könnunarinnar eru sláandi þrátt fyrir að vera mjög fyrirsjáanlegar; 40% launafólks á erfitt með að ná endum saman, forseti, 40%. Um 60% einhleypra mæðra geta ekki mætt óvæntum 80.000 kr. útgjöldum og helmingur leigjenda telur húsnæðiskostnað vera of þunga byrði.

Þetta er náttúrlega hræðileg staða, forseti, en fyrirsjáanleg vegna þess að kannanir og gögn hafa sýnt fram á þessa þróun í gegnum árin. Við höfum lengi vitað að barnabótakerfið er meingallað og nýtist ekki raunverulega sem stuðningur við barnafjölskyldur. Staða leigjenda hefur allt of lengi verið óörugg og leiguverði leyft að hækka stjórnlaust þrátt fyrir að húsnæði sé grunnþörf okkar allra og ein af þeim þörfum sem stjórnvöld eiga að tryggja. Öll kerfi hins opinbera refsa fólki fyrir að vera einstæðingar, hvað þá einstæðir foreldrar. Slíkt kemur auðvitað niður á fjárhag og líkamlegri og andlegri heilsu foreldra og barna eins og sést glögglega í þessari könnun.

Forseti. Ríkisstjórnin hefur nú setið í rúm sex ár og í raun hefur Sjálfstæðisflokkurinn haft ráðuneyti fjármála í mun lengri tíma heldur en það, þannig að þessar niðurstöður sýna hreinlega afrakstur vinnu þessarar ríkisstjórnar. Hvað á fólki að finnast um það að ráðherra hafi leyft þessari þróun að raungerast? Annaðhvort er þessari ríkisstjórn alveg sama um stöðu launafólks og fólks í landinu eða er bara algjörlega vanhæf til þess að tryggja velferð fólks í landinu. Hvort er það?

###

Forseti. Í umsögn um þingmál Pírata um umboðsmann sjúklinga veitir Kraftur, stuðningsfélag fyrir ungt fólk sem hefur greinst með krabbamein og aðstandendur þeirra, okkur mikilvæga innsýn  í reynsluheim notenda heilbrigðiskerfisins. Mig langar að lesa upp úr umsögninni, með leyfi forseta:

„Ung kona sem greindist með brjóstakrabbamein var ranglega greind og fékk því ekki viðeigandi meðferð fyrr en allt of seint. Þegar það kom upp var sjúkdómurinn of langt genginn til að hægt væri að bjarga lífi hennar. Hún hafði sjálf ekki burði með langt gengið krabbamein til þess að aðhafast nokkuð en eftir andlátið vantaði fjölskyldu hennar ráðgjöf [um hvert] þau gætu snúið sér þar sem um dýrkeypt mistök var að ræða sem kostuðu hana lífið.

Önnur ung félagskona Krafts, greind með heilaæxli, hafði samband við félagið þar sem hún var ráðalaus. Læknirinn hennar hafði neitað henni um myndgreiningu á höfði eftir ítrekaðar óskir hennar um að framkvæma viðeigandi rannsókn þar sem hún var byrjuð að sýna einkenni sem upphaflega komu fram við greiningu á sjúkdómi hennar. Læknir stúlkunnar var yfirlæknir og því átti hún í miklum erfiðleikum með að fá álit annars læknis innan spítalans þar sem þeir störfuðu allir undir viðkomandi lækni. Þegar hún leitaði til spítalans höfðu þeir engin svör fyrir hana og var hún í mikilli angist og ráðalaus [um] hvernig hún ætti að snúa sér í þessu.

Umboðsmaður sjúklinga hefði í þessum tilvikum verið nauðsynlegur. Kraftur hefur fjölmörg önnur dæmi þar sem félagsmenn okkar hefðu nauðsynlega þurft á umboðsmanni sjúklinga að halda. [Hann] gæti bent heilbrigðisyfirvöldum á sjónarmið sjúklingsins, miðlað málum, og lagt til úrbætur í heilbrigðiskerfinu með hagsmuni sjúklinganna að leiðarljósi.“

Forseti. Það eru komnar 14 umsagnir um umboðsmann sjúklinga. Það væri þinginu til sóma að klára þetta mál sem fyrst, enda fagna allir þeir sem hafa sent inn umsagnir málinu og styðja að það mál verði klárað sem fyrst. Við þurfum að styðja við rödd og réttindi fólks, oft á erfiðasta tímabili  í lífi þess þegar það er sjúklingar í heilbrigðiskerfinu og þarf á aðstoð að halda.

###

Forseti. Markmið laga um útlendinga er, með leyfi forseta, „að tryggja mannúðlega og skilvirka meðferð stjórnvalda í málefnum útlendinga hér á landi.“ Dómsmálaráðherrar síðustu ára hafa allir sem einn fallið í þá gryfju að fjalla eingöngu um skilvirkni kerfisins en þó algerlega án þess að nokkur sjáanlegur árangur sé af störfum þeirra hvað skilvirknina varðar. Breytingar þeirra á kerfinu sem á að taka á móti fólki á flótta hafa hins vegar ítrekað komið í veg fyrir að því fólki sé sýnd sú mannúð sem ætti að vera sjálfsögð. Meðferðin hefur í raun og veru verið þannig að það er eins og réttindi fólks á flótta séu ekki þau sömu og hjá öðru fólki, eins og mannréttindi gildi bara fyrir suma. Það frumvarp sem er til umfjöllunar hér í dag er enn ein varðan á þessari undarlegu vegferð Sjálfstæðisflokksins. Hér er enn á ný verið að leggja fram breytingar sem munu gera kerfið þyngra í vöfum, auka kostnað og auka á þjáningu þeirra sem hingað flýja.

Mig langar að einblína á þann hluta frumvarpsins sem dregur úr réttindum fólks á flótta og mun kalla yfir sum þeirra aðgerðir sem aðeins er hægt að kalla mannvonsku. Í 4. gr. þessa frumvarps er mælt fyrir að fella úr gildi 2. mgr. 36. gr. laganna. Þá málsgrein þarf að skoða í samhengi við 1. mgr. en þar eru talin upp þau atriði sem heimila stjórnvöldum að taka umsóknir ekki til efnismeðferðar. Þar má nefna m.a. þegar umsækjandi hefur komið til landsins að eigin frumkvæði eftir að hafa hlotið virka alþjóðlega vernd í öðru ríki. 2. mgr., sem á að fella úr gildi, hljóðar svona, með leyfi forseta:

„Ef svo stendur á sem greinir í 1. mgr. skal þó taka umsókn um alþjóðlega vernd til efnismeðferðar ef útlendingurinn hefur slík sérstök tengsl við landið að nærtækast sé að hann fái hér vernd eða ef sérstakar ástæður mæla annars með því. Þá skal einnig taka umsókn til efnismeðferðar hafi umsækjandi ekki fengið endanlega niðurstöðu í máli sínu á stjórnsýslustigi innan 12 mánaða frá því að umsókn var lögð fram, enda hafi umsækjandi sjálfur, maki eða sambúðarmaki hans eða annar sem kemur fram gagnvart stjórnvöldum fyrir hans eða þeirra hönd ekki átt þátt í því að niðurstaða hafi ekki fengist innan tímamarka.“

Síðari hluti málsgreinarinnar fer svo í að skilgreina hvenær umsækjandi telst sjálfur hafa tafið afgreiðslu en með niðurfellingu 2. mgr. 36. gr. er verið að taka í burtu alla von þeirra sem búa við sérstakar aðstæður. Það skiptir engu hvort þar sé verið að sameina fjölskyldu sem hefur af einhverjum ástæðum orðið viðskila eða t.d. fólk sem þarf læknisaðstoð sem það mun ekki fá í því landi sem því verður vísað til.

Forseti. Hjónin Wael Aliyadah og Feryal Aldahash komu hingað ásamt börnum sínum tveimur fyrir um tíu árum eftir að hafa verið á götunni í Grikklandi í þrjú ár. Á sínum tíma ætlaði Útlendingastofnun að vísa þeim aftur til Grikklands en eftir kröftug mótmæli sneri kærunefnd útlendingamála þeirri ákvörðun við. Þessi fjölskylda er í dag íslenskir ríkisborgarar, Íslendingar.

Haniye Maleki kom hingað til lands ásamt föður sínum Abrahim eftir að hafa flúið Íran. 11 ára gamalli átti að vísa henni úr landi en samkvæmt undanþágum í 2. mgr. 36. gr. útlendingalaga fengu þau að dvelja hér áfram. Haniye og Abrahim eru íslenskir ríkisborgarar, Íslendingar.

Frá Afganistan flúði hingað Ahmadi-fjölskyldan. Þau höfðu mátt þola ofsóknir og árásir talibana í heimalandi sínu sem m.a. leiddi til þess að hinn fimm ára Mostaf handleggsbrotnaði og tæplega þriggja ára systir hans, Rokshar, var barin í höfuðið með byssuskefti sem leiddi til lömunar í andliti. Flótti fjölskyldunnar í gegnum Þýskaland leiddi þau hingað. Á meðan fjölskyldan beið eftir ákvörðun Útlendingastofnunar fæddist þeim sonur á Íslandi sem breytti þó engu um þá niðurstöðu Útlendingastofnunar að senda þau aftur til Þýskalands og þaðan áfram til Afganistans. Í ljósi afleiðinga árásarinnar fengu þau undanþágu til efnismeðferðar hjá kærunefnd útlendingamála og fjögurra ára dvalarleyfi í framhaldinu. Það þarf ekki að hafa mörg orð uppi um það hvernig líf þeirra hefði verið hefðu þau verið send aftur til Afganistans nokkrum árum fyrir yfirtöku talibana á stjórn landsins.

Forseti. Allt þetta fólk, allar þessar manneskjur nutu gríðarlegs stuðnings Íslendinga þegar mál þeirra komu upp á yfirborðið, sérstaklega eftir úrskurði um að vísa þeim úr landi. Það er nákvæmlega það sem þessu frumvarpi sem við erum að fjalla um núna í dag er ætlað að koma í veg fyrir. Með því að geta snúið fólki á flótta við á landamærunum munum við aldrei fá að heyra hvað þau hafa gengið í gegnum, aldrei fá að sjá að þau vilja eingöngu fá að lifa og dafna í öruggu samfélagi, aldrei fá að upplifa dugnað þeirra og þátttöku í samfélagi sem býður þau velkomin. Vonandi sýna þessi dæmi hv. þingmönnum að fólkið sem um ræðir er ekki bara einhverjar tölur á blaði. Allt er þetta fólk sem stóð frammi fyrir endursendingum til ríkja sem ríkisstjórn Íslands taldi örugg en var uppskrift að lífi á götunni í besta falli en stöðugum ógnum og ofbeldi í versta falli.

Forseti. Annað atriði sem dómsmálaráðherra hyggst fella úr gildi með 2. mgr. 36. gr. er skylda stjórnvalda til að taka til efnismeðferðar umsóknir sem myndu annars ekki fá efnismeðferð ef umsækjandi hefur ekki fengið endanlega niðurstöðu í máli sínu á stjórnsýslustigi innan 12 mánaða. Í stað þess að fjármagna þá stjórnsýslu sem sér um afgreiðslu umsókna frá fólki á flótta innan eðlilegs tímafrests er planið að viðhalda óöryggi þeirra eins lengi og vanfjármagnaða Útlendingastofnun lystir. Með þessu er verið að láta fólk á flótta líða fyrir lélega stjórnsýslu. Eitt er þegar það gerist vegna einhvers galla í lögunum sem Alþingi vinnur svo úr en hér á að taka ákvæði sem verndar fólk fyrir vanhæfi stjórnsýslunnar og fella það hreinlega úr gildi. Hver kannast ekki við það þegar dómstólar dæma til vægari refsingar vegna þess að tíminn sem fór í rannsókn og saksókn var of langur, nú eða þá staðreynd að sakamál hreinlega fyrnast ef stjórnvöld standa sig ekki í stykkinu? Af hverju í ósköpunum ætlum við að fella úr gildi ákvæði sem verndar fólk á flótta fyrir tilbúnum töfum ríkisstjórnarinnar þegar stjórnsýslulög eru mjög augljós hvað varðar málshraða, að taka skuli ákvarðanir í málum eins fljótt og auðið er? Það er skýrt að það á að gera það þannig. Talandi um stjórnsýslulög þá er erfitt að sjá annað en að niðurfelling þessa ákvæðis sé í hróplegu ósamræmi við jafnræðisreglu stjórnsýslulaga.

Ég gæti haldið áfram lengi um þetta frumvarp, forseti, þá skapandi lögfræði að nefndarmenn kærunefndar útlendingamála geti tekið ákvarðanir upp á sitt einsdæmi í stað þess að nefndin geri það í heild sinni, styttingu gildistíma dvalarleyfa sem mun leiða af sér gríðarlega aukinn kostnað, eða þá staðreynd að þessar aðgerðir ríkisstjórnarinnar munu ekki hafa nokkur áhrif á þann fjölda sem leitar eftir öryggi á Íslandi, ekki nokkur áhrif.

Aðgerðirnar sem við ættum að vera að ræða hér í dag, sem við ættum að einblína á, frekar en að grafa enn frekar undan mannréttindum þegar mjög jaðarsetts fólks, eru hvernig við getum tekið vel á móti þessu fólki. Því flóttafólk og hælisleitendur eru bara fólk, fólk með tilfinningar, vonir, drauma, fólk sem elskar og er elskað, manneskjur úr holdi og blóði að flýja þjáningu, ofsóknir, stríð, sem þrá það eitt að lifa lífinu við starf og leik, hlúa að börnunum sínum og tryggja þeim örugga framtíð. Fyrir flest á Íslandi var þetta bara mjög einföld staðreynd þegar við tókum á móti fólki á flótta frá stríðinu í Úkraínu, fólki frá Evrópu sem hefur útlit sem ekki er ólíkt því sem telst vera íslenskt útlit. Við sjáum að þau eru bara fólk eins og við og bjóðum þau velkomin til þess að taka þátt í samfélaginu okkar.

Grunnþörf okkar allra, hvaðan sem við erum í heiminum, hvaða guð sem við tilbiðjum eða tungumál sem við tölum, grunnþörfin frá fyrsta andardrætti á þessari jörðu er tengsl og ást, að tilheyra. Draumar okkar allra snúast að mestu leyti um hvernig við uppfyllum þessa þörf. Það er engin manneskja sem hefur þann draum að vera byrði á samfélagi, engin. Ef við fáum tækifæri til að blómstra í samfélagi þá lyftum við samfélaginu upp með okkur. Ef við upplifum okkur velkomin og metin að verðleikum, ef okkur er tryggð rödd, tækifæri til tengslamyndunar og líf okkar öðlast tilgang, ef við fáum að tilheyra samfélagi, berum við virðingu fyrir því sama samfélagi. Við viljum því gott og við gefum til baka. Þannig virkar bara manneskjan. Það er mannlegt eðli og það er mannleg hegðun. Við fáum til baka það sem við gefum. Manneskjur eru ekki byrði á kerfum. Manneskjur eru ekki byrði á grunninnviðum.

Forseti. Þetta er gjörsamlega firrt orðræða. Við byggjum upp kerfin til að þjóna þörfum okkar, manneskjunnar. Kerfin eru eins burðug og við fjármögnum þau til að vera. Hvernig ætli fólkinu líði? Hvernig ætli fólkinu sem kemur hingað og bíður eftir að bjarga fjölskyldumeðlimum sínum, börnum sínum, öskrar hér eftir aðstoð og áheyrn, öskrar hér og biður okkur um að hafa hjarta og vera ekki sama um hvað verður um þau og ástvini þeirra, hvernig heldur þú að þeim líði þegar þau hlusta á hvernig við tölum um þau hér í þessum ræðustól á opinberum vettvangi, þegar við tölum um að þau séu byrði og við bara hreinlega eigum að loka, það er uppselt á Íslandi fyrir þeim eða þau eru byrði á velferðarkerfunum okkar? Hvað erum við að búa til, forseti? Við erum að skapa hætturnar sem við teljum okkur vera að bjarga fólki frá. Við erum að búa til óvini með þessari orðræðu og það er frekar viðbjóðslegt.

Forseti. Þegar við fleygjum fólki og börnum athugunarlaust úr landi, út í algera óvissu í besta falli eða opinn dauða í versta falli, þá erum við að grafa undan okkar eigin gildum sem samfélag. Við erum sjálf að eyðileggja það sem við óttumst að ókunnugir eyðileggi. Við erum ekki við sjálf lengur, við verðum okkar versti óvinur, forseti.

###

Forseti. Gott og vel. Ég heyri að hæstv. ráðherra er annt um þennan málaflokk og er með vissa sýn og kannski mögulega skilning á því, vonandi, mér heyrist það, á hversu verðmæt þessi fjárfesting er. En af hverju í ósköpunum er ríkisstjórnin þá ekki að fjárfesta almennilega í þessum málaflokki? Af hverju er ekki verið að setja nægilega peninga í þennan málaflokk til að tryggja að grunnframfærslan sé nægilega há? Grunnframfærsla núna hjá stúdentum er á við helming af ásættanlegum lágum launum á vinnumarkaði. Það er augljóst að þetta er ekki nægilega há upphæð fyrir fólk til þess að framfleyta sér þannig að það er raunverulega verið að skapa kerfi þar sem fólk neyðist til að vinna nema það hafi einhverja fjársterka aðila á bak við sig til að redda sér í gegnum námið. Þetta er ekki að fjárfesta. Þess vegna spyr ég að þessu. Ef það er skilningur á því að þetta sér fjárfesting sem skilar sér, af hverju í ósköpunum er ekki verið að setja alvörupening í þetta kerfi og fjárfesta raunverulega?

###

Forseti. Mig langar til að spyrja hæstv. ráðherra aðeins út í það hvað það er að fjárfesta í stúdentum, í námsfólki og hver ágóðinn er við það til framtíðar í huga ráðherra. Mér finnst við tala rosalega mikið um, eins ráðherra sjálfur benti á áðan, forgangsröðun á fjármagni sem ráðherra fær í hendurnar til að setja í þennan málaflokk. Horfandi á hversu lág grunnframfærslan er og hversu mikið íslenskir stúdentar neyðast til að vinna með námi sínu, en það er alveg ljóst út frá rannsóknum sem hafa verið gerðar að það er dýrara að hafa nemendur vinnandi með námi frekar en bara að styrkja nemendur til náms, við höfum gögn sem sýna fram á þetta, þá finnst mér rosalega erfitt að sjá að ríkisstjórnin og ráðherrar séu raunverulega að horfa á nám sem fjárfestingu. Þegar við horfum á eitthvað sem fjárfestingu þá sjáum við að peningarnir sem við setjum inn í það  skila sér margfalt til baka. En mig langar til að spyrja ráðherra hvernig hún sér þetta fyrir sér. Hverju skilar það til baka að fjárfesta í stúdentum?

Ég minni þingmenn á ræðutímann.

###

Forseti. Þetta dæmi sem hv. þingmaður nefnir væri hægt að afgreiða með því að gefa auknar heimildir en afmarka þær. Þetta eru miklu víðtækari heimildir í þessu frumvarpi. Frekar ætti að reyna að átta sig á hvaða vanda við ætlum að reyna að uppræta eða laga og koma þá með afmarkaðar heimildir, það væri t.d. ein leið til að nálgast þetta. En enn og aftur ítreka ég mikilvægi þess að við, eins og öll hin Norðurlöndin, komum okkur upp sjálfstæðu eftirliti með störfum lögreglunnar. Eftir það getum við rætt hvaða heimildir þarf. Öryggi skiptir gríðarlega miklu máli en við verðum líka að átta okkur á því að frelsi okkar í samfélaginu frá því að sæta óþarfavaldbeitingu af hálfu yfirvaldsins skiptir líka gríðarlega miklu máli, að þetta jafnvægi sé rétt. Annars er hætta á því að við gröfum undan trausti og trú fólks á samfélaginu, á kerfinu okkar, og að við sköpum meira ofbeldi heldur en það sem við erum að reyna að koma í veg fyrir. Þetta er mikilvægt að hafa í huga.

###

Forseti. Takk fyrir þessa spurningu og tækifæri til þess að svara skýrt, út af því að ég held að við séum að byrja á vitlausum enda. Það er vandinn í hnotskurn. Við eigum að byrja á því að tryggja að það sé raunverulegt sjálfstætt eftirlit með störfum lögreglunnar. Svo getum við farið að ræða það hvort við eigum og hvort þörf sé á því að veita auknar heimildir. Það getur vel verið að svarið við þeirri spurningu verði já, að þess þurfi, og ég er algerlega opin fyrir því. En eins og staðan er núna þá hefur lögreglan víðtækar heimildir ef það er grunur. Ef grunur er um glæp þá hefur hún heimildir. Mér finnst það skipta ótrúlega miklu máli og við Píratar höfum talað fyrir því lengi, komið fram með frumvarp og annað um að það þurfi að hafa sjálfstætt eftirlit með störfum lögreglu, og lögreglan hefur sjálf talað um það að hún vill að þetta eftirlit sé sterkt og gott. Frá þessari nefnd um eftirlit með störfum lögreglu hafa líka komið upplýsingar um að hún telji sig ekki vera að fá þær upplýsingar og þau gögn sem hún þarf og hún hafi ekki þær valdheimildir sem þarf til að hafa þetta eftirlit með lögreglunni. Þetta er því eitthvað sem mér finnst við þurfa að skoða vel og skiptir gríðarlega miklu máli að gera það áður en við förum að tala um að auka valdheimildir lögreglunnar.

###

Forseti. Réttur hins almenna borgara til að lifa og starfa án eftirlits hins opinbera er ótvíræður. Ég hefði vonað að flestum okkar hér inni og úti í samfélaginu væri annt um að þannig verði samfélagið okkar áfram, að hinn almenni borgari fái að lifa og starfa án eftirlits hins opinbera. En því miður eru ekki allir hérna inni þeirrar skoðunar vegna þess að nú er dómsmálaráðherra enn einu sinni, dómsmálaráðherra Sjálfstæðisflokksins, að reyna að koma í gegn auknum heimildum fyrir lögreglu til að rannsaka fólk sem hefur ekkert brotið af sér og sem er ekki einu sinni grunað um að hafa brotið af sér. Auðvitað eru til aðstæður þar sem slíkar rannsóknir geta komið í veg fyrir alvarleg brot en án sjálfstæðs eftirlits með heimildunum eru miklar líkur á misnotkun og brotum gegn þeim sem sæta njósnum.

Það skiptir máli að við áttum okkur á hvað felst í sjálfstæðu eftirliti. Með því meina ég embætti sem hefur sjálfstæðar rannsóknarheimildir. Nefnd um eftirlit með störfum lögreglu hefur það ekki. Nefndin getur kallað eftir upplýsingum, hún getur gefið álit en hún hefur engin raunveruleg völd. Það þarf að vísa öllu refsiverðu til saksóknara, sem er ekki sjálfstæður og óháður lögreglu.

Það er mikið talað hér um að afbrotavarnir okkar hér á Íslandi, hjá lögreglunni á Íslandi, séu ekki jafn góðar og afbrotavarnir annarra Norðurlanda en öll hin Norðurlöndin eru með þetta sjálfstæða eftirlit. Þar eru líka ríkar skyldur gagnvart borgurum þegar kemur að gagnsæi og getu þeirra til að fá upplýsingar um það eftirlit sem þeir hafa þurft að sæta. Þetta höfum við ekki, forseti.

Strax með 1. gr. frumvarpsins vakna efasemdir um ágæti þessa máls; ný skilgreining á rannsóknar- og greiningardeild ríkislögreglustjóra þar sem henni er ætlað að sinna upplýsingaöflun og greiningum, leggja mat á hættu á hryðjuverkum og líka koma í veg fyrir og rannsaka landráð og brot gegn stjórnskipan ríkisins. Það býður upp á að deildin ofselji þær ógnir sem að landinu steðja. Slíkt er mun auðveldara þegar ytra eftirlit er lítið sem ekkert. Það ætti að vera öllum ljóst að eftirlit með greiningardeild ríkislögreglustjóra, t.d. með því að leggja mat á hættuna á hryðjuverkum, þarf að koma utan frá. Það er bara þannig sem er hægt að tryggja að valdheimildir séu ekki misnotaðar.

Forseti. Frumvarpinu er ætlað að festa í lög núverandi óformlegan stýrihóp lögreglu sem hefur það hlutverk að sporna gegn skipulagðri brotastarfsemi og efla samvinnu og upplýsingaskipti á milli lögregluembætta. Eins og kemur fram í greinargerð frumvarpsins er þessi stýrihópur nú þegar til en stefnt er að því að lögfesta hann og veita honum hlutverk sem kemur að forvirkum rannsóknarheimildum eða afbrotavörnum eins og ráðherra talar um þetta. En þá vakna upp fjölmargar spurningar. Hverju hefur þessi stýrihópur skilað síðan hann var settur á laggirnar? Hvernig hefur hann bætt löggæslu á Íslandi? Í greinargerðinni kemur einnig fram að ríkissaksóknara hafi verið falið að semja reglur um starfsemi hópsins. Hvert er hlutverk stýrihópsins í þessum reglum? Hvað mun breytast við að lögfesta tilvist stýrihópsins?

Stýrihópurinn á samkvæmt b-lið 6. gr. frumvarpsins að taka við tilkynningum þess efnis að lögregla sé að afla upplýsinga um aðila sem talinn er vera viðloðandi skipulagða brotastarfsemi. Lögreglustjóranum sem tekur ákvörðun um að setja af stað slíkt eftirlit ber að tilkynna það til stýrihópsins innan þriggja daga, ekki strax heldur innan þriggja daga. Þetta ákvæði er meingallað. Hvergi er tekið fram hvað gerist ef lögreglustjóri ber ákvörðunina upp við stýrihópinn og stýrihópurinn telur lögreglustjóra hafa farið offari. Hvað gerist þá? Einnig á stýrihópurinn að staðfesta notkun þessa úrræðis ef upplýsingaöflun lögreglu stendur lengur yfir en 12 vikur. Aftur er ekkert tekið fram um hvað muni gerast ef stýrihópurinn er ósammála lögreglustjóra.

Þetta ákvæði er ekki bara gallað, forseti, heldur líka ónauðsynlegt. Á Íslandi búum við við fullþroskað kerfi embættismanna þar sem lögregla getur fengið staðfestingu á ákvörðunum sínum. Það kerfi heitir dómstólar. Því hefur verið fleygt fram að lögregla geti ekki beðið eftir úrskurði dómara þegar svona liggur undir. Gott og vel. En það er alltaf dómari á sólarhringsvakt sem getur brugðist strax við ef erindið er áríðandi. A.m.k. væri alveg ljóst hvað myndi gerast ef dómstólar væru ósammála lögreglustjóra. Aðgerðum yrði hætt tafarlaust.

Þessi stýrihópur, forseti, er algjörlega óþörf samþjöppun valds í málaflokki sem þarf að vera hafinn yfir allan vafa. Eftirlit með forvirkum rannsóknarheimildum, afsakið, forseti, með afbrotavörnum, getur ekki verið á forræði þeirra sem valdið hafa. Það getur ekki verið þannig.

Forseti. Að lokum langar mig að ræða það sem mun koma til með að skipta máli í eftirliti með forvirkum rannsóknarheimildum og það er fjármagn. Í greinargerð frumvarpsins segir að aukið fjármagn muni þurfa til að láta það fram ganga. Tveimur nefndarmönnum verði bætt við nefnd um eftirlit með lögreglu ásamt einum starfsmanni og starf gæðastjóra lögreglu verði sett á laggirnar. Fjármögnun þurfi að fara fram með því að til komi nýjar fjárheimildir við gerð fjármálaáætlunar og við 2. umræðu fjárlaga eða, og hér er það sem ég hræðist að verði raunin, með breyttri forgangsröðun fjárheimilda innan löggæslunnar. Með öðrum orðum að fækka enn frekar almennum lögreglumönnum og/eða rannsóknarlögreglumönnum til að auka eftirlit með fólki.

Forseti. Á fundum okkar Pírata með lögreglumönnum sem vinna í almennri löggæslu hefur komið fram að öll gæluverkefni stjórnvalda síðastliðin ár hafi verið blóðtaka fyrir hina almennu löggæslu. Alltaf verða færri og færri eftir til að sinna hinni almennu löggæslu. Við verðum að passa upp á það í þessu máli að það verði ekki raunin.

Forseti. Einn þáttur í grunnstefnu Pírata snýr að friðhelgi einkalífsins. Friðhelgi einkalífsins snýst um vernd hinna valdaminni frá misbeitingu hinna valdameiri. Þetta frumvarp sem við ræðum hér, frumvarp sem kemur úr viðjum sjálfskipaðra boðbera frelsisins, sviptir almenna borgara friðhelgi einkalífs í þeim meinta tilgangi að tryggja öruggara samfélag. En það er vernd hinna valdaminni frá misbeitingu hinna valdameiri sem tryggir okkur einmitt þetta öryggi. Þessu má ekki snúa á haus, forseti. Við megum ekki grafa undan réttindum almennings til að bæta upp langvarandi fjársvelti lögreglunnar því það er í raun og veru kjarninn í þessu. Við erum búin að fjársvelta lögregluna. Þar af leiðandi er verið að grípa til aðgerða til að reyna að bæta upp fyrir það. Ef við værum hér að afgreiða frumvarp um að efla lögregluna með auknum mannafla, menntun og þekkingu þá stæði ég hér fagnandi, forseti. En ég get ekki fagnað þeirri hættulegu skammsýni sem birtist í þessu frumvarpi og þeirri gegndarlausu vanvirðingu gagnvart því frjálsa samfélagi sem við höfum lagt okkur fram um að byggja hér upp.

###

Forseti. Ég var á ráðstefnu á föstudaginn sem var skipulögð af borgarstjóra Amsterdam. Þar voru líka borgarstjórar Bern og Höfðaborgar, fyrrum borgarstjóri Prag og Bógóta í Kólumbíu. Ráðstefnan fjallaði um hvernig, en ekki hvort, ætti að lögleiða og regluvæða öll vímuefni. Allir voru þessir borgarstjórar sammála um að bann- og refsistefnan væri að valda meiri skaða en vímuefnin sjálf með því að búa til gríðarleg völd og ofbeldi glæpagengja ásamt því að stuðla að jaðarsetningu og dauðsföllum vímuefnanotenda. Á ráðstefnunni hélt fyrrum leynilögreglumaðurinn Neil Woods erindi um störf sín hjá fíkniefnalögreglunni í Bretlandi. Neil sagði frá því hvernig hann náði inn fyrir raðir stórs glæpagengis og náði að handtaka tugi manna og haldleggja mikið magn af vímuefnum. Hann lýsti því svo hvernig handtökurnar hefðu valdið truflun á ólöglegum fíkniefnamarkaði í sirka tvær klukkustundir. Margra mánaða vinna, gríðarlegur kostnaður, áfallastreituröskun þeirra lögreglumanna sem tóku þátt í aðgerðinni — eftir þann tíma, eftir þessa tvo klukkutíma, þá tóku aðrir ofbeldisfyllri og hættulegri menn við keflinu og allt hélt áfram eins og ekkert hefði í skorist.

Heyr, heyr.Forseti. Ofbeldi elur nefnilega af sér meira ofbeldi. Í gærkvöldi fór Kveikur vel yfir stöðuna innan íslenskra fangelsa. Þar situr helmingur fanga inni vegna fíkniefnavanda, fíkniefnabrota, margir hverjir einstaklingar sem eiga sjálfir við mikinn og langvarandi fíkniefnavanda að stríða, einstaklingar sem hafa hvorki húsaskjól né bakland og sjá ekki neina möguleika út úr sínum aðstæðum. Borgarstjóri Bern sagði að hugmyndir um fíkniefnalausan heim væru blekking. Ofbeldið, harkan og magn fíkniefna hefur aldrei verið meira. Ólöglegur fíkniefnamarkaður fjármagnar aðra mun alvarlegri glæpi. Unga fólkið okkar deyr vegna mengaðra vímuefna og fangelsin okkar eru yfirfull af fólki sem þarf á samkennd og aðstoð að halda til að byggja sig upp en ekki meira niðurrif í formi refsinga í vanfjármögnuðum og niðurníddum fangelsum. Hvernig getum við réttlætt að halda áfram fíkniefnastefnu sem skila svona hræðilegri niðurstöðu fyrir samfélagið allt?

###

Forseti. Ég er mjög hugsi yfir þessari umræðu um orkuskort. Við Íslendingar erum ótrúlega auðug þegar kemur að endurnýjanlegri orku. Hér hitum við flest hús með jarðvarma og framleiðum meiri raforku miðað við höfðatölu en nokkurt annað ríki. Þessi endurnýjanlega orka er hins vegar háð þeim skilyrðum að hún byggist á náttúruöflunum þannig að framleiðslugetan sveiflast með náttúrunni. Það er ekki nýtt vandamál, ef vandamál skyldi kalla, heldur er gert ráð fyrir því í samningum orkufyrirtækja við stórnotendur raforku. Ef vatnsaflið dregst saman í kjölfar minni úrkomu þá bitnar það á þeim sem hafa gert samninga um skerðanlega orku.

Orkuskortur er ekki vandamálið, forseti. Vandamálið sem við stöndum frammi fyrir er aukin markaðshyggja í orkumálum. Með yfirvofandi orkuskiptum vilja sífellt fleiri stórnotendur komast á markaðinn og einkafyrirtæki sem framleiða orku vilja bæta við sig viðskiptum en til þess þurfa þau að fá leyfi til að framleiða meiri orku. Í millitíðinni eru þessi fyrirtæki að ofselja raforku og þegar vatnsárið er lélegt eins og núna þá lenda þessi fyrirtæki í vandræðum. Það að eftirspurn eftir raforku sé umfram framboð er ekki tilefni til þess að blása í alla lúðra og öskra um orkuskort. Það væri óskandi að þessi fyrirtæki og helsti talsmaður þeirra, hæstv. orkumálaráðherra, myndu vanda sig meira í umræðunni um orkumál en þess í stað er ýtt undir heimatilbúið neyðarástand í orkumálum, allt í þágu gróðasjónarmiða. Raunverulega neyðarástandið sem við stöndum frammi fyrir, forseti, er vöntun á ráðherra umhverfismála sem stendur vörð um umhverfið og almannahagsmuni og ríkisstjórn sem er annt um heiðarlega umræðu um okkar mikilvægustu innviði og auðlindir.

###

Forseti. Frumvarpið felur í sér að leggja niður Menntamálastofnun og lögfesta ný heildarlög um nýja stofnun, Miðstöð menntunar og skólaþjónustu. Heilt yfir virðist vera samstaða meðal hag- og umsagnaraðila um að þörf sé á þeim breytingum sem ráðuneytið leggur til með frumvarpinu. Helst hefur verið gagnrýnt hve seint var farið af stað með endurskoðun menntunar og skólaþjónustu. Mikilvægt er að stjórnvöld leiði málaflokkinn með raunverulegri stefnumótun, í stað þess að bregðast við þegar komið er í óefni. Því eru nokkur atriði sem ég tel að þurfi að koma inn á og halda til haga og þess vegna er ég með sérálit, þótt ég muni eflaust koma til með að styðja málið í atkvæðagreiðslu.

Þrátt fyrir að aðilar séu sammála um nauðsyn þess að koma á fót stofnun með það hlutverk sem Miðstöð menntunar og skólaþjónustu er ætlað þá hefði verið mun æskilegra að hefja heildarendurskoðun menntakerfisins á öðrum brýnni þáttum. Í umsögn Kennarasambands Íslands er sagt að það skjóti skökku við að ný heildarlög um mennta- og skólaþjónustu séu sett áður en heildarlagarammi um þjónustuna sjálfa er lagður fram. Ný aðalnámskrá tók gildi 1. ágúst 2011. Innleiðing hennar hefur gengið brösuglega þar sem stuðning, fjármagn, yfirsýn og tilhlýðilegan tíma hefur skort. Það er óásættanleg staða fyrir kennara að þurfa að standa að innleiðingu án yfirsýnar og samræmingar. Án þess er ómögulegt að átta sig á hvort innleiðingin mæti markmiðum aðalnámskrár. Í umsögn Kennarasambandsins segir að verkefnum kennara hafi fjölgað mikið síðastliðin ár sem og allri umsýslu í tengslum við kennslu og umsjón nemenda í hverjum bekk og fjölda nemenda á hvern fermetra. Ánægja hagaðila með framlagningu frumvarpsins skýrist m.a. af því aðgerðaleysi sem litað hefur málaflokkinn. Hins vegar heyrast áhyggjur af því að þessi ólestur og skortur á heildarsýn á málaflokkinn verði ekki leystur með nýrri mennta- og þjónustustofnun einni og sér.

Mikið álag er á kennurum og hætt við að þeir kulni í starfi miðað við núverandi starfsaðstæður. Sérstaklega er mikilvægt að huga að nýjum kennurum fyrsta starfsárið, að þeir fái handleiðslu og nægilegan stuðning. Ekki er síður mikilvægt að taka laun kennara til heildrænnar endurskoðunar í ljósi þess þýðingarmikla hlutverks sem þeir gegna við menntun barna okkar til framtíðar.

Forseti. Í áliti mínu fjalla ég einnig um námsgögn og kennsluaðferðir og réttindi starfsfólks við það að verið sé að leggja niður þessa stofnun. Það liggur fyrir í nefndaráliti og ég ætla ekki að lesa það sérstaklega upp en vil tala aðeins um það að menntun er undirstaða framfara. Þetta er gífurlega mikilvægur málaflokkur. Menntakerfið verður að mæta þörfum nemenda á fjölbreyttan hátt í síbreytilegu og lýðræðislegu samfélagi. Námið þarf að aðlaga að þörfum nemenda svo að þeir geti menntað sig á eigin forsendum og að þekkingarsköpun sé ávallt höfð að leiðarljósi. Það er grundvallaratriði að börnin okkar verði búin undir heiminn sem tekur á móti þeim eftir skóla. Það á alltaf að hlusta á raddir barnanna okkar og efla lýðræðislega þátttöku þeirra í skólastarfinu með tilliti til aldurs og þroska. Nemendur ættu að hafa aðkomu að því hvað þeir læra og hvernig, frá grunnskóla og upp í háskóla. Með þeim hætti mætti fanga áhuga og athygli nemenda betur en gert er í dag, með því að þeir upplifi sig sem virka þátttakendur í eigin menntun. En það er ekkert síður mikilvægt að einstaklingar hafi aðgengi að menntun og endurmenntun á öllum skeiðum ævinnar. Við mótum menntastefnu til framtíðar er mikilvægt að horfa til framtíðarsamfélagsins og þeirra öru samfélagsbreytinga sem nú eiga sér stað. Aðferðafræði síðustu aldar mun ekki duga til. Hugsa þarf algerlega upp á nýtt hvernig við byggjum upp samfélag sem er í stakk búið til þess að tækla hin fjölmörgu vandamál nútímans sem við stöndum frammi fyrir.

Byggja þarf upp menntakerfi fyrir sjálfbært samfélag sem getur tekist á við sjálfvirknivæðinguna og fjórðu iðnbyltinguna. Skapa þarf fleiri tækifæri fyrir framtíðarkynslóðir og sjálfbærni landsins með auknum stuðningi við nýsköpun. Ísland hefur tækifæri til að skipa sér í forystu sem þekkingarsamfélag til framtíðar. Það tækifæri er nauðsynlegt að nýta og hvet ég því ráðuneytið til að klára heildarendurskoðun á málaflokknum sem allra fyrst. Þó að þetta sé gott frumvarp, og ég held að þessi nýja stofnun muni vera mikið til bóta ef tekst að innleiða hana á þann hátt sem ætlunin er, þá endurtek ég að brýn þörf er á heildarendurskoðun á menntakerfinu okkar. Auðvitað hefði verið æskilegra að vera búin að fara í þá vinnu áður en þessi breyting, þessi nýja stofnun, kemur til. En úr því að þessi stofnun kemur fyrst verður hún vonandi til þess fallin að aðstoða við innleiðingu á nýrri hugmyndafræði í menntakerfinu og að styðja við kennara og gott menntakerfi.

###

Forseti. Ég er dálítið hugsi yfir orðum hv. þingkonu Þórunnar Sveinbjarnardóttur um að við getum bara unnið hérna lengur. Ég tek alveg undir það, ég er alveg sammála. Við getum þannig séð unnið alveg fram að Þorláksmessu og milli jóla og nýárs, bara eins og venjulegt fólk gerir, og sjálfsagt og eðlilegt til þess að klára mikilvæg mál. Vandinn er að það er engum í þessu húsi jafn annt um að klára á tilsettum tíma þingstörfin og hæstv. forseta þingsins. Það hefur alltaf verið þannig að þegar er komin dagsetning á það að það eigi að klára þingstörf 15. desember þá er allt púður lagt í að klára á þeim tíma. Og ef það eru einhver mál sem þarf að klára þá eru þau bara keyrð í gegn. Þau eru keyrð í gegnum nefndina, rifin út án þess að fá nægilega góðan tíma í umfjöllun, þau eru samþykkt hér í þingsal af meiri hlutanum og svo koma í ljós mistök út af því að þau eru illa unnin í miklum flýti. Það er vandamálið. Ef við ætlum að klára þetta stóra mál og ætlum að fá mál hérna inn ellefu dögum fyrir tilsettan tíma þegar við eigum að klára þing fyrir jól þá finnst mér fínt ef forseti þingsins myndi vera gagnsærri með það að hann ætli bara að hafa okkur lengur hérna. Þá færum við þessa tímasetningu,  hættum við 15. desember og við erum bara heiðarleg með hvenær við ætlum að klára þingið. Það er ekkert mál að mínu mati. Við getum alveg gert það og verið hérna lengur en þá skulum við taka ákvörðun um það sem þing og ekki drífa þetta hérna í gegn á handahlaupum til að ná því að klára 15. desember.

###

Forseti. Það virðist vera að þessu linni aldrei. Á meðan ég hef verið á þingi þá hefur það verið viðverandi vandamál að það er ætlast til þess að þingið klári bara einhver risastór mál á handahlaupum af því að við fáum málin ekki tímanlega frá ráðuneytinu. Við erum búin að vera hérna í marga mánuði með eiginlega engin mál frá ríkisstjórninni. Það er ekkert búið að vera að frétta af ríkisstjórnarmálum. Þingmannamál eru búin að halda þinginu gangandi. Svo þegar koma mál sem eiga að vera dagsetningarmál, risastór mál, 14 EES-gerðir, þá eigum við einhvern veginn að afgreiða það bara á handahlaupum af því að þetta er dagsetningarmál. Þetta býður upp á mistök og það er ólíðandi að það skuli verið unnið svona ófaglega.

Heyr, heyr.Ég skil ekki hvernig stendur á því að ríkisstjórnin, að ráðherrar geti ekki tryggt að mál þeirra komi til þingsins tímanlega til að við getum afgreitt þau á faglegan máta. Þetta er óþolandi.

###

Forseti. Umhverfis- og loftslagskrísan hefur áratugum saman verið mikilvægasta en þó einhvern veginn, því miður, minnst aðkallandi að öllum alþjóðlegum krísum, jafnvel þó að árið 2023 verði að öllum líkindum langheitasta ár sögunnar með fjöldann allan af hörmulegum flóðum, skógareldum og hitabylgjum um allan heim. Því miður þá stendur í baráttan við loftslagsbreytingar frammi fyrir miklum mótvindi og dapurlegum framtíðarhorfum. Loftslagsþing Sameinuðu þjóðanna er okkar helsti vettvangur til að takast á við þessa alþjóðlegu krísu og skiptir gríðarlega miklu máli að rík þjóð eins og Ísland sé metnaðarfull í sínum markmiðum og leiðandi þegar kemur að áherslum og að við stöndum raunverulega við áform og áætlanir. Það skiptir máli að standa við gefin loforð svo það sé mark á okkur takandi.

Markmið ríkisstjórnarinnar um 55% samdrátt fram til ársins 2030 er ekkert sérstaklega metnaðarfullt en það sem verra er er að ríkisstjórnin er ekki nálægt því að ná því markmiði. Samkvæmt útreikningum Umhverfisstofnunar var samdráttur Íslands frá árinu 2005 til ársins 2010 um 10%. Þegar horft er til framtíðar og tekið mið af þeim aðgerðum sem eru þegar í gangi eða hafa verið staðfestar stefnir í að losunin dragist saman um 24% fram til ársins 2030, sem er vel innan við helming af yfirlýstum markmiðum ríkisstjórnarinnar. Þegar við horfum til verkefna sem eru helst til þess fallin að aðstoða við að ná markmiðum um samdrátt í losun, eins og t.d. öflugar og skilvirkar almenningssamgöngur, þá er lítill sem enginn áhugi á að fjármagna verkefnin af neinni alvöru. Á þennan hátt grefur ríkisstjórnin undan sínum eigin trúverðugleika og möguleikum.

Forseti. Loftslagsþing Sameinuðu þjóðanna er vettvangur þar sem þjóðir heims sammælast um markmið í loftslagsmálum til að þrýsta stöðugt á metnaðarfyllri aðgerðir þvert á landamæri. Ísland hefur langa hefð fyrir þátttöku og stuðningi við alþjóðlegt samstarf um verndun náttúrunnar og COP28 er vettvangur til að halda því áfram og ganga enn lengra. Það er því ljóst að Ísland getur ekki bara treyst á að elta önnur lönd, við þurfum sjálf að setja markið hátt og þannig gera Ísland að leiðtoga og fyrirmynd þegar kemur að umhverfis- og loftslagsmálum. Við gerum það með því að sýna gott fordæmi og þrýsta sérstaklega á að loftslagsréttlæti sé haft að leiðarljósi, það skiptir gríðarlega miklu máli, í öllum ákvörðunum á þinginu og að hvetja til aukinnar þátttöku ungs fólks í ákvarðanatöku sem tengist loftslagsmálum. Þetta er lykilatriði.

Við sýnum gott fordæmi með því að grípa til róttækra aðgerða við að draga úr losun gróðurhúsalofttegunda á Íslandi. Ein aðgerð væri t.d. að banna olíuleit í efnahagslögsögu Íslands en nú eru tvö ár frá því að ríkisstjórnin lýsti yfir slíku í stjórnarsáttmálanum sínum. Ríkisstjórnin virðist þó eiga erfitt með að sýna þann vilja með aðgerðum. Í fyrstu lagði fyrrum umhverfisráðherra fram frumvarp um bann við olíuleit á 152. löggjafarþingi sem ekki náðist að afgreiða þá og ekkert hefur bólað á frumvarpinu síðan. Auk þess þegar Píratar lögðu til bann við olíuleit á síðasta kjörtímabili  var því máli bara vísað frá, meiri hlutinn vísað því  frá.

Forseti. Forgangsröðunin er mjög skýr og hún er ekki í þágu loftslagsins. Það hefur sannað sig óteljandi sinnum að það er ekki nóg að tala bara um hlutina, það verður að fylgja þeim eftir með aðgerðum. Skýrustu aðgerðirnar sem stjórnvöld og löggjafinn geta gripið til er löggjöf. Það að setja lög sem gerðu það skýrt að Ísland myndi ekki leita að olíu í framtíðinni eða leyfa öðrum löndum að gera það, væri ekki aðeins mikilvægt fyrir hag þjóðarinnar heldur væri það einnig táknrænt út á við. Ísland gæti verið leiðandi í baráttunni og útbreiðslu jarðefnaeldsneytis á alþjóðavettvangi. Það dugir nefnilega skammt að stæra sig af grænum orkuskiptum ef það er ekkert í regluverkinu sem tryggir að megavöttin leysi ekki af hólmi olíulítrana í stóra samhenginu. Það er ekki nóg að allir á Íslandi keyri rafbíla, við þurfum líka að gera allt sem í okkar valdi stendur til að önnur ríki hætti notkun jarðefnaeldsneytis ef markmiðið er að snúa við hnattrænni hlýnun og súrnun sjávar.

Nú síðast í október kom sviðsmyndagreining frá Alþjóðaorkumálastofnuninni  sem sýndi að eina leiðin til að halda mannkyni innan 1,5°C marka Parísarsáttmálans væri ef það yrðu engin ný jarðefnavinnsluverkefni sett af stað. Önnur leið væri að taka nýrri áskorun fjögurra íslenskra náttúruverndarsamtaka um að Ísland samþykki alþjóðlegan sáttmála um bann við útbreiðslu jarðefnaeldsneytis. Nú þegar hafa átta þróunarríki, þúsundir félagasamtaka auk fjölda borga og fylkja samþykkt sáttmálann. Enn hefur ekkert ríki í Evrópu samþykkt sáttmálann en samtökin telja þetta vera kjörið tækifæri fyrir Ísland í ljósi þess að orkuskipti eru nú þegar þungamiðjan í loftslagsstefnu ríkisstjórnarinnar og með því að skrifa undir sáttmálann myndi Ísland marka sér alvöru pólitíska stöðu á alþjóðavettvangi. Því hlýtur að vera kjörið tækifæri í tilefni COP28 að bæði lögfesta bann við olíuleit og samþykkja þennan sáttmála og sýna þar með í verki með fleiri leiðum en rafbílainnflutningi að Ísland er í fararbroddi í grænum umskiptum.

Þetta eru aðgerðir sem hæstv. ráðherra getur gripið til núna strax, en ég þreytist ekki að minna á hve mikilvægt er að við lítum til framtíðar í öllum aðgerðum. Einstakar aðgerðir ná einungis ákveðið langt og sérfræðingar hafa ítrekað bent á að ef við ætlum að afstýra þeim hörmungum sem bíða okkar þá þurfi stórar kerfisbreytingar, breytingar á okkar stærstu kerfum og þar fremst í flokki er hagkerfið okkar. Við þurfum að uppfæra hagkerfi okkar og hætta að horfa á hagvöxt sem eina mælitækið á gæði samfélagsins. Það eru einmitt hvatarnir í hagkerfinu okkar sem valda því að t.d. auðlindaríkar þjóðir misnota loftslagsþingið til að sækja viðskiptatækifæri. Skýrt dæmi er hvernig Sameinuðu arabísku furstadæmin ætla að nýta sér stöðu sína sem gestgjafar loftslagsráðstefnunnar til að semja við þjóðir um kaup á jarðefnaeldsneyti, eins og hefur komið fram í fjölmiðlum. Þegar gróðasjónarmið ráða för verða aðrir hagsmunir undir eins og hagsmunir umhverfisins og aðgengi framtíðarkynslóða að þeim auðlindum sem þær þurfa til að lifa. Ef ríkisstjórninni er alvara með  að takast raunverulega á við loftslagsvána þá skuldar hún þjóðinni það að setja velsældarhagkerfið og velsældarsamfélagið á dagskrá, bæði hér heima og á jafn mikilvægum vettvangi og loftslagsþingi Sameinuðu þjóðanna.

###

Forseti. Mér finnst þetta að miklu leyti líka vera vanvirðing við almenning úti í samfélaginu. Hér eru ótrúlega margir sem horfa fram á afkomukvíða, það eru raunverulegir erfiðleikar í efnahagslífinu og raunverulegir erfiðleikar á heimilum fólks og það sér ekki alveg fyrir sér hvernig það er að fara að ná endum saman. Hér er ofboðslega mikið af góðum þingmannamálum á dagskrá sem er verið að ræða út af því að ríkisstjórnin er ekki með nein úrræði, þau eru ekki að gera neitt til að koma til móts við þetta fólk í samfélaginu. Ætli almenningur átti sig á því að í þessari málstofu á Alþingi, þar sem við ræðum mikilvæg frumvörp og þingsályktunartillögur stjórnarandstöðunnar, er bara engin meining eða ætlun hjá ríkisstjórninni að hleypa þeim málum í gegn, ekki einu sinni að setja þau á dagskrá í nefndum? Þetta finnst mér svo mikil vanvirðing við fólkið úti í samfélaginu sem horfir á þetta, horfir á þessi mál og hugsar með sér:  Heyrðu, þarna eru frábær mál sem gætu hjálpað mér. En það er enginn vilji  eða ætlun hjá ríkisstjórninni að afgreiða þessi mál. Við fáum þau ekki einu sinni á dagskrá í nefndunum. Þetta finnst mér vera vanvirðing, því miður.

###

Forseti. Á fundi í gær um áherslur Íslands á loftslagsþingi Sameinuðu þjóðanna spurði ég orkumálaráðherra, sem sinnir umhverfismálum stundum í hjáverkum, hvers vegna velsældarhagkerfið væri ekki áherslumál á þinginu sem hefst í næstu viku. Ég spurði vegna þess að í kafla stjórnarsáttmálans sem fjallar um utanríkis- og alþjóðamál er einmitt fjallað um velsældarhagkerfi sem áherslumál. Ráðherra svaraði að hann væri að forgangsraða áherslum sem ná árangri — ekki mikil traustsyfirlýsing á þetta risastóra loftslagsmál sem snýst um að uppfæra hagkerfið okkar og hætta að horfa á hagvöxt sem eina mælitækið á gæði samfélagsins, að hætta að láta öll ríkisfjármálin snúast um að keyra upp hagvöxtinn, að hámarka neyslu og framleiða meira og meira, algjörlega óháð gæðum og áhrifum sem það hefur á umhverfið, áhrifum sem það hefur á líf fólks. Velsældarhagkerfið horfir til fleiri þátta, t.d. hvort það sé auðvelt að eignast húsnæði; er umhverfið heilsusamlegt, er menntakerfið gott, er mikil lýðræðisleg þátttaka, hvernig er geðheilbrigði þjóðarinnar, sofum við nóg, höfum við tíma og getu til að mynda heilbrigð og djúp tengsl, upplifum við tilgang, erum við í tengslum við náttúruna o.s.frv.? Núverandi hagkerfi er hannað til að krefjast endalauss vaxtar. Þannig er hámörkun neyslunnar sjálfstætt og réttlætanlegt markmið og virði manneskjunnar, virði okkar, er skilgreint út frá því hversu mikið við getum framleitt og hversu mikla neyslu við getum stundað.

Forseti. Þetta hagkerfi með þessum hvötum er rótin að þeirri geðheilsukrísu, þeirri neyslukrísu, þeirri loftslagsvá sem við stöndum frammi fyrir og mér finnst það bara óheiðarleg ríkisstjórn sem skreytir sig með þessu gríðarlega mikilvæga máli á tyllidögum en þegar kemur að því að raunverulega setja það á dagskrána kemur bersýnilega í ljós að það er engin alvara á bak við fögur fyrirheit um velsældarsamfélag og velsældarhagkerfi. Því miður, hagvaxtarfíknin keyrir okkur áfram í áframhaldandi og vaxandi loftslagsvá og engin meðferð er í augsýn.

###

Forseti. Ég mæli hér fyrir áliti minni hluta allsherjar- og menntamálanefndar. Álitið liggur fyrir. Píratar styðja þetta frumvarp. Við stöndum þétt við bakið á Grindvíkingum og styðjum heils hugar þá vinnu sem farin er af stað við að reisa varnarmannvirki til að reyna að lágmarka skaða gagnvart Grindavík, gagnvart orkuverinu í Svartsengi sem sér öllu Reykjanesi fyrir heitu vatni og rafmagni. Píratar munu því greiða atkvæði með þessu frumvarpi hér á eftir og liðka þannig fyrir að framkvæmdir geti haldið áfram eins hratt og hægt er á þessum hættutímum.

Forseti. Við höfum ákveðnar athugasemdir varðandi frumvarpið sem við gerum grein fyrir í nefndarálitinu og leggjum til breytingar varðandi  hvaðan fjármagnið til framkvæmdanna eigi að koma. En við látum það ekki standa í vegi fyrir því að hægt sé að grípa til nauðsynlegra varna fyrir grunninnviði á Reykjanesi enda styðjum við markmið frumvarpsins af heilum hug.

###

Frú forseti. Ég hef mikinn skilning á því og get alveg tekið undir með ráðherra að eflaust er það mun betra að það sé svipað ferli sem öll svona mál fari í gegnum því að þetta er búið að vera mjög ruglingslegt fyrir þá aðila sem hafa lent í þessu og hafa verið að berjast fyrir sínum réttindum í í þessu kerfi. Þetta er bara búið að vera algjör frumskógur. Það er vont og það er gott að verið er að laga það. En það sem situr eftir dálítið hjá mér og ég veit hjá þeim sem hafa verið að díla við þetta og velta fyrir sér réttlætinu í þessu öllu saman, er að þarna eru hópar sem hafa lent í mjög svipuðum aðstæðum, í svipuðu ofbeldi og eru að fá einhvern veginn allt öðruvísi afgreiðslu akkúrat núna. Við þurfum ekkert að fara langt aftur í tímann. Þetta er bara akkúrat núna að gerast, að þessir hópar eru að fá mismunandi afgreiðslu.

Það sem mig langar til að spyrja er hvort það sé ekki mikilvægt að við tryggjum einhvers konar sanngirni þegar kemur að þessum hópum sem er verið að afgreiða núna á ólíkan máta. Það er ein spurning mín.

Hin spurningin sem mér finnst líka mikilvægt að við veltum fyrir okkur er að hérna eru einstaklingar sem hafa mátt þola alveg hræðilega framkomu í sinn garð og ofbeldi og hafa þurft að díla við það alla ævi án nokkurs konar aðstoðar, þannig að það eitt og sér að greiða út sanngirnisbætur skiptir rosalega miklu máli. En hinn hlutinn er þessi sálfélagslega aðstoð sem þyrfti að koma inn í, þegar ríkið eða hið opinbera hefur valdið ofbeldi í lífi fólks, sem þyrfti að koma til og aðstoða með þann þátt. Hvernig náum við að taka utan um þá þjáningu sem hefur átt sér stað og aðstoða þessa einstaklinga að ná einhvers konar festu í lífinu og þátttöku í samfélaginu með einhvers konar sálfélagslegri aðstoð líka? Þetta er eitthvað sem ég hefði talið vera á ábyrgð okkar að aðstoða með en sé ekki að við séum að gera á neinn hátt.

###

Forseti. Mig langaði til þess að spyrja hæstv. forsætisráðherra aðeins út í jafnræði þessa mismunandi hópa sem hafa orðið fyrir ofbeldi á heimilum. Suma er búið að afgreiða eins og í Hjalteyrarmálinu, sem var afgreitt þannig, að mér skilst, að í fjárlagafrumvarpinu sé um 410 milljónum ráðstafað í sanngirnisbætur fyrir þann hóp. Núna, ef þetta mál verður samþykkt, þá eru aðrir hópar, eins og t.d. konurnar sem voru í Varpholti og á Laugalandi sem börn, sem sækja væntanlega um bætur út frá forsendum þessa nýja frumvarps. Spurning mín snýst um tvennt. Í fyrsta lagi af hverju þetta var gert þannig og í öðru lagi: Af hverju hafa þessar konur frá Varpholti og Laugalandi setið eftir í svona gríðarlega langan tíma og beðið eftir því að fá einhvers konar aðstoð á meðan aðrir hópar hafa verið afgreiddir? Þeim var sagt að bíða eftir þessu frumvarpi. Mig langar til að spyrja: Hverjar eru forsendur upphæðanna sem eru ákvarðaðar? Er verið að minnka þær? Hvernig er þetta, er dómafordæmi og annað þegar það hafa verið greiddar út upphæðir í bætur til fólks? Hvernig kemur þetta út svona upp á að gæta jafnræðis og sanngirni meðal þessara hópa? Einn hópur fær þarna einhverjar 410 milljónir. Hvernig kemur þetta út fyrir þá sem eru að sækja um aðstoð í kjölfar þess að þetta frumvarp verði samþykkt?

###

Forseti. Samkvæmt menntamálaráðherra eru áform um sameiningu framhaldsskóla liður í því að fylgja eftir menntastefnu stjórnvalda til 2030. Í markmiðatexta menntastefnunnar er tekið fram að skýr stefna um forgangsröðun í þágu menntunar og þekkingarsköpunar auki lífsgæði og verðmætasköpun. En nú hefur ráðherra sjálfur viðurkennt að áform um sameiningu byggist á þeim fjármagnsskorti sem blasir við málaflokknum. Ríkisstjórnin er því greinilega ekki að forgangsraða í þágu menntunar og þekkingarsköpunar og er því verulega óheiðarlegt að setja áform um sameiningu framhaldsskóla í búning þess að fylgja eftir menntastefnu og efla farsæld barna, eins og kemur fram í frétt á vef Stjórnarráðsins. Áform um sameiningu eru augljóslega ekki á forsendum farsældar barna, enda er ráðherra ekki að vinna þessar hugmyndir á faglegum forsendum og alls ekki í samráði við helstu hagaðila. Áform um sameiningu framhaldsskóla eru einhvers konar skítamix, afsakið forseti, sem er farið í vegna þess að ráðherra fær ekki nægilega mikinn pening frá fjármálaráðuneytinu til að sinna málaflokknum en ekki vegna þess að þetta sé svo frábær hugmynd fyrir börnin og framtíð menntakerfisins. Það er augljóst, ráðherra hefur sjálfur viðurkennt það.

Forseti. Við erum að horfa fram á gífurlegar samfélagsbreytingar og í stað þess að vera að sameina skóla til að spara peninga þá ættum við að vera að tala hérna um hvernig við getum stóreflt menntakerfið og fjölbreytileikann innan þess. Það er svo margt sem við þurfum að skoða upp á nýtt þegar kemur að menntakerfinu ef við setjum það í samhengi við þær gríðarlegu samfélagsbreytingar og tæknibreytingar sem eru að eiga sér stað. Við þurfum að aðlaga menntakerfið að breyttu samfélagi. Það ætti að vera fókusinn, forseti, ekki hvernig við getum farið í einhverjar skaðaminnkunaraðgerðir af því að ríkisstjórnin er ekki nægilega framsýn til að átta sig á mikilvægi þess að setja nægilegt fjármagn í menntakerfið. Það er þannig sem við tryggjum farsæld barnanna, með því að efla menntakerfið en ekki veikja það. Það er þannig sem við mætum framtíðinni.

###

Forseti. Já, það var einmitt fyrrum heilbrigðisráðherra, Kristján Þór Júlíusson, sem fór í þessa vinnu í kjölfar þingsályktunartillögu Pírata sem var samþykkt, eða alla vega var Birgitta Jónsdóttir með á henni á sínum tíma. Mjög góð vinna kom úr því sem hefur tekið ótrúlega langan tíma að framfylgja. Fullt af atriðum átti eftir að vinna áfram og þetta mál stoppaði dálítið.

Staðan núna er alvarleg. Kjarni ræðu minnar núna og áherslurnar og ástæðan fyrir því að ég er að leggja þetta mál fram í fimmta eða sjötta sinn er að staðan er mjög alvarleg í samfélaginu. Fólk er að deyja. Ótrúlega hátt hlutfall fólks hér á landi er að deyja úr ofskömmtun miðað við önnur lönd sem hafa farið þá leið að hætta refsistefnunni. Við sjáum það hér að fólk er ekki að hringja á aðstoð. Þetta eru ekki bara langt leiddir fíklar heldur líka ungt fólk sem er kannski að prufa sig áfram í einhverju partíi og lendir í mjög slæmum aðstæðum út af því að neytendavernd er engin þar sem vímuefni eru ólögleg. Fólk veit ekkert hvað það er að fá í vímuefnunum sem það kaupir og veit ekkert hvað það er að taka inn. Í fyrsta lagi er engin neytendavernd; kannski er ofskömmtun, kannski er eitthvert ofbeldi sem á sér stað í partíi, kannski er nauðgun eða eitthvað annað og þetta unga fólk treystir sér ekki ekki til að hringja í viðbragðsaðila út af því að það er hrætt við að lögreglan komi og refsi öllum.  Mig langar að spyrja hv. þingmann: Telur hann ekki þörf á því að fara í brýnar aðgerðir? Ef við eigum ekki að afglæpavæða núna strax, hvað eigum við þá að gera til að koma í veg fyrir þessi dauðsföll, eða eru þau bara eitthvað sem við eigum að sætta okkur við?

###

Forseti. Mig langar að þakka hv. þingmanni fyrir sína ræðu og mér heyrist á öllu að við séum frekar sammála um hvað þurfi að gera, það þarf að afnema þessa refsistefnu, og er gríðarlega ánægjulegt að heyra það. Hv. þingmaður er í flokki sem er í ríkisstjórn og hefur þar af leiðandi mikil völd eða getur haft áhrif á breytingar á þeirri vímuefnastefnu sem hefur verið hér við lýði í allt of langan tíma. Nú er það svo að hæstv. heilbrigðisráðherra er með vinnu í gangi hjá sér að heildstæðri stefnu í skaðaminnkun. Ef niðurstaðan úr þeirri vinnu væri sú að það ætti að afglæpavæða vörslu neysluskammta þá velti ég því fyrir mér hvort hv. þingmaður telji líklegt að Sjálfstæðisflokkurinn myndi styðja þá ákvörðun. Eftir mín ár á þingi tel ég því miður ekki líklegt að málið mitt fari í gegn, eins óskandi og það væri af því að ég held að það sé eitthvað sem þurfi að samþykkja strax. Mig langar að spyrja hv. þingmann hvort hann telji líklegt að við náum að stíga þetta skref á þessu kjörtímabili. Mun þingflokkur hv. þingmanns styðja tillögu um að fara af braut þessarar refsistefnu sem hefur verið við lýði?

###

Forseti. 31 manneskja hefur dáið af völdum eitrana vegna vímuefnanotkunar það sem af er þessu ári. Árið 2021 voru lyfjatengd andlát 46 en þau höfðu þá aldrei verið fleiri. Hér erum við að tala um neyðarástand og það er ótrúlega sorglegt að líf vímuefnanotenda skipti ekki meira máli en svo að stjórnvöld láti sér duga að skipa starfshópa og vona hið besta í stað þess að grípa til tafarlausra aðgerða til bjargar mannslífum. Við verðum að fara í skaðaminnkandi aðgerðir og við verðum að gera það strax með það að markmiði að koma í veg fyrir dauðsföll vegna þess að við getum gert það. Við getum farið í aðgerðir strax sem koma í veg fyrir dauðsföll.

Vímuefnanotendur og aðstandendur þeirra hafa kallað eftir breytingum frá stjórnvöldum til fjölda ára. Rúmur meiri hluti þjóðarinnar er fylgjandi afglæpavæðingu neysluskammta, er fylgjandi því að hætta að refsa þeim sem nota vímuefni bara fyrir það eitt að nota vímuefni. Þörfin er brýn, forseti. Afglæpavæðingin bjargar mannslífum.

Með leyfi forseta:

„Við vorum 15 ára að prófa ný lyf í fyrsta skipti. Hann grátbað mig um að hringja ekki á sjúkrabíl þegar hann var að ofskammta því hann vissi að lögreglan kæmi með og sú tilhugsun var verri en dauði. Hann var kominn í flotta vinnu og ég vissi að ef hann endaði á sakaskrá gæti hann misst vinnuna. Ég þorði ekki að hringja fyrr en það var orðið of seint.“

„Hún var borin út úr íbúðinni og skilin eftir í snjónum neðar í götunni. Þessar mínútur hefði getað bjargað lífi hennar.“

Þessar reynslusögur vímuefnanotenda gefa skýra mynd af afleiðingum þess þegar vímuefnanotendur eru gerðir að glæpamönnum. Ungt fólk deyr vegna þess að enginn hringir eftir neyðaraðstoð. Þau þora því ekki þegar það er óvíst hvort þau muni þurfa að burðast með glæpamannastimpil ævilangt fyrir það. Þau hika ekki bara við að hringja á sjúkrabíl eða lögreglu heldur hika líka við að treysta læknum, við að treysta félagsráðgjöfum, sálfræðingum og sínum nánustu. Þau treysta ekki þeim sem segjast vilja hjálpa þeim því þau vita ekki fyrir víst hvort þeim verði refsað fyrir að segja satt og rétt frá. Refsingarnar koma í mörgum myndum, t.d. er þeim refsað í formi þess að fá ekki aðgang að verkjalyfjum út ævina þrátt fyrir sára þörf. Þetta eru raunveruleg dæmi um fólk sem hefur sótt sér aðstoð vegna vímuefnavanda, hefur verið flaggað í heilbrigðiskerfum og fær ekki aðgang að verkjalyfjum þrátt fyrir mjög sársaukafullar aðgerðir. Þeim er refsað með því að fá ekki vinnu eða missa vinnu, fá ekki áheyrn og fá ekki samastað í samfélaginu. Þetta eru raunverulegar afleiðingar og raunverulegar manneskjur sem hafa upplifað þessar afleiðingar.

Forseti. Eitt fyrsta landið til að hætta að refsa vímuefnanotendum var Portúgal. Árið 2001 var samþykkt þar í landi að varsla neysluskammta allra vímuefna væri ekki lengur refsiverð. Ástæða afglæpavæðingarinnar þar í landi var heróínfaraldur sem reið yfir þjóðina. Eftir lagabreytinguna dróst heróínnotkun hjá ungu fólki saman um 28% á fyrstu fimm árum afglæpavæðingarinnar. Auk þess fækkaði dauðsföllum vegna vímuefnanotkunar mjög mikið. Ef við berum saman lyfjatengd dauðsföll á Íslandi og Portúgal er munurinn sláandi. Árið 2019 voru lyfjatengd dauðsföll tæplega 14 sinnum algengari hér á landi. Síðan þá hefur lyfjatengdum dauðsföllum á Íslandi fjölgað verulega, óhugnanlega mikið.

Tékkar tóku líka þá ákvörðun að fara mannúðlegri leið í vímuefnamálum með því að afnema refsingar og þar hefur dauðsföllum vegna ofskömmtunar einnig fækkað. Tékkland hefur jafnframt mælst með lægstu tíðni dauðsfalla vegna ofskömmtunar í Evrópusambandinu.

Forseti. Núverandi refsistefna veldur mannlegum harmleik á skala sem samfélagið allt finnur fyrir. Í stað aðgerða sem draga úr skaðsemi vímuefnaneyslu hafa stjórnvöld fylgst með fólki deyja, með fangelsum fyllast og biðlistum meðferðarúrræða lengjast. Fangelsismálastjóri, Páll Winkel, sagði í erindi sínu á síðasta lagadegi að hann teldi að ef menn hefðu aðgengi að efnum og aðstöðu til að nota þau refsilaust myndi fækka um 40% í fangelsum landsins. 40%. Þessi yfirlýsing Páls rímar við reynslu þeirra landa sem hafa afglæpavætt neysluskammta, sem hafa hætt þessari stefnu, að refsa fólki fyrir að nota vímuefni. Í Portúgal voru glæpir tengdir vímuefnaneyslu eins og rán, innbrot og þjófnaður mjög algengir en eftir afglæpavæðingu neysluskammta hefur þeim fækkað verulega. Í tveimur ríkjum Bandaríkjanna, Oregon og Washington, hafa neysluskammtar vímuefna nýlega verið afglæpavæddir og fyrstu tölur sýna að handtökum vegna fíkniefnavörslu hefur fækkað verulega en samhliða hefur engin aukning orðið á ofbeldisglæpum.

Í stað þess að læra af reynslu þessara ríkja og stíga skref í átt til afglæpavæðingar hyggst ríkisstjórnin eyða 7 milljörðum í nýtt fangelsi á Litla-Hrauni og 350 milljónum í að fjölga fangelsisplássum á Sogni vegna þess að fangelsin okkar eru yfirfull. Þetta þarf ekki að vera svona. Í stað þess að dæla milljörðum í mannskemmandi fangelsi getum við byggt upp meðferðarúrræði sem grundvallast á því að vinna úr áföllum og bjóða upp á lausnir sem leysa sálfélagslega vandann sem veldur fíkninni. Það hefur sýnt sig að þegar við fjarlægjum glæpastimpilinn af fólki þá biður það um aðstoð fyrr. Þegar konur eru ekki lengur hræddar um að missa börnin sín, að börnin verði tekin af þeim, þá eru þær líklegri til að viðurkenna vanda og sækja um aðstoð fyrr. Að grípa fólk fyrr, á forsendum þess, bjargar lífum.

Afglæpavæðing neysluskammta er ekki róttækt mál. Þetta er ekki róttækt mál sem þarf að hugsa sig um í tvö, þrjú, fjögur ár eða fleiri án þess að fara í aðgerðir. Að hætta að refsa fólki fyrir vímuefnanotkun er ekki róttækt, forseti. Í stað þess að jaðarsetja og refsa fólki þá stuðlum við að auknu öryggi fólks og tryggjum aðgang að heilbrigðisþjónustu fyrir fólk í neyð. Það er löngu orðið ljóst að það er nákvæmlega engin aðstoð eða forvörn falin í því að fangelsa, sekta eða taka efnin af fólki. Það skiptir engu máli hvort um er að ræða einstakling með fíknivanda eða ekki. Þegar við hættum loksins að heyja stríð gegn jaðarsettu fólki getum við sett orkuna og fjármagnið sem sparast með afglæpavæðingu í að bjarga lífum, í að tryggja það að unga fólkið okkar og bara allt fólk í samfélaginu treysti því að geta hringt í viðbragðsaðila, treysti því að geta opnað sig um neysluna sína og mögulegan vanda án þess að vera refsað fyrir það, án þess að vera stimplað sem glæpamaður.

Við getum notað fjármagnið sem sparast með afglæpavæðingunni í að draga úr þjáningu, að aðstoða fólk við að vinna úr áföllum og græða sár. Það er samfélaginu okkar öllu til góðs og það er mín einlæga von að þingmenn ranki loksins við sér úr dáinu, muni að þeir eru flestir fylgjandi afglæpavæðingu og taki með okkur skrefið til fulls í þetta sinn. Við megum ekki við öðru ári í viðbót. Við megum ekki við því að bíða.

###

Forseti. Umræðan um sjókvíaeldi hefur farið hátt í íslensku samfélagi undanfarið í kjölfar ítrekaðra umhverfisslysa. Nú síðast í sumar sluppu 3.500 eldislaxar úr laxeldiskví Arctic Fish. Þessi slysaslepping er önnur stóra slysasleppingin sem komið hefur upp í íslensku sjókvíaeldi á síðastliðnum árum en árið 2020 sluppu 82.000 eldislaxar úr sjókví hjá Arnarlaxi. Vandamál við slysasleppingar eru ekki ný af nálinni í víðara samhengi fiskeldis. Undanfarin 20 ár hefur villtur laxastofn í Noregi dregist saman um helming og er að finna erfðablöndun í 71% norskra áa. Hingað til hefur ekki tekist að koma í veg fyrir að laxar sleppi úr opnu sjókvíaeldi. Það hefur ekki verið hægt að koma í veg fyrir það. Reynslan í Skotlandi og Kanada er ekkert betri, hún er bara jafn slæm. Í raun bendir reynslan hér á landi og í þeim löndum sem hafa mun meiri reynslu en við höfum í þessum iðnaði til þess að sleppilax sé órjúfanlegur partur af sjókvíaeldi. Laxalús er það líka. Nú herjar laxalúsafaraldur á íslenskan eldislax rétt eins og hún hefur gert undanfarna áratugi í Noregi og Skotlandi. Ágengni lúsar á sunnanverðum Vestfjörðum er verri en nokkru sinni. Lyfið sem er notað til að drepa lúsina hefur mikil og víðtæk áhrif á vistkerfið, t.d. á aðra hryggleysingja; krabbadýr og rækju. Lyfið á einungis að nota sem neyðarúrræði en þrátt fyrir að það eigi bara að nota það í neyð er það núna í notkun á átta laxeldissvæðum í Arnarfirði, Tálknafirði og Dýrafirði, víðar en það hefur nokkurn tímann áður verið leyft. Þannig að þetta er verulegt vandamál.

Það er ekkert annað en óskhyggja, forseti, að halda því fram að hér á landi eða annars staðar sé hægt að stunda sjókvíaeldi í opnum sjókvíum og á sama tíma tryggja að alvarleg umhverfisslys eigi sér ekki stað. Það er óskhyggja. Við þurfum að horfast í augu við þennan veruleika og banna sjókvíaeldi í opnum sjókvíum strax.

###

Forseti. Ég get svarað hv. þingmanni þannig að ég er sammála hugmyndafræðinni. Hvort það eigi að vera 400.000 kr., ég veit það ekki. Á hverju er það byggt? Hvaða rannsóknir liggja að baki?  — Já. Þetta er það sem mig hefur langað að gera með þessa hugmynd um borgaralaun sem ég lýsti áðan. Það er að reikna dálítið út. Mér finnst vanta heildarsamhengi í þetta. Hvernig ætlum við að breyta skattkerfinu til að koma til móts við þetta? Hvernig breytum við tilfærslukerfum, tekjukerfinu og öllu í samræmi við þessar ákvarðanir? Þegar einhverri tölu eins og 400.000 kr. er hent fram treysti ég mér ekki til að segja: Jú, það er rétta talan. Ég er samt algjörlega hlynnt þessari hugmyndafræði og þessari hugmynd. Ég á erfitt með að segja: Já, mér finnst þetta rétta upphæðin og ég styð hana fullkomlega. Ég vona að það svari þessu. Það er ástæða þess að ég er ekki á málinu. Það þýðir samt ekki að ég myndi ekki styðja málið þegar það hefur verið rætt í nefnd og í þingsal. Það getur vel verið að svo verði þótt ég sé ekki meðflutningsmanneskja á málinu. Ég hef fundið fyrir því að við erum oft í svipuðum hugleiðingum og pælingum. Hugmyndafræðin er sú sama og líka raunverulegur vilji til að uppræta fátækt og trú á því að það sé hægt. Mér finnst það svo áhugaverð pæling. Ég er ekki viss um að allir hér, þvert á flokka, séu sammála um að það sé raunhæft. Ég held að margir sjái þetta hugmyndafræðilega sem eitthvað sem er innbyggt í samfélagsgerðina sem ekki sé hægt að koma í veg fyrir. Ég er ekki þar. Við eigum að breyta samfélagsgerðinni.

###

Forseti. Ég ætla að byrja á því að segja eitt varðandi borgaralaun. Hugmynd að borgaralaunum væri líklega skynsamlegast að útfæra á Íslandi með persónuafslætti, að greiða hann út til þeirra sem nota hann ekki og hækka hann upp í einhverja lágmarksframfærslu. Hugmyndin með borgaralaunum — hvort sem þú gerir það gegnum persónuafsláttarkerfið, sem hentar okkur vel vegna þess að við erum með þannig kerfi, eða eins og annars staðar í heiminum þar sem þetta er greitt út mánaðarlega — er að þeir sem þurfa ekki á þessu að halda muni alltaf greiða þetta til baka gegnum skattkerfið. Þetta væri upphæð sem færi aldrei til þeirra sem þurfa ekki á henni að halda. Þetta snýr að því að það þarf að endurskoða skattkerfið okkar og sníða það öðruvísi. Það hentar okkur sérstaklega vel að horfa á þetta út frá persónuafsláttarkerfinu þar sem það er þegar til staðar. Við þyrftum að gera breytingar á því þannig að hægt væri að greiða út til þeirra sem nýta ekki persónuafslátt. Þetta myndi sérstaklega gagnast ungu fólki. Svo væri hægt að hækka persónuafsláttinn í skrefum og fylgjast vel með áhrifum sem það hefur. Þetta er ein hugmynd.

En það sem ég hef kallað eftir lengi, og hef verið ótrúlega spennt að sjá, er að við rannsökum þessa möguleika í íslensku samhengi. Nú er verið að gera tilraunir úti um allan heim og það eru mismunandi aðstæður og skattumhverfi í mismunandi löndum. En þetta hefur aldrei verið skoðað almennilega miðað við íslenskar aðstæður og hvernig okkur hentar að gera þetta. Það er útfærsla sem ég vildi að yrði skoðuð. Samfélagið er að breytast rosalega hratt, sjálfvirknivæðing starfa og annað, og við vitum ekkert hvaða áhrif það hefur. Mér finnst að við þurfum að vera tilbúin, meira að segja til að skoða lausnir sem gætu virst útópískar í dag. Við þurfum að skoða það svo að við verðum með einhvers konar plan ef við þurfum á því að halda. Svo gæti þetta mögulega verið ákvörðun. Við viljum kannski nýta okkur það að fólk þarf ekki að vinna jafnmikið. Kannski viljum við setja þetta á af því að allt í einu eru tæknibreytingar, og samfélagið sýnir okkur að það sé ekki þörf á því að við mannfólkið vinnum jafnmikið og við gerum, og við viljum minnka það og breyta tilfærslukerfum.

###

Forseti. Forsætisráðherra benti á í ræðu sinni hér áðan og það kemur fram í skýrslunni að dregið hafi úr fátækt hér á landi á síðustu 20 árum. Þetta er reifað í skýrslunni en þar er eingöngu horft til lágtekjuhlutfalls, með öðrum orðum eru þetta fátæktarviðmiðin. Það gefur hins vegar augaleið að hlutfall tekna segir ekki alla söguna. Það getur verið mikill munur á aðstæðum fólks sem er með sömu tekjurnar, t.d. er munur á þeim sem búa í skuldlausu húsnæði og einhverjum sem eru að leigja á rándýrum leigumarkaði. Gallinn við að kanna aðeins tekjufátækt er að aðrar víddir fátæktar eru ekki teknar inn í myndina. Ekki er skoðað hvort fólk eigi erfitt með að ná endum saman, hvort það búi við skort á efnislegum og félagslegum gæðum, íþyngjandi húsnæðiskostnað o.s.frv.

Þessi eina vídd skýrslunnar sýnir þó ýmislegt sem vert er að staldra við. Þó að lágtekjuhlutfallið hér á landi hafi minnkað lítillega á síðustu 20 árum er staðreyndin sú að 13,5% landsmanna eru undir lágtekjumörkum. Það er bara allt of stór hópur, forseti, sérstaklega þegar það er ljóst, sem bent er á í skýrslunni, að enn stærri hópur lifir rétt fyrir ofan þau lágtekjumörk sem miðað er við, en að lifa rétt fyrir ofan fátæktarmörk er ekki síður áskrift að fátækt en að vera undir mörkunum í skamman tíma. Ef lágtekjumörkin eru hækkuð úr 60% af miðgildi tekna í 70% þá kemur í ljós hve stór hluti lifir rétt fyrir ofan fátæktarmörk. Með þeirri breytingu tæplega tvöfaldast lágtekjuhlutfall hjá einstæðum foreldrum og rúmlega það hjá þeim sem þiggja örorkubætur. Sláandi tölur má einnig sjá þegar staða barna er skoðuð en ef lágtekjumörkin eru hækkuð myndi helmingur barna einstæðra foreldra flokkast undir fátæktarmörkum. Þetta dregur fram mikilvægi þess að greina fátækt ekki aðeins út frá tekjum.

Fátækt hefur minnkað hjá öllum aldurshópum á síðustu 20 árum nema hjá fólki á aldrinum 18–34 ára. Í þeim aldurshóp hefur fátækt aukist á síðustu árum og mælist hæst. Það er áhyggjuefni. Stór hluti þessa hóps er ekki kominn inn á húsnæðismarkaðinn en hækkanir síðustu misseri munu gera honum það enn erfiðara og í skýrslunni er jafnframt bent á að hvorki almannatryggingakerfið né húsnæðis- og barnabætur gagnist þessum hóp á sama hátt og öðrum hópum sem glíma við fátækt. Enn fremur er þetta sá hópur sem er líklegastur til að vera með ung börn, en fátækt á fyrstu árum ævinnar hefur meiri langtímaafleiðingar en fátækt síðar í æsku. Rannsóknir hafa sýnt að börn sem fædd eru inn í fátækt eiga í verulegri hættu á að fara út í lífið með brotna sjálfsmynd og upplifa sig sem annars flokks samfélagsþegna. Fátækt eykur líka hættu á félagslegri einangrun með alvarlegum afleiðingum fyrir einstaklinga og er fátækt þannig líklegri til að ýta undir frekari jaðarsetningu þeirra hópa sem mest þurfa á aðstoð samfélagsins að halda.

Barnaheill hafa bent á að á Íslandi er hvorki til skilgreining á fátækt meðal barna né opinber stefna eða áætlun um að uppræta fátækt sem börn búa við, en samkvæmt skýrslu forsætisráðherra eru börn hins vegar sennilega sá hópur þar sem inngrip skila hvað mestum árangri til að draga úr þjóðfélagslegum kostnaði. Fátækt hefur því gífurleg áhrif á farsæld barna og því skiptir svo ótrúlega miklu máli að lyfta börnum upp úr fátækt áður en fátæktin nær að valda þeim skaða og takmarka verulega möguleika þeirra á framtíð án fátæktar.

Forseti. Það er hægt að útrýma fátækt barna strax í dag. Samkvæmt skýrslunni myndi það kosta 16,5 milljarða kr. að lyfta öllum börnum yfir lágtekjumörk. Slík aðgerð myndi líka lyfta fullorðnum fjölskyldumeðlimum upp fyrir mörkin. Til að setja þá tölu í samhengi kostar fátækt samfélagið a.m.k. 35 milljarða á hverju ári. Þetta væri metnaðarfull og dýr aðgerð en barnafátækt verður ekki leyst með smávægilegum breytingum á barnabótakerfinu eða öðrum tilfærslukerfum. Það kostar pening að fjárfesta í fólki en það er töluvert dýrara að viðhalda fátækt. Það hefur keðjuverkandi áhrif í gegnum allt samfélagið. Fátækt er ekki eingöngu íþyngjandi fyrir þá einstaklinga sem búa við bág kjör heldur fylgir fátækt kostnaður sem leggst á samfélagið allt. Fátækt hefur bein áhrif á útgjöld hins opinbera en hún leiðir líka til aukinna útgjalda ríkisins vegna óbeinna áhrifa. Slík áhrif geta til að mynda orðið vegna þess að fátækt hefur áhrif á heilsufar og afbrotatíðni, sem leiðir til aukinna útgjalda til heilbrigðismála og til dómstóla, löggæslu og fangelsismála. Þá hefur fátækt jafnframt neikvæð áhrif á framleiðni og hagvöxt. Líkt og ég kom inn á hefur fátækt mikil áhrif á börn og eru þau börn sem alast upp við fátækt líklegri til að lenda sjálf í fátækt þegar þau verða fullorðin og má líta á aðgerðir sem draga úr fátækt sem samfélagslega fjárfestingu þar sem slíkar aðgerðir geta aukið tekjur og dregið úr kostnaði fyrir samfélagið til skemmri en líka til lengri tíma. Þetta er góð fjárfesting.

Í skýrslunni er spurningunni um heildarkostnað samfélagsins vegna fátæktar á Íslandi svarað. Metið er að sá kostnaður sé líklega á bilinu 31,65–92 milljarðar á ári, eða um 1–2,8% af vergri landsframleiðslu. Þetta er gríðarlegur kostnaður og gefur okkur vísbendingu um hvað við getum sett mikið fjármagn í að uppræta fátækt án þess að þurfa alltaf að tala um óhóflegan kostnað, því að við sjáum að þetta er raunverulegur sparnaður inn í framtíðina. Ef við höfum ekki efni á að lyfta fólki upp úr fátækt og tryggja öllum tækifæri til að dafna þá þurfum við að móta hagkerfi sem hvetur til samfélagsgerðar sem ýtir undir velsæld allra. Við þurfum að sníða tilfærslukerfi sem dreifir velmeguninni á réttlátan hátt.

Forseti. Ég hef oft staðið hér og talað um mikilvægi þess að tryggja öllum skilyrðislausa grunnframfærslu. Þetta er stef sem ég held að flestir þekki. Vinsældir hugmynda um borgaralaun hafa samt aukist úti um allan heim, sérstaklega í kjölfar Covid. Eftir margs konar tilraunir í mismunandi löndum úti um allan heim er alltaf að koma skýrar í ljós að þetta er ekkert óraunhæf hugmynd. Ef skoðuð eru gögn bara úr einni rannsókn í Atlanta í Bandaríkjunum þar sem hundruð svartra kvenna fengu greidda 850 dollara á mánuði í tvö ár, kannski rétt rúmlega 100.000 kr. giska ég á, þá eru niðurstöðurnar bara ótrúlega áhugaverðar. Við sjáum atvinnuleysi minnka um 21% og tæplega 40% aukningu á innritun til náms. Það er stórkostlegur árangur. 7% notuðu borgaralaunin til að stofna eða stækka lítil fyrirtæki. Meðalskuldir lækkuðu um 4%, meðalsparnaður jókst um 38%, fjárhagslegt öryggi jókst um 6,4%, bæði líkamleg og andleg heilsa fólks batnaði til muna og minni notkun var á opinberum bótakerfum. En eins og mér finnst borgaralaun vera áhugaverð og skemmtileg hugmynd sem ég myndi vilja sjá okkur skoða af alvöru og get talað endalaust um — líka sem viðbragð við tækniframförum og aukinni neyð viðkvæmra hópa í samfélaginu — þá eru líka önnur mikilvæg skref sem við getum tekið, t.d. með því að hlúa vel að konum á meðan þær ganga með börnin sín, því að við vitum að streita, áhyggjur og vanlíðan móðurinnar hafa neikvæð áhrif á þroska barnsins. Þroski barnsins helst í hendur við tilfinningalíf móðurinnar. Besta leiðin til að tryggja vellíðan barnanna okkar er að tryggja vellíðan foreldranna og um leið fjölskyldunnar. Þetta vitum við. Lenging fæðingarorlofsins, eins og hæstv. forsætisráðherra kom inn á í sinni ræðu, skiptir rosalega miklu máli vegna þess að öll gögn sýna fram á mikilvægi þess fyrir þroska barnsins að verja tíma með foreldrum sínum fyrstu árin. Foreldrar veita barninu öryggi og óhófleg streita barna getur aukið líkurnar á ýmiss konar heilsufarsvandamálum, stuðlað að lélegri námsárangri og haft neikvæð áhrif á þroska barnsins.

Annað sem við getum gert er að færa okkur frá námslánum í átt að námsstyrkjum. Þetta myndi skipta sköpum fyrir ungt fólk og raunveruleg tækifæri þess til menntunar. Lægri skuldabyrði ungs fólks veitir því svigrúm til að huga að fjölskyldulífinu og frelsi til að taka sín fyrstu skref á vinnumarkaði út frá eigin hugðarefnum og eldmóði frekar en að þurfa að elta hæsta launaseðilinn.

Við þurfum að halda áfram með styttingu vinnuvikunnar vegna þess að kulnun er að aukast á ógnvænlegum hraða og fólk hefur allt of lítinn tíma í það sem raunverulega skiptir máli, að rækta fjölskyldutengsl, vinatengsl og áhugamál. Stytting vinnuvikunnar hefur jákvæð áhrif á ánægju fólks, heilsu og framleiðni. Að stytta vinnuviku foreldra er að stytta vinnuviku barnanna líka og gefa þeim verðmætan tíma með foreldrum sínum sem gæti komið í veg fyrir vanlíðan barnanna seinna meir.

Síðan þurfum við að tryggja efnahagsleg og félagsleg réttindi samlanda okkar allra og öruggt húsnæði á viðráðanlegu verði. Þetta eru grunnþarfir og ótrúlegt að við séum ekki komin á þann stað sem samfélag að vera búin að tryggja þetta. Fátækt felur í sér gríðarlega frelsisskerðingu fyrir þá sem lifa í henni og hefur gríðarlegan samfélagslegan kostnað í för með sér sem mun bara aukast ef hún fær að grassera áfram. Við þurfum að endurskoða almannatryggingakerfið okkar með það að markmiði að fjarlægja allar þær fátæktargildrur sem leynast þar. Borgaralaun eru ein leið til að gera það enda eru borgaralaun í grunninn bara grunnframfærsla án skerðinga og án skilyrða.

Forseti. Fátækt er afleiðing mannlegra kerfa. Hún er ákvörðun sem við höfum tekið saman sem samfélag, sem þing og sem ríkisstjórn. Hún er ekki náttúrulögmál. Við getum alveg breytt kerfunum okkar. Sú frelsisskerðing sem felst í fátækt fyrir þá sem lifa í henni hefur gríðarlegan samfélagslegan kostnað í för með sér sem mun bara aukast ef við höldum þessu áfram. Það er mikilvægt að þessi skýrsla sýni það svart á hvítu.

Grundvöllurinn að lýðræðislegu samfélagi er að almenningur sé þátttakandi í samfélaginu. Tækifæri og frelsi til þátttöku verða ekki raunveruleg fyrr en grunnþörfum fólks er mætt og þær tryggðar. Á meðan fjöldi fólks þarf daglega að hafa áhyggjur af því að fæða, klæða og hýsa sig og sína nánustu hefur fólk mjög takmarkaðan tíma og frelsi til að taka þátt í samfélaginu, og það er ekki gott í lýðræðisríki. Ég legg til að við sættum okkur ekki við þá hugmynd að það sé eðlilegur og óhjákvæmilegur þáttur lífsins að sumum vegni vel og öðrum ekki og þannig sé það bara. Fátækt er ekki náttúrulögmál og þetta þarf ekki að vera svona. Það að uppræta fátækt kallar á fjárfestingu og fjármuni. Við þurfum að forgangsraða í það verkefni, við þurfum að fara í átak og við höfum sýnt að við getum gert það. Ef við ákveðum sameiginlega að þetta verði í forgangi og skipti máli þá getum við fundið leiðir til þess að gera þetta. Það er fjárfesting að uppræta fátækt, fjárfesting í fólki, og þessi skýrsla sýnir mjög skýrt að hún borgar sig margfalt til baka. Við eigum að vera óhrædd við að fara í aðgerðir núna því að ef við bíðum of lengi og gerum ekki eitthvað strax versnar þetta bara, það verður erfiðara og erfiðara að díla við þetta og við munum sjá samfélag okkar breytast á hátt sem ekkert okkar vill sjá.

Ég er alveg sannfærð um að flestallir hér inni eru sammála því að við viljum ekki að þetta haldi áfram og vandinn dýpki. Mögulega er svarið við því af hverju ekki er verið að gera hluti það að fólk er ósammála um hvernig eigi að gera þetta. En kannski er þetta líka einhvern veginn skortur á þekkingu, eða ekki beint þekkingu heldur skortur á hugmyndum eða skilningi á því hvað við getum gert. Kannski er þetta það stórt vandamál að fólk nær ekki utan um þetta, ég veit það ekki, of mikill kostnaður eða eitthvað. En við verðum að geta unnið saman til þess að koma í veg fyrir þetta. Ég skil ekki hvernig við getum horft á þessa þróun og ekki raunverulega áttað okkur á því að við þurfum að fara í stórtækar aðgerðir og kannski bara mjög stórar kerfisbreytingar líka.

###

Forseti. Hvar á maður að byrja? Við erum að sjá þróun erlendis, já, en við erum líka að sjá vissa þróun hér. Skýrslan sýnir að það er að dýpka og það er aukast fátækt hjá vissum hópum í samfélaginu. Það er talað um innflytjendur, talað um ungt fólk, svo eru líka öryrkjar, það eru einstæðir foreldrar sem hafa færri tækifæri.

Hv. þingmaður talaði um að allir eigi að hafa aðgang að sömu tækifærum og það er ótrúlega fallegt að segja það í ræðu hérna í pontu á Alþingi en orðum verða að fylgja aðgerðir. Þegar við tölum um að við sjáum þetta trend, að við getum séð hvert stefnir bara með því að horfa á það sem er búið að gerast erlendis, þá eigum við að fara í forvarnagírinn og við eigum að fara í stórtækar aðgerðir til að koma í veg fyrir sömu þróun. Við þurfum ekki að bíða eftir því að þróunin verði hérna og svo fara að grípa. Við þurfum ekki alltaf að vera að slökkva elda. Við getum séð fyrir og við getum ákveðið bara: Heyrðu, við viljum bara koma í veg fyrir þetta. Tökum þessa hópa sérstaklega, styrkjum þá, eflum þá, valdeflum, komum í veg fyrir fátækt til þess að koma í veg fyrir þróun í framtíðinni. Það er það sem ég er að spyrja um. Orðum verða að fylgja aðgerðir. Af hverju förum við ekki í aðgerðir?

###

Forseti. Mig langar að þakka hv. þm. Bryndísi Haraldsdóttur fyrir ræðuna. Mér fannst hún að mörgu leyti mjög áhugaverð og ég deili alveg áhyggjum hennar, sérstaklega þegar hún er að ræða innflytjendur sem eru þessi mjög svo viðkvæmi hópur sem er að verða undir, þ.e. er að lifa í mikilli og djúpri fátækt til lengri tíma, og hvað það getur verið hættulegt af því að við vitum alveg að fátæktinni fylgir jaðarsetning. Þegar fólk er jaðarsett og upplifir sig einhvern veginn fyrir utan samfélagið, að það hafi ekki hlutdeild í samfélaginu, þá eru meiri líkur á því að við ýtum fólki út í einhvers konar afbrot eða ofbeldi eða annað sem eru bara mjög skiljanleg og mannleg viðbrögð við mjög erfiðum aðstæðum. Þarna eru ekki bara innflytjendur undir heldur erum við líka að sjá mjög ógnvænlega þróun þegar kemur að yngsta fólkinu, ungum aldurshópum, þ.e. 18–34 ára samkvæmt þessari skýrslu, þar sem fátæktin er að dýpka þar.

Hv. þm. Bryndís Haraldsdóttir er formaður allsherjar- og menntamálanefndar og við sitjum þar saman og nefndin tók nýlega ákvörðun um að við myndum fara að skoða aukningu ofbeldis í samfélaginu og hvað er að valda því, sem ég held að sé gríðarlega mikilvægt að við reynum að ná utan um og ætti í raun og veru að vera sameiginlegt verkefni líka með velferðarnefnd. En mig langar að spyrja: Af hverju er ekki verið að grípa til róttækra aðgerða núna strax til að reyna að koma í veg fyrir þessa þróun? Af því að þarna er hættuleg þróun og við höfum séð hvert hún hefur leitt okkur í öðrum löndum. Það er búið að vara við þessu líka bara eftir Covid og annað, að Covid hafi dýpkað að miklu leyti mikinn vanda þegar kemur að fjárhagslegum vanda og andlegum vanda og annað og þetta kallar á stórtækar aðgerðir. Hvað er það sem kemur í veg fyrir það að við förum í róttækar og stórgerðar aðgerðir strax til að stoppa þessa þróun, til að koma í veg fyrir þessa fátækt og jaðarsetningu þessara hópa?

###

Forseti. Ein mínúta er náttúrlega ekkert rosalega langur tími til að eiga djúpt 	samtal en ég spyr bara út í fátækt almennt: Telur hæstv. forsætisráðherra að það sé raunverulega hægt að uppræta fátækt? Er það raunhæft? Getum við gert það? Ég veit hvað mér finnst um það en mér þætti áhugavert að vita, út af því ég veit að hæstv. ráðherra talar rosalega mikið um að draga úr fátækt og auðvitað er það gríðarlega mikilvægt, getum við upprætt fátækt? Er það bara orðið náttúrulögmál í samfélaginu að það verði alltaf einhverjir sem verða undir og verða fátækir? Er það orðinn einhver raunveruleiki sem við erum bara farin að sætta okkur við, eða er raunverulega verið að horfa til þess að uppræta fátækt og ef svo er, hvernig sér hæstv. forsætisráðherra þetta fyrir sér? Ég veit það er erfitt að svara á einni mínútu en hins vegar er þetta áhugavert samtal, hvort þetta sé hægt eða ekki.

###

Forseti. Mig langar til að byrja á því að þakka hæstv. forsætisráðherra fyrir þessa skýrslu. Ég held að þetta sé ótrúlega gagnleg og flott skýrsla til að vinna út frá, gefur okkur rosalega góðar vísbendingar og hugmyndir um hvernig við getum unnið að þessum málaflokki áfram. En mig langaði kannski til að spyrja sérstaklega út í aldurshópinn 18–34 ára þar sem fátækt er að aukast. Þarna er ungt fólk á mjög viðkvæmu skeiði að stíga inn í samfélagið og ég hefði talið að það væri gríðarlega brýnt að grípa inn í strax til að sú þróun haldi ekki áfram og fátækt þessa hóps dýpki ekki enn þá meira.

Mig langar að spyrja hæstv. forsætisráðherra hvað hún leggur til að gera fyrir þennan hóp, hvort þetta séu aðgerðir sem á að fara í strax og hvað eigi að gera, út því að það er mjög ljóst tekið fram í skýrslunni að það er ekkert alveg vitað af hverju staða þessa hóps er þessi. Spurningin mín er: Hvernig grípum við inn í? Hvað gerum við í þessu ástandi?

###

Forseti. Ég er fullkomlega sammála hv. þingmanni. Það má alls ekki bitna á fólkinu í þessum byggðum, það bara má ekki gera það og það á ekki að þurfa að gera það. Það er ótrúlega vond byggðastefna, og við gerum þessi mistök trekk í trekk, að einhvern veginn velti það á einum atvinnuvegi hvort heilt byggðarlag fari á hliðina. Við megum ekki gera það. Við megum ekki setja öll eggin í sömu körfu. Það er bara vond byggðastefna.

Þess vegna segi ég í þingsályktunartillögunni að samhliða því að banna opið sjókvíaeldi eigi ríkisstjórnin að efla nýsköpun og fjölbreytt og umhverfisvæn atvinnutækifæri í byggðarlögum sem byggja afkomu sína á fiskeldi í opnum sjókvíum. Ef við gerum þetta, sem við getum alveg gert, — og mín hugsun er sú að okkur beri skylda til að stoppa þetta — þá eigum við að koma inn með fjármagn og við eigum að finna leiðir til að koma til móts við fólk á þessum svæðum til að byggja upp sjálfbærar og grænar atvinnugreinar og til þess að tryggja að fólk geti lifað á þessum svæðum með reisn og það séu atvinnutækifæri þarna. Það er gríðarlega mikilvægt. Ég held að það sé alveg eitthvað sem við getum gert. Það er bara ákvörðun um að setja fjármagn og „rísorsa“ í að gera það. Ég hef engar áhyggjur af því. En að halda áfram með status quo núna, að halda áfram með sjókvíaeldið, minnka það væntanlega eitthvað aðeins eins og ég ætla að sé hugsunin hjá hæstv. matvælaráðherra, að þessar reglur geri það að verkum að það þurfi að minnka — ef við tökum frekari áhættu, af því að þessi grein er að deyja út hvort sem er, hvað gerist þá þegar hún ákveður af sjálfsdáðum að fara? Þá lenda þessi byggðarlög í sömu krísu og þau yrðu í ef við myndum bara loka á þetta núna.  Við verðum að gera þetta. Ég held að við höfum ekki tíma til að fara í enn eina tilraunastarfsemina með þetta. Við erum búin að reyna það aftur og aftur og við erum alltaf að sjá að þetta virkar ekki. Það er ekki hægt að stunda sjókvíaeldi í opnum sjókvíum án þess að það verði gríðarlegur skaði fyrir umhverfið. Og þá þurfum við náttúrlega bara að kunna að segja stopp.

###

Forseti. Ég þakka þessa spurningu og ég tek það fram að ég fagna þeirri vinnu sem er í gangi í ráðuneytinu, mér finnst það bara frábært. En af því að hv. þingmaður talar um að hún hafi kallað eftir afstöðu þingmanna til þessarar greinar áður þá man ég eftir að ég stóð hérna í pontu árið 2018 þegar það átti að fara að hunsa umhverfismat og gefa bráðabirgðaleyfi til að halda áfram starfsemi á Vestfjörðum þrátt fyrir að  brotin hefðu verið lög, minnir mig, eða það stóðst ekki umhverfismat á þeim tíma, þá stóð ég hér upp og sagði: Eigum við ekki bara að hætta þessu, eigum við ekki bara að loka á þetta sjókvíaeldi? Þetta hefur verið afstaða mín lengi. Ég hef fylgst með þessu og ég held þjóðin öll. Við erum búin að gefa þessu tækifæri.

Hv. þingmaður talar um að stoppa og banna einhverja atvinnustarfsemi sem búið er að fjárfesta miklum pening í. Við tökum ákvarðanir hér sem löggjafi og lagaverkið okkar nær yfir einstaklinga í samfélaginu sem brjóta af sér, fólk getur verið búið að fjárfesta gríðarlega miklum pening í eitthvað en það brýtur af sér og þarf þá að greiða fyrir það, hvort sem það er með því að sitja í fangelsi eða greiða sektir eða annað. Það sama á að eiga við um svona fyrirtæki. Þetta kemur ekkert bara upp úr þurru. Hérna er iðnaður þar sem menn eru trekk í trekk búnir að sýna fram á að þeir geta ekki varið náttúruna. Þeir geta ekki varið villta laxinn og þeir geta ekki komið í veg fyrir mengun og stórskaða á vistkerfinu okkar til framtíðar. Það eru óafturkræfar afleiðingar af þessari starfsemi. Ef þeir geta það ekki þá ber okkur sem löggjafa að segja bara: Nei, þetta er ekki að ganga upp. Hverjum ætlum við að leyfa njóta vafans? Eru það þessi stórfyrirtæki sem eru jú búin að fjárfesta fullt af peningum eða er það náttúran til framtíðar? Ætlum við að taka þá áhættu að villti laxastofninn deyi út,  að við mengum og gerum óafturkræfar breytingar á náttúrunni og vistkerfinu? Út af hverju? Af því að einhver stórfyrirtæki eru búin að fjárfesta einhverjum peningum í atvinnuveg sem gengur ekki?

###

Forseti. Skaðinn sem hefur orðið af völdum sjókvíaeldis hér á landi er hvorki óvæntur né ófyrirséður. Hann er afleiðing þess að Ísland flutti inn í heilu lagi mistök Noregs þrátt fyrir vitneskju okkar um að villti laxastofn Noregs hefði dregist saman um 50% undanfarin 20 ár. Og bara í fyrra, á einu ári, þá dóu 58 milljónir sjóeldislaxa úr sjúkdómum í Noregi — 58 milljónir. Nú er sagan að endurtaka sig hér á landi. Talið er að 20% laxa drepist í sjókvíum við Íslandsstrendur. Þessi tala er miklu hærri ef allt framleiðsluferlið er tekið inn í myndina. Hærra hlutfall laxa drepst í sjókvíum hér en í Noregi enda er hér lakara regluverk og eftirlit. Noregur hefði átt að vera Íslandi víti til varnaðar en í staðinn tókum við opnum örmum á móti Norðmönnum sem fannst þrengt að sér með auknu eftirliti og álögum þar í landi. Á nokkrum árum hefur sprottið upp hér sjókvíaeldi víða, á Vestfjörðum og Austfjörðum, og greinin hefur vaxið á allt of miklum hraða.

Í byrjun október birti matvælaráðherra loksins stefnu um uppbyggingu og umgjörð lagareldis til ársins 2040. Verði stefnan samþykkt boðar hún margvíslegar og jákvæðar breytingar á núverandi regluverki, eftirliti og aðbúnaði. Hins vegar er núverandi staða svo alvarleg að það stendur eiginlega ekkert annað til boða en að stöðva fiskeldi í opnum sjókvíum strax. Við getum ekki beðið. Það er ekki nóg að þrengja bara regluverkið og minnka umfangið. Við þurfum að stoppa þetta. Það er of mikill fórnarkostnaður að bíða og fylgjast með óafturkræfum breytingum á náttúrunni okkar, á lífríkinu okkar, á líffræðilegum fjölbreytileika og vistkerfinu í heild. Opið sjókvíaeldi var tímaskekkja þegar þessum iðnaði var hleypt á fullt fyrir nokkrum árum, afurð skammsýnna sérhagsmuna og vangetu stjórnvalda að læra af reynslu annarra ríkja. Að leyfa það áfram eftir allt sem hefur farið úrskeiðis er bara með öllu óskiljanlegt.

Ég mæli því hér fyrir þingsályktunartillögu sem felur ráðherra að leggja til bann við fiskeldi í opnum sjókvíum við þessa yfirstandandi endurskoðun laga um fiskeldi sem er í gangi í ráðuneytinu. Samhliða því skuli ríkisstjórnin efla nýsköpun og fjölbreytt og umhverfisvæn atvinnutækifæri í þeim byggðarlögum sem byggja afkomu sína á fiskeldi í opnum sjókvíum.

Forseti. Þörfin á því að stöðva sjókvíaeldi ekki seinna en strax er brýn. Á dögunum var SalMar, móðurfélag Arnarlax í Noregi, sektað vegna skelfilegrar meðferðar á eldisdýrum. Sleppislys, erfðamengun, lúsaplága, eitranir, sjúkdómar og ill meðferð eldisdýra heyrir ekki til undantekninga í sjókvíaeldi. Þetta er óumflýjanlegur hluti af þessum iðnaði. Tíminn og reynslan hefur sýnt okkur það. Gróðinn veltur á því að ala gríðarlegan fjölda laxa á þröngu svæði og þetta eru því miður afleiðingarnar; dýraníð og skemmdarverk á vistkerfum landsins.

Vítin eru til þess að varast þau. Norska matvælaeftirlitið hefur stöðvað slátranir laxa þar í landi þegar vísbendingar voru um að það ætti að selja sjálfdauða laxa til neytenda eins og um ferskan fisk væri að ræða. Hver vill borða matvöru sem er framleidd með þessum hætti? Í Noregi hafa greiningar á áhrifaþáttum í umhverfi villtra laxa sýnt að fiskeldi hefur mikil áhrif á vistkerfið og getur leitt til óafturkræfra breytinga og jafnvel útrýmingar. Undanfarin 20 ár hefur villti laxastofninn þar í landi dregist saman um helming en sú breyting er rakin til opinna sjókvía. Þá hafa rannsóknir sýnt að erfðablöndun er að finna í 70% norskra áa. Svipað er uppi á teningnum í Skotlandi en stofnar villts lax og silungs hafa víða hrunið þar í landi og má það einkum rekja til faraldurs laxalúsar. Það er þess vegna um að ræða verulega víðtæk, neikvæð og alvarleg áhrif.

Allt bendir til þess að þessi saga muni endurtaka sig á Íslandi. Erfðablandaður lax hefur nú þegar fundist víða, t.d. í Blöndu, í Laxá í Aðaldal, Hofsá í Vopnafirði og víðs vegar um Vestfirði og Norðvesturland. Og þegar eldislax sleppur þá er nánast ógerningur að ná honum áður en hann gengur í ár og blandast villtum stofni. Norskir kafarar hafa undanfarnar vikur elt upp eldislax víða um land eftir að allt að 3.500 dýr sluppu úr kvíunum, mögulega fleiri, líklegast mun fleiri. Það er ljóst að ekki verður hægt að kemba allar ár eða ná öllum dýrum sem sluppu. Veiðitölur benda til þess að hlutfall strokulax í íslenskum laxveiðiám sé langt yfir því 4% marki sem Hafrannsóknastofnun miðar við sem ásættanlega áhættu gagnvart villta laxastofninum. Þetta er ekki ný þróun en sýnataka Hafrannsóknastofnunar á árunum 2014–2019 benti til þess að blöndun hefði þá þegar átt sér stað.

Það er siðferðilega óréttlætanlegt að láta hagnað fyrirtækjaeigenda ráða för þegar ljóst er að eldislax getur haft víðtæk og óafturkræf áhrif á íslenskt vistkerfi og náttúruauðlindir komandi kynslóða. Ef skortur er á vísindalegri fullvissu um að tiltekin framkvæmd eða stefna valdi umhverfinu skaða er það bæði siðferðileg og lagaleg skylda okkar að leyfa náttúrunni að njóta vafans. Af því leiðir að það er bæði siðferðileg og lagaleg skylda okkar að banna sjókvíaeldi strax.

Forseti. Ein ástæða þess að þessum iðnaði var tekið fagnandi hér á landi var að hann skapaði störf í byggðum sem þurftu sárlega á þeim að halda. Þetta eru byggðir sem sátu eftir þegar kvótinn var framseldur. Ábyrgð ríkisstjórnarinnar er að fara á svæðin og vinna náið með fólkinu á svæðinu til að skapa tækifæri sem eiga við á hverjum og einum stað. Ef byggðum er gefið tækifæri og bolmagn til að fara í aðrar áttir þá trúi ég því að þær hverfi frá þessum skaðlega iðnaði og horfi til framtíðar. Það er hægt að styðja við frumkvöðlastarf í umhverfisvænni matvælaframleiðslu. Það má styrkja tekjuöflunarleiðir sveitarfélaganna um allt land. Ríkisstjórnin má sýna í verki að hún styður við getu byggðanna til að standa undir blómlegu atvinnulífi í sátt við náttúru til lands og til sjávar, því að það er bara tímaspursmál hvenær opið sjókvíaeldi heyrir sögunni til. Það er bara tímaspursmál.

Forseti. Eftir nokkur ár munum við horfa til baka á hömlulaust sjókvíaeldi og þurfa að útskýra af hverju við brugðumst ekki við, af hverju við vorum ekki tilbúin að stoppa þennan ábyrgðarlausa glæp mannsins gagnvart náttúrunni, gagnvart lífríki sjávar og vistkerfinu í heild. Við munum þurfa að útskýra hvernig við horfðum fram hjá öllum fréttum af sleppifiskum, myndunum af illa förnum og lúsétnum löxum, ályktunum frá sérfræðingum og háværu kalli þúsunda mótmælenda. Við munum þurfa að svara fyrir það hvers vegna fyrirtæki sem velta milljörðum, án þess að greiða af neinu viti fyrir afnot af sameiginlegri auðlind okkar allra, fengu að velta afleiðingum af þeim umhverfisslysum sem þau ollu yfir á samfélagið og yfir á framtíðarkynslóðir.

Með þessari tillögu gefst þingmönnum tækifæri til að bregðast við og taka rétta ákvörðun fyrir umhverfið, fyrir náttúruna og fyrir komandi kynslóðir.

###

Forseti. Það er nú fyrir öllu að Sjálfstæðismönnum líði vel. Mér líður ekkert illa, mér finnst þetta bara að vera vandræðalegt. Mér finnst vandræðalegt hvað pólitík Sjálfstæðismanna er óþroskuð og einhvern veginn ótrúlega skammsýn. Ég skil ekki alveg hvað við erum að gera með því að bjóða upp á fráfarandi fjármálaráðherra hérna í óundirbúnum fyrirspurnum. Hvað á ég að spyrja hæstv. ráðherra út í? Út í fjármál ríkisins? Út í verðbólguna? Út í verkföllin sem eru að fara að koma? Er hann að fara að svara því? Hann á að vera hættur í þessu embætti. Af hverju er hann hérna? Hverju er hann að fara að svara mér? Hvað er hann að fara að tala um? Þetta er svo óþroskað. Þetta er svo skammsýnt og asnalegt og þetta grefur undan trausti fólks á lýðræðinu.

Heyr, heyr.Mér líður ekkert illa en mér finnst þetta vera svo ótrúlega óheiðarlegt þegar ráðherra segir af sér   út af því að hann er búinn að brjóta hér lög. Þótt hann sé ósammála því þá á hann bara stíga burt strax og  það á einhver annar að koma og taka við embættinu og mæta í þingsal og svara fyrir fjármál ríkisins.

###

Forseti. Mér finnst mikilvægt að koma hingað upp því að mér finnst svo augljóst að orðræða eða „propaganda-vél“ — afsakaðu slettuna, forseti — Sjálfstæðisflokksins er komin í gang til þess að mála fjármálaráðherra upp sem einhvern veginn voðalega saklausan, en samt þurfti hann að segja af sér. Gerði eiginlega ekkert af sér, segir samt af sér og er algjör hetja fyrir það. Þótt ég beri virðingu fyrir því að hæstv. fjármálaráðherra hafi tekið þetta skref og sagt af sér, út af því að það er ofboðslega mikilvægt fordæmi og eitthvað sem hefði átt að gerast fyrir löngu síðan, þá þurfum við samt að muna að þetta brot lá fyrir og hefur legið fyrir lengi. Stjórnarandstaðan öll benti á þetta. Við kölluðum eftir rannsóknarnefnd til að kafa ofan í þetta sem okkur var neitað um og okkur hefur verið neitað um það í eitt og hálft ár. Það eitt og sér sýnir að hæstv. fjármálaráðherra, flokkur hans og ríkisstjórn töldu of hættulegt að rannsaka þetta of náið. Því frábið ég mér þessa orðræðu. Þetta var alvarlegt brot og það er ástæðan fyrir því að fjármálaráðherra stígur réttilega til hliðar og segir af sér. Þetta er alvarlegt brot og ekki eitthvert léttmeti.

###

Forseti. Mér finnst svo alvarlegt að hér, mjög fljótt eftir söluna á Íslandsbanka þegar var ljóst að þessi sala var bara klúður og margir ferlar voru brotnir og lög verið brotin og öll stjórnarandstaðan var sameinuð í því að kalla eftir rannsóknarnefnd, mér þykir svo alvarlegt að það var öllum tólum og tækjum og leiðum beitt til þess að stoppa það af. Þegar stjórnarandstaðan vildi sinna sínu eftirlitshlutverki var það bara stoppað. Og svo voru loforð: Nei, við við ætlum að biðja ríkisendurskoðanda að skoða þetta og ef sú rannsókn veltir ekki við öllum steinum þá getum við farið í aðrar rannsóknir. Það var augljóst þegar skýrsla ríkisendurskoðanda kom að hún var ekki fullnægjandi og það þurfti að rannsaka þetta frekar. En nei, það mátti ekki gera það. Við máttum ekki fá að skoða þetta mál betur. Við máttum ekki fá að sinna okkar skyldum sem stjórnarandstaða. Guði sé lof að við höfum umboðsmann Alþingis, í alvörunni.  Mér finnst það ótrúlega mikilvægt að meiri hlutinn allur, þessir þrír ríkisstjórnarflokkar taki þetta til sín, þeir eru allir meðsekir í þessu, allir. Það átti að vera búið að skoða þetta fyrir löngu síðan. En þessi niðurstaða er komin. Ráðherra er búinn að segja af sér en ábyrgðin liggur á fleiri stöðum.

Forseti minnir á að ræðutími er aðeins ein mínúta í fundarstjórn forseta.

###

Forseti. Það er náttúrlega orðin dálítið alvarleg staða að þegar þingið og stjórnarandstaðan eru að reyna að sinna sínu hlutverki sem eftirlitsaðili sé orðið svona erfitt að biðja um gesti til nefnda. Það eru alls konar ástæður spunnar upp til að koma í veg fyrir það. Ég finn fyrir því ítrekað, meira og meira. Mér finnst þetta vera að ágerast. Ég bað um opinn fund í allsherjar- og menntamálanefnd um svipað mál, þ.e. útlendingalögin og framkvæmd þeirra. Þar kom mjög skýrt fram að það mætti ekki bjóða félagsmálaráðherra. Ég mátti bjóða dómsmálaráðherra en ekki félagsmálaráðherra af því að þetta heyrir ekki undir hann. Það má ekki bjóða forsætisráðherra að koma inn í velferðarnefnd af því að þetta heyrir ekki undir forsætisráðherra. Málið er að þetta snýr að því að það voru sett hér lög og ráðherrar mismunandi flokka, þ.e. félagsmálaráðherra og dómsmálaráðherra, tala þvers og kruss opinberlega um sína túlkun á þessum lögum og hvernig beri að framkvæma þessi lög. Það er náttúrlega ekki líðandi fyrir okkur að þessi orðræða fari fram á opinberum vettvangi en þegar eftirlitsaðilinn, þegar þingið og stjórnarandstaðan vilja fá þessa aðila á fund til að spyrja þá út í þessa mismunandi túlkun á lögunum og framkvæmdina þá einhvern veginn er það bara ekki hægt. Það er ekki boðlegt. Við verðum að laga þetta.

###

Forseti. Í gær fór ég á viðburð vegna nýútgefinnar bókar, Hinn nýi fiskur — sannleikurinn um eldislax og afleiðingarnar sem við getum ekki lengur hunsað. Þar spurði ég sérfræðing frá Hafrannsóknastofnun: Hvað gerist ef heil tegund eins og villti laxinn deyr út? Svörin voru í meira lagi ógnvænleg. Við vitum það ekki, sagði hann og bætti við að það hræddi hann mikið hvað við værum að taka mikla áhættu í þessari óvissu. Hver tegund gegnir nefnilega mikilvægu hlutverki í að viðhalda heilbrigði vistkerfa og það er alls óvíst hvað gerist ef ein tegund bara hverfur úr vistkerfinu. Spurning mín var ekki úr lausu lofti gripin. Í Noregi hafa greiningar á áhrifaþáttum í umhverfi villtra laxa sýnt að fiskeldi hefur mikil áhrif á vistkerfið og getur leitt til óafturkræfrar breytingar og jafnvel útrýmingar.

Forseti. Ef skortur er á vísindalegri fullvissu um að tiltekin framkvæmd eða stefna valdi umhverfinu ekki skaða þá hljótum við að eiga að leyfa náttúrunni að njóta vafans. Hvers vegna hefur það ekki verið gert? Hvers vegna fá fyrirtæki, sem velta milljörðum án þess að greiða af neinu viti fyrir afnot af sameiginlegri auðlind okkar allra, að velta afleiðingunum af þeim umhverfisslysum sem þau valda yfir á samfélagið og yfir á framtíðarkynslóðir? Það er siðferðislega óréttlætanlegt að láta efnahagslegan hagnað fyrirtækjaeigenda ráða för þegar ljóst er að ágengar tegundir, líkt og eldislaxinn er um leið og hann syndir út úr kvínni, geta haft víðtæk og óafturkræf áhrif á íslenskt vistkerfi og náttúruauðlindir komandi kynslóða, áhrif sem enginn veit í raun hver verða. Opið sjókvíaeldi var tímaskekkja þegar þessum iðnaði var hleypt á fullt fyrir nokkrum árum, afurð skammsýnna sérhagsmuna og vangetu stjórnvalda að læra af reynslu annarra. Að leyfa þetta áfram eftir allt sem hefur farið úrskeiðis er með öllu óskiljanlegt og ekkert annað en vanræksla á háu stigi. Það verður að stoppa þetta.

###

Forseti. Ég þakka hv. þingmanni andsvarið. Auðvitað á að hrósa því sem vel er gert og það er margt sem er búið að gera mjög vel þegar kemur að nýsköpunarmálum. Mér skilst að verið sé að taka regluverk og alls konar í gegn og ég vona að sú leið verði farin að gera þetta kerfi aðgengilegra, þ.e. að sækja um styrki, og líka að hugmyndin geti breyst í leiðinni og styrktarkerfin verði kvikari og sveigjanlegri þannig að fólk geti komið og fengið styrk fyrir verkefni, og ef hugmyndin breytist eitthvað eða þróast á leiðinni verði það hægt án þess að styrktarkerfið komi í veg fyrir það, því að allt er það hluti af sköpunarferlinu. Maður byrjar kannski með einhverja eina hugmynd og fer áfram með hana, kemst svo að því einhvers staðar á leiðinni að hún virkar ekki alveg og þá á að vera hægt að skipta um gír, breyta til og fara einhverja nýja leið án þess að kerfið stoppi þessa þróun af, sem ég hef heyrt að hafi verið vandamál í fortíðinni. Ef það á að laga svona hluti þá er það til góðs.

Eitt sem ég hefði líka viljað sjá okkur gera er að hugsa miklu meira um það, þegar við tölum um nýsköpunarstyrki, hvernig við styrkjum einstaklinga til nýsköpunar. Hvernig tryggjum við að allt fólk hafi tækifæri og möguleika á að skapa eitthvað og búa eitthvað til út frá eigin ástríðu? Hvernig sköpum við jarðveg sem tryggir að fólk hafi tækifæri til að blómstra á sínum forsendum? Það er allt hluti af þessari nýsköpunarhugmynd, þetta á ekki bara við um fyrirtæki heldur líka einstaklinga. Hluti af þessu er líka að leggja alvöruvinnu í það að uppræta fátækt og tryggja að allir hafi tækifæri til þess að búa til eitthvað nýtt sem er samfélaginu okkar öllu til góðs. Margir hafa ekki það tækifæri í dag.

###

Forseti. Ég var mjög skýr í ræðu minni þegar ég sagði að ég gæti ekki séð annað af lestri fjárlagafrumvarpsins en að það væri verið að draga úr fjármagni til nýsköpunar, rannsókna og þekkingargreina um 11%, eða um 3,7 milljarða alls. Þetta sagði ég skýrt og líka að það væri örugglega hægt að rekja þetta að einhverju leyti til þess að þarna væri kannski verið að draga styrkaukningu til baka sem kom til vegna Covid. Það var skýring sem mér fannst líkleg fyrir þessa upphæð, bara svo það sé sagt. Ég ætla ekkert að draga úr því að miklar breytingar hafa orðið í fjárframlögum til nýsköpunar og það er af hinu góða. Það er frábært og ég get hrósað því. Ég set þetta líka dálítið í samhengi við það að þegar kemur að rannsóknum innan menntakerfisins og nýsköpun innan þess — ég var að setja menntakerfið í samhengi við framtíðaráskoranir, breytingar á vinnumarkaði, sjálfvirknivæðingu og annað. Þar erum við óundirbúin. Hluti af tali okkar um nýsköpun snýr líka að því að við þurfum dálítið að taka nýsköpunina inn í kerfin okkar, þá er ég að tala um menntakerfið, heilbrigðiskerfið og velferðarkerfið, meira að segja hagkerfið okkar. Það vantar smá nýsköpun þarna. Við þurfum kannski að endurhugsa hagkerfið sem við búum við, í staðinn fyrir að setja svona mikinn fókus á endalausan hagvöxt að skoða eitthvað annað, eins og velsældarvísana sem er verið að vinna að í samhengi við velsældarhagkerfið. Þetta var sú heildarmynd sem ég var að draga upp í ræðu minni um nýsköpun og menntun og þörf okkar á að tryggja að kerfin okkar uppfærist í takt við samfélags- og tæknibreytingar sem eru að eiga sér stað, þannig að við getum stigið sterk inn í framtíðina. Það þarfnast fjármagns og bjarga sem ég sé ekki að verið sé að leggja til í þessum fjárlögum.

###

Forseti. Já, ég hef miklar áhyggjur af því. Ég hef líka miklar áhyggjur af dvínandi trausti til stjórnvalda. Ég hef áhyggjur af því að það sé ríkisstjórn við störf sem er frekar óvinsæl. Mér þykir furðulegt að það sé talið vera allt í lagi að halda áfram þegar ríkisstjórnin nýtur svo lítils stuðnings í raun og veru. Það sem ég hef mestar áhyggjur af, sem ég finn ofboðslega sterkt fyrir í samfélagsumræðunni og mikið hefur verið rætt í þessum þingsal, er þessi pólarísering eða skautun sem er að eiga sér stað. Þetta á að miklu leyti rætur að rekja til þess að traust fólks til stjórnvalda er að dvína. Þegar þessi ríkisstjórn var mynduð og þessir flokkar ákváðu fyrst að vera saman í ríkisstjórn árið 2017 var mikið talað um að efla traust til stjórnmála og efla þannig líka traust til opinberra stofnana og sérfræðinga af því að þetta helst allt í hendur. Það er eins og alger uppgjöf hafi orðið gagnvart því verkefni. Af því að við erum að tala um fjárlög og vangetu til að takast á við fátækt og menntakerfið og allt þetta, þá er þetta auðvitað allt hluti af heildarsamhenginu. Stóra myndin er sú að þetta helst í hendur. Ef við erum að skilja fólk út undan, ef við erum að jaðarsetja fólk, t.d. fátækt fólk, og tryggjum ekki að það hafi sömu tækifæri og aðrir þjóðfélagshópar þá erum við að ýta undir þetta vantraust og þessa skautun. Það er partur af þessu. Já, ég hef því miklar áhyggjur.

###

Forseti. Þegar stórt er spurt. Ef ég svara þessu heiðarlega þá held ég að þetta snúist að miklu leyti um hugmyndafræði sem er orðin frekar úrelt og ég held að þetta sé skilningsleysi á þeim áskorunum sem við munum þurfa að horfast í augu við í þeim breytingum sem eru að eiga sér stað. Þetta er að gerast rosalega hratt og ég held að mismunandi hugmyndafræði og hvernig við lítum á og skiljum samfélagið hafi áhrif á vilja okkar eða getu til að horfa á samfélagið í heildarsamhengi þeirra breytinga, t.d. tæknibreytinga, sem eru að eiga sér stað. Þetta snýst líka um skilning á tæknibreytingum og þeim tækifærum sem felast í þeim

Það sem gerist rosalega oft er að stjórnvöld eru ofboðslega mikið í því að bregðast við og verið er að bregðast við án heildarsýnar. Það hefur líka að miklu leyti með stjórnkerfið og pólitíkina að gera, það eru allir í sitthvoru horninu að vinna í sínum málaflokkum og enginn stígur upp og horfir á stóru myndina. Það er eitthvað sem mér hefur alltaf þótt skorta í pólitíkinni og stjórnkerfinu.

Ég held að þetta séu skammtímahagsmunir, það er stutta svarið. Ég held að verið sé að taka skammtímahagsmuni fram yfir langtímahagsmuni, sem tengist því líka að fólk er kannski bara að passa upp á að vera endurkjörið eftir fjögur ár frekar en að líta til þess hvað er samfélaginu og almenningi fyrir bestu til langs tíma.

###

Forseti. Ég get ekki annað séð af lestri fjárlaga en að verið sé að draga úr fjármagni í menntakerfið. Mig langaði að gera það að helsta umræðuefni mínu hér í kvöld vegna þess að það er gríðarleg skammsýni í því að ákveða að skera niður í menntakerfinu. Tímabundnar skerðingar þar hafa nefnilega langtímaafleiðingar í okkar grunnkerfum og skólakerfið er þar fremst í flokki.

Samkvæmt frumvarpi til fjárlaga á líka að lækka framlög vegna námsstyrkja til stúdenta um tæplega 230 millj. kr. Í fjárlagafrumvarpinu er útskýrt að þetta sé vegna niðurfellingar hluta lána við námslok vegna fækkunar lánþega. En forseti, maður hlýtur að spyrja sig: Hvers vegna er lánþegum að fækka? Breytingar á námslánakerfinu 2020 höfðu það að markmiði að tryggja tækifæri til náms án tillits til efnahags og stöðu að öðru leyti með því að veita námsmönnum fjárhagslega aðstoð í formi námslána og styrkja. Það vekur því furðu að færri séu að sækja í kerfi sem átti að hafa það að markmiði að létta undir með stúdentum og auka aðgengi að námi óháð efnahag. Þessi þróun hlýtur að vera vísbending um það að lagabreytingin frá árinu 2020 virkar ekki sem skyldi. Mögulega eru skilyrðin of þröng og aðstoðin þar af leiðandi ekki fullnægjandi til að ná tilsettum markmiðum. Í ályktun Landssambands íslenskra stúdenta kemur fram að 71% háskólanema á Íslandi vinnur með námi og hlutfallið er með því hæsta af þeim þjóðum sem taka þátt í evrópsku Eurostudent-könnuninni. Í sömu könnun kemur fram að 72% þeirra nema sem vinna með námi fullyrða að án vinnunnar gætu þeir ekki verið í námi. Landssamband íslenskra stúdenta telur niðurstöður könnunarinnar áfellisdóm á námslánakerfið og að þær dragi fram þann vanda sem ófullnægjandi framfærsla skapar.

Forseti. Það hefur langtímaafleiðingar að fjárfesta ekki í námsmönnum. Í stað niðurskurðar þarf aukið fjármagn til að auðvelda fólki að fara í nám og haldast í námi. Við þurfum að hækka framfærslu stúdenta. Við þurfum að breyta lánum í styrki í miklu meira mæli og við þurfum að tryggja að Menntasjóður námsmanna greiði fjárhagsaðstoðina út áður en námið hefst, í byrjun annarinnar en ekki þegar henni lýkur.

Í dag er staðan þannig að í stað þess að styðja við námsmenn sökkva stjórnvöld þeim í skuldafen. Í fyrsta lagi þurfa margir námsmenn að taka há námslán og í öðru lagi þurfa þeir að taka yfirdrátt með tilheyrandi háum vöxtum til að halda sér á floti áður en námslánið er greitt út. Í þriðja lagi koma sumir námsmenn út á vinnumarkaðinn með gríðarlegar skuldir á bakinu. Námslánakerfið er þannig upp sett að frekar en að greiða leið fólks að góðri menntun og þeim tækifærum sem í menntuninni felast þá er verið að skapa hindranir fyrir fólk. Við hljótum að vilja að ungt fólk stígi sín fyrstu skref á vinnumarkaði í fyrsta lagi ekki bugað af álagi og mikilli streitu sökum mikillar vinnu meðfram námi til að geta náð endum saman. Í öðru lagi hljótum við að sjá þá fjárfestingu sem felst í því að ungt fólk komi út á vinnumarkaðinn raunverulega frjálst til að velja sér starf út frá ástríðu og tilgangi frekar en að taka ákvörðun byggða á þeirri efnahagslegu neyð sem fylgir því að vera með risastórt lán á bakinu. Við hljótum að sjá þetta sem fjárfestingu í framtíðinni sem skilar sér margfalt til baka.

Hreyfanleiki og sveigjanleiki á vinnumarkaði hafa aldrei verið mikilvægari en núna. Fram undan eru gríðarlegar samfélagsbreytingar — fram undan? Breytingarnar eru bara að raungerast núna og við erum óundirbúin. Í sjálfvirknivæddu samfélagi mun fjöldi starfa hverfa og ný skapast. Í slíkum aðstæðum skiptir menntun meira máli en nokkru sinni fyrr. Það er algerlega nauðsynlegt að líta á menntakerfið okkar alveg frá grunnskóla og upp í háskóla með gleraugum framtíðarinnar. Gríðarlegar tæknibreytingar og sjálfvirknivæðing starfa kallar á að fólk geti endurmenntað sig og sinnt þeim nýju störfum sem munu standa til boða. Við verðum að tryggja að fólk á öllum aldri geti endurmenntað sig óháð aðstæðum, efnahag og fyrri menntun. Það verður að vera raunverulegur valmöguleiki fyrir alla, en svo er ekki raunin í dag. Til þess að breyta þessu þarf fjármagn, bjargir og raunverulegan vilja til að gera það. Ef við gerum þetta ekki munum við skilja fullt af fólki eftir.

Samhliða því að skapa fleiri tækifæri til náms þarf að efla nýsköpun ef Ísland á að verða framtíðarsamfélag. Ég veit að flestir hér inni eru sammála mér um að það þurfi nýsköpun á öllum sviðum til að skapa tækifæri fyrir framtíðarkynslóðir. Þess vegna vil ég vekja athygli á því að í frumvarpi til fjárlaga fyrir árið 2024 er dregið úr fjármagni til nýsköpunar, rannsókna og þekkingargreina um 11%, eða 3,7 milljarða alls. Ég ímynda mér að þetta sé að einhverju leyti út af auknum styrkjum vegna Covid sem verið er að draga til baka, en það skiptir ekki máli. Við eigum að auka við nýsköpun en ekki draga úr.

Ef við tökum ekki framtíðina inn í myndina í fjárlögum núna mun það koma í bakið á okkur. Við erum ekki undirbúin fyrir þær gríðarlegu samfélagsbreytingar sem eru þegar hafnar og ef við erum óundirbúin, eins og við erum í dag, er svo mikil hætta á aukinni stéttaskiptingu, langtímaatvinnuleysi og aukinni jaðarsetningu. Við verðum að tryggja að við séum að taka alla með okkur, að allt samfélagið hafi tækifæri á að njóta góðs af tækniframförum og samfélagslegum breytingum sem eru að eiga sér stað. Í fjárlagafrumvarpinu er ekki gert ráð fyrir þeim breytingum sem eru í vændum. Þar endurspeglast lítill skilningur á því sem fram undan er. Það er ekki verið að fjárfesta í nýsköpun, ekki verið að fjárfesta í fólki og það er ekki verið að fjárfesta í menntakerfinu til lengri tíma. Menntun og nýsköpun er undirstaða framfara og til að tryggja framfarir til framtíðar þarf menntakerfið að vera búið undir þær samfélagslegu breytingar sem fram undan eru. Það gerum við með því að auka sveigjanleika og frjálsræði í menntakerfinu, gera nemendum kleift að sækja nám án þess að skuldsetja sig upp fyrir haus, styðja við starfsfólk skóla og auka áherslu á færni og nýsköpun sem nýtist í sjálfvirknivæddu samfélagi á upplýsingaöld. Sem dæmi þá eigum við frábæra aðalnámskrá. Það er margt þar inni sem er ótrúlega gott, en svo þegar kemur að innleiðingunni er því einhvern veginn hent yfir á kennara að sjá um hana, án fullnægjandi fjármagns og fullnægjandi leiðsagnar. Það er engin heildarsýn og ekkert sem grípur skóla, kennara og stjórnendur og aðstoðar við innleiðingu. Þar af leiðandi gengur skiljanlega illa að innleiða þetta, en það gerist allt of oft að fjármagn og skipulag fylgi ekki þegar innleiða á nýja hugmyndafræði, ný lög og annað.

Forseti. Í skýrslu forsætisráðherra um áætlaðan samfélagslegan kostnað fátæktar, sem er skýrsla sem við Píratar með stuðningi annarra þingflokka báðum um, kemur fram undir mögulegum aðgerðum til að sporna við fátækt, að allar aðgerðir sem efla til að mynda fjárfestingu í menntun, heilsu og félagslegri þjónustu eru mikilvægar. Hvers vegna endurspeglast þetta ekki í fjárlögunum? Skammsýnin er gríðarleg.

Í skýrslu forsætisráðherra kemur fram að fátækt, af því að þarna er sérstaklega verið að fjalla um áætlaðan samfélagslegan kostnað fátæktar, kostar samfélagið á bilinu 31–92 milljarða á ári. Það kemur líka fram í skýrslunni að þetta sé áætlaður kostnaður byggður á takmörkuðum gögnum og er niðurstaðan í raun að miklu leyti að þetta þurfi að rannsaka frekar og afla frekari gagna. Gott og vel, þetta eru samt gígantískar upphæðir. Þarna er einhver upphæð eða mælieining sem nær samt engan veginn utan um þá mannlegu þjáningu sem stafar af því að fátækt er viðhaldið. Stjórnvöld eru í raun að taka meðvitaða ákvörðun um að hópur fólks sé jaðarsettur og skilinn eftir, hafi ekki aðgang að sömu tækifærum og aðrir sem eru betur settir efnahagslega. Það er gríðarlega sorglegt og ekki eitthvað sem verið er að takast á við í þessu fjárlagafrumvarpi, ég sé það ár eftir ár þegar að því kemur að uppræta fátækt. Ef tekin væri sameiginleg ákvörðun um að fara í raunverulegt átak þá gætum við gert það, þá værum við ekki að bara að skoða einhvern kostnað núna heldur værum við í raun að skoða sparnaðinn sem yrði í hinum mismunandi kerfum og hver kostnaðurinn yrði til langs tíma. Það var ástæðan fyrir því að við báðum um þessa skýrslu, einmitt til að fá hugmynd um það hvernig við getum skoðað heildarkostnað til langs tíma heildrænt yfir öll kerfin okkar. Það er alveg hægt að gera það og við ættum í miklu meira mæli að taka ákvarðanir og skrifa fjárlög út frá þessum forsendum. Það er eitthvað mikið að í samfélagi sem viðheldur hugmyndafræði sem neitar að horfast í augu við stærstu áskoranir samfélagsins.

Forseti. Í lokin langar mig að deila einni hugleiðingu, nokkuð sem ég hef verið að pæla í og hugsa um út af því að hæstv. fjármálaráðherra og hans flokkur eiga það til að tala mikið um stöðugleika. Ég tók sérstaklega eftir því á landsfundi Sjálfstæðisflokksins í fyrra að hæstv. fjármálaráðherra, Bjarni Benediktsson, talaði mikið um stöðugleikann og að tekist hefði að skapa pólitískan stöðugleika sem skipti öllu máli þegar takast þarf á við flókin og vandasöm verkefni og hlutverk ríkisstjórnarinnar væri enn að varðveita stöðugleika og stjórnfestu. Ég velti því mikið fyrir mér hvað þetta orð þýðir, stöðugleiki. Ég held að ég skilji að vissu leyti hvað það þýðir fyrir Sjálfstæðismenn, en mér finnst mikilvægt að hugsa um orðið og hvað það ætti að þýða í hugum fólks, hvað það þýðir í mínum huga, því að í stöðugleika felst geta til að hugsa heildrænt og sjá auðinn sem felst í fólkinu í landinu, fjárfestinguna sem felst í því að leysa fólk úr fangelsi skerðinga og takmarkana almannatryggingakerfisins, bera virðingu fyrir leikreglum lýðræðisins og ef þær eru brotnar að axla ábyrgð og stíga niður — það er stöðugleiki. Það er hugrekkið sem þarf til að takast á við loftslagsmálin af alvöru, framsýni til að sjá fjárfestingu og tækifæri frekar en kostnað og hindranir, það er stöðugleiki. Að vinda ofan af gegndarlausri nýfrjálshyggju sem hefur leitt af sér gríðarlega misskiptingu, efnishyggju, umhverfis- og heilsutjón, tilgangsleysi, tengslarof og sundrung, það er stöðugleikinn sem í því felst að taka þessi skref. Að efla traust á stjórnmálum, að aðgerðir og fjármagn fylgi orðum, það er stöðugleiki. Heiðarleiki, réttsýni og hugrekki til að framkvæma.

Forseti. Stöðugleiki er ekki stöðnun. Stöðnun er dautt ástand. Stöðugleiki felst í getu okkar til að horfa fram á við og þróast í takti við þarfir samfélagsins hverju sinni og því miður endurspeglast þessi stöðugleiki ekki í þessu fjárlagafrumvarpi.

###
