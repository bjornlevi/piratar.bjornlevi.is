
Virðulegi forseti. Gríðarlegu læknaskortur er hér á landi. Í ár útskrifast 51 læknir frá Háskóla Íslands og 30 íslenskir læknar frá erlendum skólum. Samanlagt gerir þetta 81 lækni sem er þó langt undir því marki sem þarf til að vinna á læknaskorti hér á landi. Það er alveg ljóst að íslenska ríkið nær ekki að standa undir nægri fjölgun lækna. Stefnan hefur þó verið tekin á að fjölga læknanemum úr 60 í 75 en sú lausn leysir engan veginn þann læknaskorts sem við búum við. Hvaða úrræði höfum við þá fyrir hendi? Jú, við höfum önnur ungmenni hér á landi sem geta og hafa farið erlendis í læknanám og borga allt sitt læknanám úr eigin vasa. Ríkið kemur ekkert að þeim kostnaði en hefur hingað til boðið þeim aðgang að klínísku verknámi hér á landi. Nú virðast þau afgangsstærð og fá ekki sama aðgang og áður að klínísku námi hér á landi. Með leyfi forseta langar mig að vitna orðrétt upp úr formlegu bréfi til þeirra:

Þakka þér fyrir umsóknina um verknám á Landspítala á vorönn 2024. Landspítali er háskólasjúkrahús og er samningsbundinn Háskóla Íslands um að veita nemendum hans verklega kennslu. Því eru læknanemar við Háskóla Íslands í forgangi þegar kemur að námsplássum við spítalann. Vegna fjölgunar læknanema í HÍ og takmarkaðra nemaplássa er því miður ekki hægt að bjóða læknanemum í námi erlendis að vera á sama tíma í verknámi og nemar í HÍ.

Læknanemunum er þó bent á tvær vikur um páskana, en einnig bent á að almennir frídagar séu á þeim tíma og ekki hægt að tryggja kennslu á þeim dögum, mögulega viku frá 22. apríl til maí, og að á sumrin sé engin formleg kennsla í boði og misjafnt hvort deildirnar séu í stakk búnar til að sinna verknámi vegna sumarleyfis starfsfólks.

Eðlilega eru HÍ nemar í forgangi en ljóst er að stokka verður verknámið upp frá grunni. Íslenskir læknanemar erlendis eru mikilvægur hluti af framtíð íslenska heilbrigðiskerfisins. Við erum mjög háð því að þeir kjósi að fara erlendis í nám og að þeir skili sér heim. Þeir bera einir allan kostnað af náminu og kosta því íslenska ríkið ekki neitt. Þeir hljóta að eiga það inni að fá þó  tryggan aðgang að klínísku verknámi hér á landi. Það er það minnsta sem við getum gert.

###

Frú forseti. Hér erum við með þingsályktunartillögu um að flýta uppbyggingu Suðurfjarðavegar, flýta hönnun og útboði á þeirri uppbyggingu og að hún fari fram á yfirstandandi kjörtímabili. Ég er meðflutningsmaður á þessari tillögu og hún er gríðarlega mikilvæg. Eins og hefur komið fram hér í ræðu eru gríðarlegir þungaflutningar sem fara þar fram, tengt álframleiðslu, það er öflugur sjávarútvegur og laxeldi. Þetta eru mjög stórar og verðmætar atvinnugreinar, útflutningsgreinar, og þeim fylgja gríðarlega miklir þungaflutningar. Það skiptir gríðarlegu máli hvernig vegakerfið er í kringum þess konar atvinnusköpun. Það verður að vera öruggt að keyra þessa leið, það er náttúrlega önnur umferð sem fer líka um þessa leið og það er bæði ferðaþjónusta, atvinnu- og þjónustusókn, börn á leið í skóla og fleira, þannig að þetta verður að laga. En það hafa afar litlir fjármunir skilað sér í vegbætur á Austurlandi. Það hefur líka verið komið inn á það svo skemmtilega í ræðu áðan að það er farið að vitna í efnahagsgreiningu Austurlands og það er akkúrat það sem við gerðum á Austurlandi til þess að koma umræðunni á það stig að sýna hvað Austurland er að skapa. Þessar útflutningsgreinar sem ég var að nefna áðan skapa um fjórðung vöruútflutningstekna hér á landi og íbúar Austurlands eru undir 3%. Við höfum einmitt talað um að í uppbyggingu samgönguinnviða er þetta bara brotabrot sem við erum að fara fram á og hvað þá í þessum mikilvægu vegbótum sem Suðurfjarðavegur er og við tölum hér fyrir. Mig langar líka, fyrst ég er farin að tala um efnahagsgreininguna hérna, að ræða að við erum einnig með svæðisskipulag og þar forgangsröðum við líka, samróma, hvert við stefnum. Uppbygging Suðurfjarðavegar er þar inni á skrám þannig að það er vilji okkar á Austurlandi að uppbygging Suðurfjarðavegar fari fram og henni verði flýtt. Það er algerlega tímabært og þetta eru ekki miklir fjármunir í samhengi við þá verðmætasköpun sem fer fram og allar samgöngubætur ýta undir enn frekari verðmætasköpun. Ég er bara mjög ánægð með þessa þingsályktunartillögu og er meðflutningsmaður og vona að hún fái meðbyr í umhverfis- og samgöngunefnd og að þessum framkvæmdum verði flýtt.

###

Frú forseti. Ég vil þakka flutningsmanni, hv. þm. Ingibjörgu Isaksen, fyrir þessa góðu þingsályktunartillögu. Ég verð að viðurkenna að því miður fór þessi tillaga fram hjá mér og það verður mitt fyrsta verk að skrá mig á hana á enda gott og mikilvægt málefni hér á ferð. Ég ætla ekki að fara yfir allt sem þingmenn Norðausturkjördæmis hafi verið að fara vel yfir, enda búa þau í návígi við Sjúkrahúsið á Akureyri og þekkja greinilega starfsemina mjög vel. Það hefur verið mikil áhersla núna undanfarið, sem ég fagna, á að efla heilbrigðisþjónustu á landsbyggðinni og þegar maður horfir á það í gegnum tíðina þá hefur það svolítið setið á hakanum að efla heilbrigðisþjónustu á landsbyggðinni. Einn liður í því er að efla Sjúkrahúsið á Akureyri þannig að við þurfum ekki að vera að senda allt of marga suður á Landspítalann sem gætu fengið þjónustu eins og á Sjúkrahúsinu á Akureyri eða annars staðar á landsbyggðinni ef það er ekki sérhæfð þjónusta.

En þetta snýr líka að tækifærunum eins og voru í Covid og með tæknivæðingunni, við höfum tækifæri til að efla heilbrigðisþjónustuna enn frekar með tæknivæðingu, við getum sinnt viðtölum, greint frekar og gert hin ýmsu verkefni á landsbyggðinni sem við höfum ekki getað gert hingað til og alltaf hefur þurft að senda fólk suður. Eins er með venjuleg viðtöl við lækna, það er enn þá þannig að við erum allt of oft að senda fólk í smáviðtal til læknis; þú horfir í augun á honum og ferð svo til baka. Þetta er bara hluti af þessari þróun og leiðir til mun betri þjónustu og í rauninni á hagkvæmari hátt. Ég vil líka bara fagna þessum starfshóp, það hafa margir starfshópar verið settir í gang núna til þess að greina almenna heilbrigðisþjónustu og bráðaþjónustu á landsbyggðinni til að bæta verklag og greina mönnun og þann tækjakost sem þarf til. Hér erum við auðvitað að tala um Sjúkrahúsið á Akureyri og af því að það er búið að tala svo ítarlega um það hér, sem er bara frábær yfirferð, þá leyfi ég mér að fara aðeins út fyrir það og í hvar tækifærin eru í heilbrigðisþjónustunni. Sjúkrahúsið á Akureyri er skilgreint sem varasjúkrahús fyrir Landspítalann. Mér fannst eins og ég hefði ekki heyrt það hér áðan, en bara þessi staðreynd, hvað þýðir þetta? Við þurfum að efla sjúkrahúsið enn frekar ef það á að vera í stakk búið að geta sinnt skyldu sinni sem varasjúkrahús. Ef sjúkrahúsið á að geta sinnt þeirri þjónustu sem fer fram á Landspítalanum þá er bara ýmislegt sem þarf að fara að gera mun betur og efla.

Þá komum við náttúrlega að þessum starfshópi og þessari þingsályktunartillögu sem er gríðarlega mikilvæg og það er örugglega alveg pottþétt mál að það verði lykilfólk frá Sjúkrahúsinu á Akureyri í þessum starfshópi, það er gríðarlega mikilvægt, samtalið og að þau séu við borðið sem þekkja stofnunina. Ég ræddi einmitt um daginn við framkvæmdastjórnina af því að ég missti af þeim í kjördæmavikunni og þau vantar bara betra samtal, það er ekki spurning.

Ef maður fer aðeins út í aðra sálma þá sinna þau náttúrlega gríðarlega mikilvægu hlutverki varðandi sjúkraflugið, sem við höfum mikið talað um að undanförnu. Hér var komið inn á það áðan að sjúkraflugvél þurfti frá að hverfa í gær sem er gríðarlega alvarlegt. Það skiptir landsbyggðina gríðarlegu máli að það sé öflugt sjúkraflug og við getum lent hér en af því að það er náttúrlega ein flugbraut farin í rauninni þá höfum við ekki tækifæri til að lenda í öllum veðrum hér. En með sjúkraflugið þá langaði mig að nefna það aðeins að það hefur komið í fréttum og Björn Gunnarsson, yfirlæknir á Sjúkrahúsinu á Akureyri, hefur bent á annmarka á sjúkrafluginu. Ég hef lagt fram fyrirspurnir um sjúkraflugið og með nýju útboði sem tekur gildi um áramótin þá er sjúkraflugið í rauninni ekki tryggt. Ég vil bara endilega að það séu stigin skref og við séum upplýst um það hvort það sé í rauninni rétt og ef það er rétt hvort það sé ekki verið að bregðast við því. En það er þannig að aðalvélin á að vera tiltæk alla daga vikunnar en varavélin bara þrjá daga vikunnar og ég hef miklar áhyggjur af þessu og vona að bæði með fyrirspurnum mínum og ræðu minni hér í dag get ég vakið athygli á þessu og vona að við fáum svör sem fyrst varðandi það. Björn Gunnarsson yfirlæknir og framkvæmdastjórn vilja meina að það hefði mátt komast hjá þessu með því að vera í góðu samtali. Það kom fram í frétt að lítið samtal hefði verið á milli Sjúkratrygginga Íslands og framkvæmdastjórnar Sjúkrahússins á Akureyri þannig að það verður bara að vera afar gott samtal við framkvæmdastjórn sjúkrahússins, hvort sem það er um þessa uppbyggingu sem við erum að tala um hér eða t.d. þróun sjúkraflugs og að við gerum engin mistök eins og var greinilega þar.

Ég ætla svo sem ekki að fara yfir meira tengt þessari starfsemi og tækifærum, það er búið að fara vel yfir það. En ég fagna þessari þingsályktunartillögu og það verður mitt fyrsta verk að skrá mig á hana.

###

Virðulegi forseti. Málefni fatlaðs fólks er mikilvæg umræða sem fer hér fram í dag til að ræða hin ýmsu málefni sem snerta fatlað fólk með það að markmiði að standa ávallt vörð um þann hóp og tryggja honum þau lífsgæði sem við öll viljum hafa í okkar lífi. Víðtækur alhliða stuðningur til fatlaðs fólks er mikilvægur og endurspeglast í lögum og reglum hér á landi. Þau lög eiga að tryggja stuðning til fatlaðs fólks þannig að þau geti lifað góðu lífi í viðeigandi húsnæði, tryggja framfærslu og atvinnu við hæfi, aðgang að námi ásamt öðrum mikilvægum stuðningi sem þau þurfa inn í sitt líf. Þetta eru gríðarlega mikilvæg markmið sem við verðum ávallt að hafa að leiðarljósi.

Atvinna og virkni er gríðarlega mikilvæg fyrir okkur öll og ekki síður fatlað fólk. Við þurfum öll að hafa ákveðna rútínu í gegnum daginn, finna   tilgang hjá okkur með ákveðnu starfi sem hæfir okkur hverju sinni, fá einnig tækifæri til að stunda nám  við hæfi og hafa frelsi til að gera það sem gefur okkur lífsfyllingu og tilgang. Fatlað fólk þarf  mismunandi mikinn stuðning til þess og mikilvægt er að tryggja hann þegar hans er þörf.

Lagasetning til að standa vörð um réttindi fatlaðs fólks hefur verið stórlega efld í gegnum árin, sem ber að fagna. Nærsamfélögin, sveitarfélögin eru sá aðili sem framfylgir þeim lögum enda eru þau í mestri nánd við þá íbúa og finna vel hvar stuðningur þarf að koma inn  í hverju tilfelli fyrir sig. Sveitarstjórnarfulltrúar hafa ítrekað bent á mikilvægi þess að Alþingi tryggi fjármagn sem fylgi til sveitarfélaganna til að þau geti ávallt staðið fjárhagslega undir þeirri þjónustu sem lögin segja til um að þau eigi að veita hverju sinni. En það er mikilvægt að við á Alþingi sinnum því hlutverki   svo sveitarfélögin geti og muni ávallt standa vel að því að uppfylla alla þá lögbundnu skyldu sína um þjónustu  sem þeim ber að veita til allra íbúa sinna, sem er mikilvægur grunnur að því samfélagi sem við viljum búa í hér á landi.

###

Virðulegi forseti. Hér eru ræddar mögulegar sameiningar framhaldsskóla og tilgangurinn með þeim. Í hverju tilviki verður að skoða vel markmið með þeim aðgerðum og að sú vegferð styrki skólana. Fjármagnsskortur virðist þó hafa verið meginástæða mögulegrar sameiningar Menntaskólans á Akureyri og Verkmenntaskólans á Akureyri. Í upphafi var þó bæði áhersla á hagræði og styrkingu skólanna en miklar efasemdir komu fljótt fram. Í ljós kom að engar breytingar voru áformaðar á fjárveitingum til skólanna er til sameiningar þeirra kæmi.

Hálfdán Örnólfsson, fyrrverandi aðstoðarskólameistari við Verkmenntaskólann á Akureyri, birti grein í lok september. Hann gefur þar í skyn að Menntaskólinn á Akureyri hafi farið verr út úr ferlinu við styttingu náms en nokkur annar skóli árið 2018. Skólinn hafi þar misst út fjórðung nemenda og tíunda hluta fjárveitinganna. Skólinn hafi síðan ekki fengið heimild til að fjölga nemendum þrátt fyrir nægilega aðsókn, ólíkt mörgum öðrum skólum.

Hvernig á skólinn að geta verið fjárhagslega sjálfbær ef hann fær ekki fjármagn með öllum þeim nemendum sem kjósa að sækja nám í þeim skóla? Rekstrarörðugleikar skólans væru því líklega hverfandi ef skólinn hefði fengið tækifæri til að fjölga þeim nemendum og fullnýta þannig skólann.

Hver þingmaður af öðrum í Norðausturkjördæmi hefur stigið fram og lýst yfir áhyggjum og mótstöðu við þessar sameiningarhugleiðingar. Ég leggst hér einnig á þær árar með þeim, með þá áherslu að skólarnir fái áfram að reka sig sem sjálfstæða skóla. Gefum þeim tækifæri á að nýta tækifæri sín til að efla sjálfbærni skólanna. Sameining skólanna mun ekki styrkja stöðu menntunar úti á landi heldur þvert á móti. Fjölbreytileikinn verður minni með fækkun valkosta fyrir nemendur. Það viljum við ekki og það getur ekki verið tilgangur sameiningar.

###

Virðulegi forseti. Ég vil í dag ræða stöðu sjúkraflugs hér á landi. Það virðast hafa orðið miklir annmarkar á síðasta útboði á sjúkraflugi hjá Sjúkratryggingum Íslands eins og Björn Gunnarsson, yfirlæknir sjúkraflugs á Akureyri, kemst að orði og hefur ítrekað bent á frá því í ágúst. Hann segir skýrt, með leyfi forseta, að ef ekki verði brugðist við sé augljóst að sjúkraflugsþjónusta versni með nýju útboði. Það lýsir sér í því að þegar aðalsjúkravélin er í verkefni muni taka lengri tíma en áður að fá varavélina í útkall þegar á þarf að halda. Með nýju útboði verði aðalvélin áfram tiltæk alla daga en aukavélin aðeins tiltæk í þrjá daga í viku. Hann segir einnig að það geti orðið erfitt að ná settum markmiðum um viðbragðstíma því það stefni nú í 1.000 sjúkraflug á ári og hvert verkefni geti tekið hátt í fjórar klukkustundir. Hann kemur einnig inn á að ekki hafi verið tekið samtal við þau á Sjúkrahúsinu á Akureyri sem sjá um skipulag læknamönnunar í sjúkraflugi. Þau hafi kallað eftir því í tvo áratugi að meira samráð sé haft við þau.

Mér finnst alvarlegt að ekki sé virkt samtal við Sjúkrahúsið á Akureyri, lykilaðilann sem skipuleggur læknamönnun til að halda úti öflugu sjúkraflugi hér á landi. Við búum nú við þá hættu að taka stórt skref til baka í þróun öflugs sjúkraflugs. Ég spyr því: Er verið að bregðast við annmörkum á þessu útboði til að standa vörð um öflugt sjúkraflug hér á landi?

Annað mál tengt þróun sjúkraflugs sem mig langar að nefna varðar hámarksþyngd þeirra einstaklinga sem geta fengið lífsnauðsynleg sjúkraflug. Finna verður leiðir til að auka við leyfilega þyngd í sjúkraflugi í dag. Ef það er ekki gert er augljóst að tryggja verður staðsetningu þyrlu á Akureyrarflugvelli sem sinnir einnig bráðaerindum á landsbyggðinni. Það myndi efla alhliða björgunarviðbragð og tryggja að allir íbúar þessa lands hefðu kost á sömu heilbrigðisþjónustu þegar bráð veikindi ber að höndum.

###

Virðulegi forseti. Í dag fer fram fyrri umræða um þingsályktunartillögu mína um fjármögnun á tækjakosti til bráðagreiningar á heilsugæslunni á Egilsstöðum. Ég legg hana fram í þriðja skiptið og vonast með því til að við séum nú virkilega að komast nær því að stórefla heilbrigðisþjónustu á Austurlandi.

Ein umsögn barst á síðasta löggjafarþingi frá Heilbrigðisstofnun Austurlands þar sem tillögunni var fagnað. Ég fagna því virkilega að sú rödd hafi komið fram og það er gríðarlega mikilvægt til að ná að hraða þessari mikilvægu vegferð okkar í því að geta fullgreint bráðaástand á sem skemmstum tíma á Austurlandi samhliða því að bæta verulega vinnuumhverfi lækna.

Austurland er gríðarlega víðfeðmt, um 10% af heildarflatarmáli landsins, og þrír fjallvegir á leið fólks að þjónustu þar. Þegar til Egilsstaða er komið vantar árið 2023 tækjakostinn til að bjarga lífi þess og heilsu. Austurland er einnig í lengstu flugleið frá allri sérhæfðri heilbrigðisþjónustu þar sem þangað eru um 400 km í flugi. Því liggur verulega á að taka stór skref í þessari uppbyggingu sem er einnig auðvitað gríðarlega mikilvægt um allt land óháð staðsetningu.

Ég er menntaður hjúkrunarfræðingur og starfaði árum saman á heilsugæslunni á Egilsstöðum, bráðamóttökunni okkar sem sárvantar tækjakost til bráðagreiningar. Ég er því í góðu samtali við heilbrigðisstarfsfólk sem þar starfar og mér ber því hér á Alþingi Íslendinga að leggja alla mína krafta í það að bæta vinnuumhverfi þess samhliða því að standa einnig vörð um líf og heilsu fólks. Þetta er algjört forgangsmál. Mínúturnar skipta öllu máli í bráðaerindum. Nauðsynlegt er að það taki sem stystan tíma að fullgreina heilsubrest hverju sinni til að bregðast rétt við á sem skemmstum tíma.

Mismunandi er að þessum faglegu vinnubrögðum staðið og fer það yfirleitt eftir búsetu. Það vantar verulega upp á að við séum að standa okkur í þeim upplýstu faglegu viðbrögðum á Austurlandi. Við höfum öflugt fjórðungssjúkrahús sem ég stend vörð um en sökum þess að sjúkrahúsið er staðsett í jaðri um 15.000 km² svæðis þar sem erfiðir fjallvegir eru til staðar, sem hægir verulega á því að veikt fólk komist til læknis á sem skemmstum tíma, er mikilvægt að öflugt, faglegt, upplýst viðbragð með nauðsynlegum tækjakosti sé á tveimur stöðum á Austurlandi; á fjórðungssjúkrahúsi okkar í Neskaupstað og einnig miðlægt á Austurlandi á heilsugæslunni á Egilsstöðum, við alþjóðaflugvöll okkar þar sem sjúkraflugið kemur að. Á þessum stöðum þarf að fullbráðagreina. Með þeim faglega hætti stöndum við vörð um rétt okkar allra til heilbrigðisþjónustu óháð búsetu. Við stöndum vörð um þau réttindi sem sjúklingum eru tryggð í lögum um réttindi sjúklinga, nr. 74/1997. Þar kemur skýrt fram að allir sjúklingar eigi rétt á fullkomnustu heilbrigðisþjónustu hverju sinni.

Þrátt fyrir að einhver útgjöld verði tengd auknum tækjakosti þá mun upplýst fagleg greining einnig leiða til sparnaðar þannig að tækin verða án efa fljót að greiða sig upp ef horft er á heildarmyndina. Hvert sjúkraflug til Egilsstaða kostar yfir 1 milljón króna. Sjúkraflugin verða færri vegna vissu um heilsufar fólks í kjölfar fullbráðagreiningar, sem leiðir mögulega af sér að ástand einstaklings verði mögulega ekki lífsógnandi og því ekki þörf á sjúkraflugi. Þó að það komi til sjúkraflugs eftir fullbráðagreiningu þá heldur fólk lífi sínu og heilsu vegna snemmbúinna réttra viðbragða og getur snúið út á vinnumarkaðinn ef heilsan leyfir.

Læknavísindin í dag ganga út á öfluga tækni. Við sjáum bara hvað tæknivæðingin hefur gert með breyttum vinnubrögðum á öðrum sviðum innan samfélagsins, þá helst eftir heimsfaraldurinn. Þau breyttu viðbrögð vegna aukinnar tæknivæðingar jafna tækifæri til starfa, menntunar og þjónustu óháð staðsetningu hvar sem er hér á landi.

Heilbrigðisþjónustan þarf einnig að stíga skref til framtíðar og gæti byrjað á því með kaupum á nauðsynlegum tækjakosti ásamt því að nýta tæknivæðinguna og bjóða upp á öfluga fjarheilbrigðisþjónustu. Á bráðamóttökunni hér á Landspítalanum er sérhæft starfsfólk menntað í bráðalækningum og allur lífsnauðsynlegur tækjakostur til staðar. Því er ekki nema sanngjarnt að við stöndum einnig vörð um vinnuaðstæður heilbrigðisstarfsfólks á landsbyggðinni þannig að almennir læknar starfandi á landsbyggðinni hafi bæði tækjakost, tækni og stuðning sérfræðinga í bráðalækningum til að greina gögn, meta aðstæður og viðhafa þannig öflug, rétt og fagleg viðbrögð hverju sinni á sem skemmstum tíma. Þegar því mikilvæga viðbragði er lokið þá tekur við biðin eftir sjúkraflugi og sá tími getur verið afar langur eftir því hvort vélin er upptekin í sjúkraflugi, og svo er það einnig flugtíminn. Við verðum því að fara vel með mínúturnar okkar.

Án þess að ég fari nú að lengja mál mitt mun frekar eru þessi rök sem ég hef farið yfir hér grundvöllur þess að ég legg fram þingsályktunartillögu mína í dag til fyrri umræðu og í þriðja skiptið. Hæstv. heilbrigðisráðherra hefur sýnt málinu mikinn áhuga sem ég vona að sé skýrt merki um að hann muni virkilega beita sér í þessari mikilvægu uppbyggingu á vinnuumhverfi heilbrigðisstarfsfólks á Austurlandi, sem er svo fjarri þeirri sérhæfðu heilbrigðisþjónustu sem við eigum öll að hafa aðgang að.

Virðulegi forseti. Heilbrigðismál eru almennt mikið rædd hér í ræðustól Alþingis sem ég fagna. Það er afar gott. Það hefur orðið vakning hjá öllum þingmönnum og þjóðinni allri um að heilbrigðisþjónustu þurfi að bæta og við verðum að láta verkin tala. Aldrei hafa verið lagðir meiri fjármunir til heilbrigðisþjónustunnar en samt eigum við svo langt í land. Því veltir maður fyrir sér í hvað þessir fjármunir fara. Það verður því að rýna vel í aðferðafræði við veitingu heilbrigðisþjónustunnar og hvernig við getum stórbætt heilbrigðisþjónustuna fyrir þá fjármuni. Augljóst er að tæknivæðing og nýsköpun í heilbrigðisþjónustu er þar lausnin. Þannig tryggjum við stórfellda heilbrigðisþjónustu um allt land með breyttri aðferðafræði við veitingu þjónustunnar.

Ég vænti eða vonast til þess að ég fái mikinn stuðning hér á Alþingi við þingsályktunartillögu mína um að tryggja fjármuni til kaupa á nauðsynlegum tækjakosti fyrir heilsugæsluna á Egilsstöðum svo hægt sé að bráðagreina til fulls heilsufar einstaklinga. Með þeim orðum lýk ég máli mínu og legg til að lokinni fyrri umræðu að málið gangi til hv. velferðarnefndar.

###

Virðulegi forseti. Í dag er sérstök umræða um málefni aldraðra, sem er gríðarlega mikilvægt málefni. Ég brenn fyrir mörgum málum sem snerta eldri borgara og erfitt að gera því skil í aðeins tveggja mínútna ræðu. En það helsta sem brennur á mér og ég vil koma að í ræðu minni er tvennt: Hið fyrra er skertur aðgangur eldri borgara af landsbyggðinni að sérfræðiþjónustu, vegna þess að í flestöllum tilvikum þarf að sækja þá þjónustu suður. Ég hef reynslu af því frá Austurlandi. Stór hluti eldri borgara treystir sér ekki heilsu sinnar vegna í langt ferðalag og verður þannig af nauðsynlegri heilbrigðisþjónustu. Ég tek bara eitt augljóst dæmi er varðar augnlæknaþjónustu: Á Austurlandi er engin augnlæknaþjónusta. Þeir hafa komið mögulega tvisvar til þrisvar á ári og þar gildir: Fyrstur kemur, fyrstur fær, sama á hvaða aldri einstaklingarnir eru. Augljós lausn við augnlæknavandanum er að nota nýjustu tækni eins og viðhöfð er í Vestmannaeyjum, með tækjakosti og fjarheilbrigðisþjónustu. Þessari aðferðafræðiverður að flýta, sem og almennri fjarheilbrigðisþjónustu til að jafna aðgang okkar allra óháð aldri og búsetu.

Hitt málefnið sem mig langar að fjalla um varðar þörfina á aukinni alhliða þjónustu til eldri borgara. Fráflæðisvandi Landspítalans er oft nefndur og er alvarlegur. Stór hluti þess hóps sem ekki næst að útskrifa eru eldri borgarar því þeir komast ekki í viðeigandi úrræði. Hæst heyrist þó í þeirri áherslu að byggja þurfi hjúkrunarheimili sem lausn við þeim vanda. Við verðum auðvitað að gera mun betur í þeirri uppbyggingu en mig langar einnig að beina sjónum mínum að stórum hópi eldra fólks sem er á Landspítalanum og vill  komast heim til sín í sitt eigið húsnæði en getur það ekki því að viðeigandi heilbrigðis- og félagsþjónusta er ekki í boði. Við viljum öll geta búið á okkar eigin heimili eins lengi og heilsan leyfir með viðeigandi þjónustu. Stórefla verður því alhliða þjónustu, bæði heimahjúkrun og alhliða félagslega þjónustu. Það skref myndi gera stórum hluta eldra fólks kleift að vera lengur heima við í eigin umhverfi. En uppbygging hjúkrunarheimila verður einnig að vera mun öflugri þannig að eldra fólk sem hefur búið heima með viðeigandi þjónustu geti þá komist inn á hjúkrunarheimili þegar aukinn heilsubrestur gerir vart við sig og sólarhringsþjónusta er nauðsynleg.

###

Virðulegi forseti. Ég vil þakka hv. þm. Njáli Trausta Friðbertssyni fyrir að leggja fram þessa mikilvægu þingsályktunartillögu um að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri. Lengi hefur legið ljóst fyrir mikilvægi þess að bæta enn frekar björgunarviðbragð á Norðurlandi og Austurlandi. Í þeim tilvikum er ávallt mikilvægt að fá álit sérfræðinga varðandi þessa alhliða uppbyggingu á þessum sértæku sviðum. Þess vegna fannst mér mjög mikilvægt þessu tengt að lesa viðtal við Björn Gunnarsson, tíðrætt um hann og þetta viðtal hér, en hann er yfirlæknir sjúkraflugs á Akureyri og dósent við Háskólann á Akureyri. Þetta viðtal var sem sagt 22. september síðastliðinn. Þar kemur afstaða hans einmitt skýrt fram þegar hann segir afar brýnt að staðsetja sjúkraþyrlu á Norðurlandi eða Austurlandi. Í máli sínu bendir hann á þá ákvörðun sem ríkisstjórnin tók í desember 2019, að kanna ætti möguleika á því að hefja notkun sjúkraþyrlu í sjúkraflutningum á landinu en þar var lagt til að þyrlan yrði staðsett á suðvesturhorninu. Björn Gunnarsson sagði það skjóta skökku við því að þyrlur Landhelgisgæslunnar væru nú þegar staðsettar á Reykjavíkurflugvelli og sinna þar björgun og sjúkraflutningum þegar þörf er á. En með þingsályktunartillögu þessari er lagt til að ein af þyrlum Landhelgisgæslunnar verði með starfsstöð á Akureyri allt árið um kring.

Í gegnum tíðina og enn þann dag í dag hefur Austurland einnig sent frá sér skýr skilaboð um mikilvægi þess að þyrla sé staðsett á Egilsstaðaflugvelli og byggjast þau sterku rök á því að bæði þarf að stytta bráðaviðbragðstímann á Austurlandi og afar langt er að sækja sérhæfða bráðaþjónustu sem er bæði staðsett á Akureyri og í Reykjavík. Það eru afar góð og gild rök sem verður að hlusta vel á. Við verðum einnig að hafa það til hliðsjónar að við verðum að hafa ákveðna grunninnviði til staðar til að hægt sé að viðhafa starfsemi björgunarþyrlu. Á Akureyri er hægt að manna þyrluna með læknum frá Sjúkrahúsinu á Akureyri eins og nú er reyndin  með sjúkraflugið en einnig búa tveir af sex þyrluflugstjórum Gæslunnar fyrir norðan. Að auki, til þess að það sé raunhæft að bæta við björgunarþyrlu í dag, þurfa að vera til staðar flugvirkjar sem eru einnig til staðar á Akureyri. Þessi lykilatriði eru grundvöllur þess að hægt sé að hafa björgunarþyrlur til taks og fagna ég því verulega að þetta öfluga fagfólk sé til staðar á Norðurlandi. Með því getum við stutt vel og ég styð vel við þessa þingsályktunartillögu og við getum með góðum rökum sýnt fram á það sé raunhæft að staðsetja björgunarþyrlu á Akureyri sem muni bæta bráðaviðbragð alls Norðausturlands til muna. Björn Gunnarsson fór vel yfir það að með því að bætt yrði við bækistöð á Akureyri væri hægt að ná að dekka um 94% af landi og miðum miðað við 60 mínútna viðbragðstíma og rúmlega 88% ef þyrlan væri staðsett á Egilsstöðum. Hann skorar á stjórnvöld að skoða vel báða þessa kosti. Það sé hvorki góð né sanngjörn lausn að staðsetja allar sjúkraflutningaþyrlur á suðvesturhorninu því þjónustusvæði þeirra er þá afar takmarkað og nýtist ekki Norður- og Austurlandi. Einnig sé mjög óskynsamlegt að hafa allar þyrlurnar staðsettar á sama veðurfarssvæðinu á suðvesturhorninu.

Ég vil í lokin nota tækifærið og taka enn og aftur undir þessa mikilvægu þingsályktunartillögu og mikilvægi þess að Landhelgisgæslan komi upp fastri starfsstöð fyrir eina af þyrlum sínum á Akureyri sem muni sinna Norðurlandi og Austurlandi með mun öflugra bráðaviðbragði en er til staðar í dag. Það er tímabært og er okkur gríðarlega mikilvægt þannig að ég styð þetta mál alla leið og þakka framsögumanni fyrir þessa þingsályktunartillögu.

###

Virðulegi forseti. Alþjóðaflugið hefur gríðarleg áhrif á samkeppnishæfni landsins á alþjóðavettvangi. Árlega koma um tvær milljónir ferðamanna, sem eflir atvinnulíf og verðmætasköpun um allt land. Í flugstefnu Íslands frá árinu 2019 er Egilsstaðaflugvöllur skilgreindur í algjörum forgangi í uppbyggingu varaflugvalla hér á landi sem á að tryggja öryggi í alþjóðaflugi. Þrátt fyrir þessi faglegu og góðu rök hefur dregist mjög að huga að þeirri uppbyggingu. Í umsögn Icelandair við gerð flugstefnunnar kemur skýrt fram að Egilsstaðaflugvöllur sé besti kosturinn með tilliti til uppbyggingar varaflugvallar, fjalllendi sé langt í burtu, aðkoman afar hentug með tilliti til vinds, aðflugs og brottfluga. Icelandair lagði einnig áherslu á að hefja ætti sem fyrst uppbyggingu á Egilsstaðaflugvelli vegna lægsta kostnaðar og stysta framkvæmdatímans.

Í samgönguáætlun fyrir árið 2024–2038, sem hefur nú verið vísað til umhverfis- og samgöngunefndar, virðist ekki eiga að fara í neinar umfangsmiklar framkvæmdir við Egilsstaðaflugvöll fyrr en á árunum 2029–2033 og framkvæmdum við akbraut og flughlað mun ljúka 2038. Ein ástæða þess að ég dreg þessar staðreyndir hér fram eru áhyggjur sem mér hafa borist frá flugstjórum Icelandair. Með leyfi forseta, langar mig til að vitna í hluta af þeim skrifum til mín:

„Við flugmenn höfum kallað eftir þessu hvað eftir annað enda hefur skapast ófremdarástand þegar Keflavíkurflugvöllur hefur lokast öllum að óvörum á meðan við sitjum sveittir í biðflugi fyrir austan vegna þess að flugbrautin býður ekki upp á beinan akstur út af braut eftir lendingu. Uppbygging flugvalla okkar fyrir utan Keflavík er algerlega háð starfsemi Alþingis, fjárlögum og samgönguáætlun. Flestir þingmenn sýna fluginu og flugöryggismálum því miður óskiljanlegt áhugaleysi, en þingmenn verða að hlusta á okkur sem við þetta störfum og taka okkur alvarlega. Við höfum sloppið með skrekkinn vegna frumstæðra innviða í landinu.“

Þessi orð sýna alvarlega stöðu varðandi öryggi alþjóðaflugs hér úr landi. Ég vil því hvetja umhverfis- og samgöngunefnd að endurskoða forgangsröðun og fjármagn til uppbyggingar varaflugvalla hér á landi.

###

Virðulegi forseti. Heilbrigðisþjónustu ber oft á góma í þessum ræðustól. Aldrei hafa meiri fjármunir verið lagðir í heilbrigðiskerfið en þjónustan virðist samt ekki taka stakkaskiptum. Hvað veldur? Eftir heimsfaraldur vegna Covid tókum við stórt skref inn í framtíðina með fjarfundum, fjarkennslu og fjarvinnu. Það skref gjörbreytti tækifærum allra íbúa óháð búsetu og stuðlaði þannig að jákvæðri byggðaþróun. En tók heilbrigðisþjónustan einnig stökk til framtíðar? Nei, heilbrigðisþjónustan virðist enn sitja í gamla farinu. Enn verður að hitta lækna í staðarviðtali með tilheyrandi ferðakostnaði fyrir einstaklinga og ríkið sjálft. Hvernig stendur á því að við veljum ekki hagkvæmustu leiðina sem tryggir um leið bestu þjónustuna óháð staðsetningu? Öflug fjarheilbrigðisþjónusta stuðlar að gríðarlegum sparnaði þegar þúsundir manna hér á landi þurfa ekki að fara fram á endurgreiddan ferðakostnað frá Sjúkratryggingum Íslands því þeir fá alhliða heilbrigðisþjónustu með tækninni í heimabyggð.

Mig langar einnig að minnast á biðlistakerfið innan heilbrigðiskerfisins en þar er óviðunandi ástand. Lausnin liggur fyrir augum okkar allra með aðferðafræði sem gripið var til þegar 1.800 manns voru á biðlista eftir liðskiptaaðgerð. Sjúkratryggingar Íslands óskuðu eftir tilboðum í þær aðgerðir frá heilbrigðisfyrirtækjum á einkamarkaði. Gengið var til samninga, biðlistarnir styttust, fólk fékk heilsu sína á ný og aðgerðirnar leiddu samhliða af sér mikinn sparnað fyrir ríkið. Því segi ég: Notum áfram þessa aðferðafræði, styttum verulega biðlista í heilbrigðiskerfinu, Sjúkratryggingar Íslands verðmeta hvert verk þannig að hægt sé að vinna á biðlistum af sérmenntuðu heilbrigðisstarfsfólki hér á landi. Þá aðferðafræði nota önnur lönd í kringum okkur sem við berum okkur gjarnan saman við. Þar skilar blanda af ríkisrekstri og einkarekstri bestu heilbrigðisþjónustunni fyrir alla íbúa og útrýmir biðlistum. Verum ekki eftirbátar þeirra. Tryggjum með þessari aðferðafræði öllum öfluga heilbrigðisþjónustu hér á landi.

###

Virðulegi forseti. Ég vil þakka hæstv. innviðaráðherra fyrir yfirferð hans yfir drög að komandi samgönguáætlun. Samgöngumál brenna á öllum íbúum þessa lands og hér með er hafin umræða er varðar uppbyggingu samgönguinnviða um allt land, ákveðna forgangsröðun og loforð um framkvæmdir. Þegar horft er yfir samgönguáætlanir liðinna ára og nú drög að samgönguáætlun verður maður hugsi yfir hve illa gengur að fara eftir þessu stefnumótandi skjali. Loforð eru árlega um framkvæmdir um allt land en svo virðist það því miður vera að mörgum framkvæmdum muni seinka verulega eða bara alls ekki komast til framkvæmda jafnvel svo áratugum skiptir. Þetta eru engar ýkjur, því miður, en ég vona innilega að nýjasta útgáfan, drög að samgönguáætlun, sé raunhæf til framkvæmda.

Skortur á fjármagni er algengasta skýringin á því að ekki er hægt að fara í allar framkvæmdir á samgönguáætlun. Ég skil það upp að vissu marki þegar skortir fjármagn og verkefni verða dýrari en áætlað var. Þess vegna fagna ég þeirri stefnumótandi áherslu að endurskoða skattheimtu af allri umferð og að stofnaður hafi verið vinnuhópur sem er nú starfandi og er líklega á lokametrunum með þá vinnu að markmiði, að allir sem nota vegina greiði fyrir þá mikilvægu uppbyggingu. En af hverju í veröldinni hefur ekki verið farið fyrr af stað með þá aðferðafræði til að sækja meira fjármagn? Hugsið ykkur þann fjölda ferðamanna sem kemur árlega hingað til lands en hefur ekki þurft að greiða veggjöld eða aðgang að öðrum áfangastöðum hér á landi í gegnum árin og tekur því ekki þátt í uppbyggingu þessara innviða.

Mig langar einnig að ræða jarðgangaáætlun. Nú hefur verið lögð fram ný forgangsröðun jarðganga. Mikil og knýjandi þörf er á jarðgöngum víða um land og við verðum að gera mun betur í þeirri uppbyggingu. Fjarðarheiðargöng eru efst í jarðgangaáætlun í drögum að samgönguáætlun, enda eru þau einu göngin sem eru fullhönnuð og tilbúin til framkvæmda. En áhyggjuefni mitt er sú staðreynd að ekki hafa verið framkvæmdir við gangagerð í að verða þrjú ár þrátt fyrir stefnu Alþingis um að ávallt sé unnið að einum göngum ár hvert.

Forgangsröðun jarðganga er mikilvæg til að tryggja öryggi íbúa hér á landi. Í síðustu samgönguáætlun voru efstu þrenn göngin í jarðgangaáætlun öll á Austurlandi; Fjarðarheiðargöng í forgangi og á eftir komu Mjóafjarðargöng og Norðfjarðargöng. Austurland hefur heldur betur fengið sinn skammt af náttúruvá. Skriðuföll á Seyðisfirði árið 2020 fóru ekki fram hjá neinum hér á landi og svo féll snjóflóð á Norðfirði í lok mars á þessu ári. Þar lokuðust samgöngur og íbúar voru fastir í Neskaupstað í þessum hremmingum. Viðbragðsaðilar, björgunarsveitarfólk, leitarhundar og lögreglu- og sjúkraflutningamenn komust ekki á vettvang eftir snjóflóðin þannig að virkja þurfti sjóleiðina með mannafla og vistir fyrir heilt bæjarfélag.

Ég hef gríðarlegar áhyggjur af þessari stöðu og í ofanálag er fjórðungssjúkrahúsið okkar staðsett í Neskaupstað. Þess vegna vil ég beina þessum áhyggjum mínum og ábendingum til umhverfis- og samgöngunefndar að meta aftur mikilvægi þess að Mjóafjarðargöng og Norðfjarðargöng raðist mun ofar á lista yfir jarðgöng en drög að samgönguáætlun gefa til kynna. Líf fólks og aðgengi að fjórðungssjúkrahúsi þarf að vera öruggt allt árið um kring.

Haustþing Sambands sveitarfélaga á Austurlandi lagði nýverið fram ályktun þar sem áhersla er lögð á að hönnun ganga frá Seyðisfirði yfir Mjóafjörð og þaðan til Norðfjarðar fari fram samhliða framkvæmdum við Fjarðarheiðargöng. Ýmsar aðrar ályktanir voru lagðar fram af SSA í samgöngumálum og helst má þar nefna tvennt: Mikilvægi heilsársvegar um Öxi sem er ein af þeim framkvæmdum sem hefur dregist áratugum saman og liggur verulega á að koma þeim framkvæmdum af stað. Ég vil einnig nefna mikilvægi uppbyggingar Suðurfjarðavegar þar sem gríðarlegir og mikilvægir þungaflutningar fara fram og því er mikil þörf á framkvæmdum í þeim vegasamgöngum. Ég gæti haldið áfram að telja upp mikilvægar samgönguframkvæmdir í öllu Norðausturkjördæmi, sem er mitt kjördæmi, en víða um kjördæmið hafa framkvæmdir dregist gríðarlega þrátt fyrir ítrekuð loforð í samgönguáætlun. Áberandi er nú þörfin á brúarframkvæmdum og langar mig sérstaklega að nefna þar mikilvægi nýrrar brúar yfir Skjálfandafljót. Þar er ástandið alvarlegt og mikilvægt að bregðast við með framkvæmdum.

Við erum hér með stefnumótandi skjöl Alþingis. Þar má einnig nefna metnaðarfulla flugstefnu sem fara verður betur eftir því þar koma skýr skilaboð fram um forgangsröðun í uppbyggingu varaflugvalla og þar er faglegt mat að Egilsstaðaflugvöllur eigi að raðast fremst í þeirri mikilvægu uppbyggingu. En þrátt fyrir það er staðan sú að hann virðist síðastur í uppbyggingu varaflugvalla nú í drögum að samgönguáætlun.

Ég hef einnig áhyggjur af fjármögnun jarðganga því útgefið markmið Alþingis er að ávallt sé vinna við ein göng ár hvert. Ég veit að við getum ekki eytt um efni fram. Þess vegna fagna ég veggjöldum, að allir hér á landi, íbúar sem ferðamenn, muni borga fyrir þá miklu uppbyggingu. Þá höfum við meira úr að spila. Einnig eru mikilvægar hugmyndir um jarðgangafélag og samvinnuverkefni. Þessi aðferðafræði mun koma okkur hraðar áfram í alhliða uppbyggingu samgönguinnviða og vonandi getum við haft vinnu við tvenn jarðgöng í einu með þeim hætti.

Ég vil því hvetja hæstv. innviðaráðherra til að setja mikinn kraft í að nota alla þessa aðferðafræði og auka þannig fjármunamyndun svo við getum látið samgönguáætlun verða að veruleika hverju sinni.

###
