
Herra forseti. Fyrst vil ég að það komi skýrt fram að við erum ekki að tala um hluti sem eru glænýir af nálinni eða eitthvað sem ríkisstjórnin sem hefur setið öll þessi ár kannast ekki við og allt í einu setur á dagskrá nú. Við höfum verið að efla barnabótakerfið undanfarin ár. Við höfum verið að efla leigustuðning. Við höfum verið að efla framboðshliðina, þannig að það er ekki þannig. Mig langar að vita hvort hv. þingmaður sér engin tækifæri til að spara hjá hinu opinbera vegna þess að ég geri það. Ég sé mikil tækifæri til að fara betur með almannafé. Ég spyr líka: Þær aðhaldsaðgerðir sem farið var í og hv. þingmaður talar um að því hafi fylgt mikill sársauki — ég get ekki tekið undir að því hafi fylgt mikill sársauki. Mér þykir eðlileg krafa af hálfu fjárveitingavaldsins og stjórnvalda að skoða það á hverjum degi  hvort farið er eins vel með annarra manna peninga og kostur er. Svar við því núna er að það eru tækifæri og þess vegna segi ég: Það er sú leið sem við förum og hún þarf ekki að vera sársaukafull.

###

Herra forseti. Hv. þingmanni er alveg óhætt að óska mér til hamingju með að búið sé að ná langtímakjarasamningum við aðila vinnumarkaðarins á Íslandi til fjögurra ára, sem er mjög sjaldgæft. Ég vona að þetta sé nýr grunnur og nýtt upphaf að því hvernig aðilar vinnumarkaðarins ná saman. Hins vegar er það alveg skýrt og var frá upphafi að til þess að þeir aðilar gætu gert það var gerð rík krafa á stjórnvöld um að koma með stórar aðgerðir og mikla fjármuni til þess að hægt væri að ná saman. Það er það sem við gerðum. Við erum núna að vinna fjármálaáætlun. Sú vinna er flókin en gengur ágætlega. Við erum með uppfærðar áætlanir sem hjálpa okkur að átta okkur á stöðunni eins og hún er núna, sem hefur breyst frá því fyrir jól. Svo þarf að taka ákvarðanir sem svara því hvernig þessari forgangsröðun er mætt. Er það gert með því að auka á hallann eingöngu? Nei. Er það gert með því að hækka alls konar skatta á sömu hópa og voru að ná saman í kjaraviðræðum til næstu fjögurra ára? Nei. Er hægt að fara í aðgerðir til að spara í kerfinu? Já, ég lít svo á að við séum með þessari forgangsröðun í þágu fjölskyldna, í þágu fjögurra ára friðar á vinnumarkaði, að taka ákvörðun um að setja það í forgang á kostnað kerfis. Ég hef sagt skýrt að ég er ekki að tala fyrir sársaukafullum niðurskurði, enda þarf hann ekki að vera sársaukafullur vegna þess að það eru gríðarlega mikil tækifæri til að fara betur með almannafé. Það er verkefnið. Ég hef verið algerlega skýr með það að ég er ekki að fara að leggja til að hækka skatta á millitekjuhópa. Þetta er verkefnið og ég treysti mér í það.

###

Virðulegi forseti. Ég mæli hér fyrir frumvarpi til nýrra laga um slit ógjaldfærra opinberra aðila. Með frumvarpinu er lagt til að sett verði almenn löggjöf sem stýri því hvernig unnt er að setja tiltekna opinbera aðila, þ.e. stofnanir og fyrirtæki hvers skuldbindingum ríkið eða sveitarfélag ber einfalda ábyrgð á, í slitameðferð sökum ógjaldfærni. Verði frumvarpið að lögum felur það um leið í sér mikilvægan áfanga í því að vinna úr uppsöfnuðum fjárhagsvanda ÍL-sjóðs. Ég mun hér í ræðu minni fyrst gera almenna grein fyrir efni frumvarpsins og síðan fjalla um tengsl þess við málefni ÍL-sjóðs.

Frumvarpið mælir annars vegar fyrir um skyldu þess sem hefur á hendi fyrirsvar opinbers aðila, eins og hann er skilgreindur í frumvarpinu, til að leggja fyrir ráðherra eða sveitarstjórn rökstutt erindi, ef aðilinn er talinn ógjaldfær, með tillögum um hvernig bregðast megi við stöðunni. Ef ráðherra eða sveitarstjórn telur rétt að aðilinn verði tekinn til slita ber að leggja kröfu um það fyrir dómstóla. Nánar er svo kveðið á um slitameðferðina og uppgjör skulda. Sú sérstaða er uppi í samanburði við hefðbundin gjaldþrotaskipti að kröfur lánardrottna beinast ekki einungis að opinberum aðilum, heldur um leið að ríkinu eða viðkomandi sveitarfélagi á grundvelli einfaldrar ábyrgðar þess á kröfunum. Talsvert hagræði er fólgið í því að ljúka í einu lagi fjárhagsuppgjöri vegna opinbera aðilans, bæði kröfuhafa og ábyrgðaraðila.

Hins vegar er í frumvarpinu gert ráð fyrir hlutlægri ábyrgð ríkisins eða sveitarfélags á tjóni kröfuhafa, hafi slíkt tjón sannanlega orðið vegna niðurfellingar á samningssambandi við opinbera aðilann sökum slitanna. Gengið er út frá því að slíkt tjón myndi felast í mismun á ávöxtun sem fengist hefur á fjárhæð sem greidd er við slitin til uppgjörs á kröfu og því sem fallið hefði kröfuhafanum í hlut á grundvelli kröfu sinnar ef ekki hefði komið til slita. Miðað er við að krafa um slíkar bætur verði fyrst höfð uppi eftir að sá tími sem réttarsamband kröfuhafans og opinbera aðilans hefði staðið er liðinn, enda ætti hugsanlegt tjón þá að liggja ljóst fyrir.

Málefni ÍL-sjóðs hafa verið til skoðunar hjá stjórnvöldum í nokkurn tíma. Líkt og kunnugt er tók ÍL-sjóður við eignum og skuldbindingum Íbúðalánasjóðs með lögum nr. 151, sem samþykkt voru á Alþingi árið 2019. Almennri lánastarfsemi Íbúðalánasjóðs hafði verið hætt nokkru áður. Skuldbindingar ÍL-sjóðs samanstanda að megninu til af kröfum samkvæmt skuldabréfum með afborgunum allt til ársins 2044, svonefndum íbúðabréfum. Skilmálar bréfanna kveða á um að þau séu óuppgreiðanleg á sama tíma og útlán voru það ekki, en vaxtastig hefur almennt lækkað frá því að skuldabréfin voru gefin út. Af þeim sökum hefur verulegt tap verið á rekstri sjóðsins og fyrir liggur að eignir hrökkva ekki fyrir skuldum. Eignir munu að óbreyttu þrjóta á næstu tíu árum sem væri tíu árum áður en lengsti skuldabréfaflokkur íbúðabréfa kemur á gjalddaga.

Til að skilja umfang vandans hefur verið reiknað út hver kostnaður ríkissjóðs gæti verið ef ÍL-sjóður er rekinn út líftíma skulda. Niðurstaðan er að það mun kosta ríkissjóð 478 milljarða króna, miðað við áætlaða stöðu um síðustu áramót, eða núvirt um 200 milljarða króna. Til að setja þá fjárhæð í eitthvert samhengi þá dugar hún til að reka alla sjúkrahúsþjónustu í rúmt ár eða fjármagna öll útgjöld til samgöngumála í fjögur ár. Það er því mikið í húfi að málið fái farsæla lausn í náinni framtíð og sá kostnaður leggist ekki að fullu á komandi kynslóðir.

Ríkissjóður ber einfalda ábyrgð á ÍL-sjóði og mun áframhaldandi rekstur sjóðsins auka skuldbindingu ríkissjóðs vegna ábyrgðarinnar um allt að 18 milljarða króna á hverju ári. Þess vegna hefur verið skoðað með hvaða hætti unnt sé að slíta sjóðnum og gera upp skuldbindingar við kröfuhafa. Slíku uppgjöri myndi ætíð fylgja greiðsla vegna uppgjörs ríkisábyrgðar að því marki sem eignir sjóðsins nægja ekki fyrir skuldum hans. Sjóðurinn verður ekki tekinn til gjaldþrotaskipta að óbreyttum lögum og þess vegna þarf að koma til lagabreytinga svo unnt sé að setja sjóðinn í hefðbundinn farveg gjaldþrotaskipta.

Alþingi hefur í reynd fleiri kosti í þeirri stöðu sem upp er komin. Þeir helstu eru í fyrsta lagi að bíða þess að eignir ÍL-sjóðs verði uppurnar og slíta sjóðnum þá. Í öðru lagi að leggja sjóðnum til fjármuni til að gera honum kleift að greiða af skuldum sínum út líftíma þeirra 2044, en það er talið ganga lengra en ábyrgð ríkisins tekur til. Í þriðja og síðasta lagi að samþykkja löggjöf sem skipulögð slit sjóðsins geta byggt á. En taka þarf afstöðu til þess hver þessara kosta þjónar best hagsmunum almennings og komandi kynslóða.

Nokkur mikilvæg atriði eru skýr í þessu máli og ég leyfi mér að nefna þau stuttlega:

Kröfuréttindi teljast til eignarréttinda og njóta sem slík verndar stjórnarskrárinnar.

Íslenska ríkið ber einfalda ábyrgð á skuldbindingum ÍL-sjóðs sem felast í skuldabréfum sjóðsins. Þá ábyrgð ber ríkinu að virða.

Með slitum sjóðsins áður en lokagjalddagi skuldabréfanna er runninn upp er efndatíma krafnanna breytt.

Vegna þeirra upplýsinga sem liggja fyrir um gjaldfærni ÍL-sjóðs og um fyrirsjáanlegt greiðsluþrot hans, sem leiðir af sér verulegt tjón fyrir almenning, felst í handhöfn ríkisvalds skylda til að grípa til ráðstafana. Leitast þarf eftir eins hagfelldri niðurstöðu og kostur er fyrir helstu hagsmunaðila, sem eru skuldabréfaeigendur, ríkissjóður og almenningur.

Sá kostur sem ekki er í boði fyrir mig sem fjármála- og efnahagsráðherra er að aðhafast ekki neitt. Vegna þessa hefur verið leitast eftir því að koma á viðræðum við handhafa skuldabréfanna um ásættanlega lausn. Það samtal er nú hafið þar sem 18 lífeyrissjóðir, sem eiga meiri hlutann af skuldum sjóðsins, hafa ákveðið að hefja viðræður við stjórnvöld um uppgjör á skuldabréfum sjóðsins. Markmið viðræðnanna er að ná samkomulagi sem felur í sér að skuldabréfin verði gerð upp að fullu og skilyrði sköpuð fyrir slitum ÍL-sjóðs.

Það er jafnframt í því ljósi sem boðað var til skiptiútboða þar sem eigendum íbúðabréfa bauðst að skipta þeim út fyrir seljanlegri bréf. Útboðin tókust vel og var skipt á bréfum fyrir um 46,7 milljarða kr.

Vegna framangreinds hef ég nú lagt fram frumvarp, að undangengnu vönduðu samráðsferli, sem getur orðið grundvöllur skipulegra slita á sjóðnum.

Frú forseti. Fyrirhuguð lagasetning er þannig hugsuð að með slitum geti eigendur skuldabréfa orðið eins eða mögulega betur settir eins og ef málefni ÍL-sjóðs yrðu látin óafskipt. Samt sem áður er sérstök skaðabótaregla í frumvarpinu sem mun setja hvers kyns kröfur um bætur vegna mögulegs tjóns í skipulegan farveg.

Umsagnir hafa borist í samráðsgátt stjórnvalda vegna þessa frumvarps. Í einhverjum þeirra er því borið við að ríkisábyrgð vegna sjóðsins sé í reynd umfram þá ábyrgð sem tilgreind var í úboðsskilmálum á sínum tíma. Á það er bent í umsögnum að aðilar hafi fjárfest í þeirri trú að ekki gæti komið til greiðslufalls af neinu tagi vegna skuldabréfanna. Þótt ég hafi sannarlega samúð með því að slík hafi verið trú þeirra sem fjárfest hafa í skuldabréfunum, þá get ég sem fjármála- og efnahagsráðherra ekki án skýrs samþykkis fjárveitingarvaldsins byggt niðurstöðu þessa máls á væntingum eigenda skuldabréfanna einum saman.

Besta leiðin til þess að lenda málefnum ÍL-sjóðs farsællega er að ná samkomulagi við eigendur skuldabréfa um uppgjör og sú afstaða mín hefur ekki breyst með framlagningu þessa frumvarps. Það er því mjög ánægjulegt til þess að vita að slíkt samtal sé hafið.

Uppgjör á skuldum ÍL-sjóðs er jafnframt til þess fallið að lækka skuldir hins opinbera samkvæmt framsetningu Hagstofunnar en það er það skuldaviðmið sem lánshæfismatsfyrirtæki horfa jafnframt til. Að öðru óbreyttu má gera ráð fyrir að uppgjörið geti falið í sér jákvæð áhrif á lánshæfi og fjármögnunarkjör ríkissjóðs.

Ég vek athygli á því að með afgreiðslu þessa frumvarps yrði aðkomu þingsins að fyrirhuguðum slitum ÍL-sjóðs að líkindum ekki lokið. Enn eru lög í gildi um sjóðinn frá 2019 og þá er ekki loku fyrir það skotið að sérstakar lagalegar ráðstafanir þurfi að viðhafa til þess að gæta að fjármálastöðugleika, vegna fjárhagslegs umfangs sjóðsins.

Að lokum hvet ég til þess að við hugsum aðeins út í það hvernig við komumst í þessa stöðu og lærum af mistökum fortíðarinnar. Þá sögu rek ég ekki hér en við sem erum lýðræðislega kjörin til þess að axla þá miklu ábyrgð sem það er að fara með fjármuni almennings eða annarra manna fé verðum í hvívetna að vanda vel til verka og það er ég hér að gera.

Virðulegi forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari.

###

Herra forseti. Aðgerð sem þessi, sem snýr að tekjulægstu foreldrum og börnum þeirra, ég held að það sé og fullyrði að það er alger þverpólitískur stuðningur um að því sé mætt. Reyndar er það þannig að sveitarfélög gera það hvert með sínum hætti. Þessi börn eru gripin úti um allt land inni í skólakerfinu. Við erum með um 4% barna sem eru við fátæktarmörk þannig að það þýðir að 96% þeirra eru það ekki. Það er hægt að ná þessu markmiði alveg skýrt og ég held að það sé alger samstaða um það.

Það sem hefur verið rætt varðandi þessar skólamáltíðir er tilraunaverkefni út þennan samningstíma þar sem meta ætti árangurinn þegar við erum komin hálfa leið en sjálfstjórnarvaldið er hjá sveitarfélögunum og allt hangir þetta saman. Þegar spurt er hvaða áhrif það hefur að auka útgjöld ríkisins um gríðarlega mikla fjármuni þá held ég að það liggi í augum uppi að þegar við erum með ríkisfjármálin eins og þau eru, skuldir, halla,  þá hlýtur að vera augljóst að það þarf að grípa til annarra ráðstafana til að mæta þessum útgjöldum.

###

Herra forseti. Fyrst skiptir máli að halda því til haga að það er auðvitað til gríðarlega mikils að vinna að ná fram fjögurra ára samningum og það yrði erfitt að setja verðmiða á það ef það ekki tækist. Hins vegar erum við að vinna þessar aðgerðir og verðmiða á þær. Þær eru mjög stórar, þær eru mjög dýrar og þær hafa raunveruleg áhrif á ríkisfjármálin í ár og út samningstímann. Þær aðgerðir eru nánast að öllu leyti bótamiðaðar, sem þýðir líka að þær eru þá út samningstímann viðvarandi útgjöld ríkisins. Það hefur allan tímann legið fyrir að aðkoma okkar yrði að þessum samningum og hún er mikil.

Ég er sammála hv. þingmanni þegar hann bendir á þá staðreynd að sveitarstjórnarfulltrúar eru einmitt líka lýðræðislega kjörin rétt eins og við og sjálfstjórnarvald þeirra á sveitarstjórnarstiginu er skýrt. Hins vegar hefur líka legið fyrir að það er eftirspurn og það er ekkert nema sanngjarnt og eðlilegt að sveitarstjórnarstigið komi að kjarasamningum með einhverjum hætti fyrst við erum á þeim stað að semja — það er ekki hægt að semja á Íslandi nema með meiri háttar aðkomu stjórnvalda. En þá hafa auðvitað hvort sem það eru gjaldskrárhækkanir eða sú þjónusta sem sveitarfélögin veita  bein áhrif á fjölskyldur í landinu. Ég er sammála hv. þingmanni þegar hann bendir á að með mjög skýrri aðkomu sveitarfélaganna gagnvart því að halda aftur af gjaldskrárhækkunum, sem þegar hafa verið kynntar og við sjáum í verðbólgumælingum,  ef þær færu strax niður í 3,5%, bæði á þessu ári og næsta ári — það er raunverulegt framlag sveitarstjórnarstigsins inn í kjaraviðræður. Það er þá líka skýrt merki til þeirra sem eiga eftir að semja að þetta fer einmitt saman; þegar þú stórhækkar laun þá hefur það eðli máls samkvæmt  áhrif á þær gjaldskrárhækkanir sem eru til að mæta kostnaði sem er að langmestu leyti launakostnaður einmitt þeirra starfsmanna sem sveitarfélögin greiða laun.

###

Herra forseti. Ég er að benda á það að þær upplýsingar sem liggja inni á tekjusagan.is eru gögn sem sótt eru í rauntíma upp úr gagnagrunnum sem eru staðreyndir og það er ekkert annað á heimasíðunni heldur en staðreyndir. Sú könnun sem gerð er er með öðrum hætti. Ef hv. þingmaður vill að ég haldi því fram sem hún var að gefa í skyn, að ég teldi að tekjulægsta fólk á Íslandi hefði það alveg svakalega gott, þá er það ekki það sem ég sagði. Hv. þingmaður gefur það í skyn og segir með beinum hætti að ég sé ekki í tengslum við raunveruleikann eða venjulegt vinnandi fólk. Ég get ekki annað sagt en að það er að sjálfsögðu alrangt. Kaupmáttur launa hefur aldrei verið meiri. Við erum með skuldir heimilanna sem eru í sögulegu lágmarki og gögnin sem við höfum sýna að það eru fáir í raunverulegum greiðsluvanda. Lækkun á leikskólagjöldum hefur verið þannig að bótakerfið og leikskólagjöldin gera það að verkum að stuðningur til foreldra er meiri  en á hinum Norðurlöndunum. Gögnin sýna að fjöldi fólks sem á erfitt með að ná endum saman hefur sífellt minnkað einmitt á tíma þessarar ríkisstjórnar. Þannig að þetta eru gögnin og ég geri ráð fyrir því að hv. þingmaður trúi því að þau gögn séu rétt.

###

Herra forseti. Ég verð að byrja á því að hvetja öll til að fara inn á vefslóðina tekjusagan.is þar sem er eingöngu staðreyndir að finna, það er ekkert huglægt þar, til að fara yfir það hvernig okkur gengur. Hver er árangur þessarar ríkisstjórnar undanfarin ár við að bæta stöðu fólks í þessu landi? Staðreyndin er sú að allar tekjutíundir á Íslandi eru í betri stöðu nú en voru þá. Allir hópar hafa það betra nú en þeir höfðu þá. Og hvert hafa þeir tæplega 100 milljarðar farið sem við í dag skiljum eftir hjá fólki sem við áður tókum af þeim? Að langstærstum hluta sitja þeir nú eftir hjá tekjulægstu hópum landsins og rétt upp í millitekjur. Hvert hefur hagvöxturinn farið? Hvert hefur hin aukna verðmætasköpun sem við höfum horft upp á undanfarin ár farið? Hún hefur að langmestu leyti farið til þessara hópa. Staðreyndin er sú að árangurinn er þarna, okkur hefur gengið vel og þeir hópar sem hafa hlutfallslega bætt stöðu sína mest eru m.a. þessir hópar og svo má reyndar líka horfa á réttindi og stöðu eldri borgara sem hafa bætt stöðu sína líka. Við höfum bætt í barnabótakerfið, við höfum bætt í húsnæðisstuðning. Við erum núna í vinnu við aðkomu stjórnvalda að kjarasamningum. Þar er öll áherslan á þessi kerfi, öll áhersla. Það væri gott ef við fjölluðum meira um það hvernig okkur gengur að auka framleiðni á Íslandi og auka verðmætasköpun þannig að meira sé til skiptanna. Það sem er til skiptanna fer meira og meira í þessi bótakerfi, tilfærslukerfi, og síðan í skattalækkanir sem að langmestu leyti sitja nú þar sem þær eiga heima; hjá tekjulægri einstaklingum í landinu.

###

Herra forseti. Það er auðvitað hlutverk okkar hér að mynda og skapa þann lagaramma og útfæra þau verkfæri sem Seðlabankinn hefur í sínu verkefni þar sem það er hann sem ber ábyrgð á því verðbólgumarkmiði sem sett er, sem er 2,5%. Hann er sjálfstæður í sínum störfum, skipaður af forsætisráðherra og er þar í skjóli þess skipunartíma sem hann hefur innan þess lagaramma sem hann hefur.  Ég er ekki talsmaður þess og lít reyndar svo á og það hefur hvergi í veröldinni gengið sérstaklega vel þegar vegið er að sjálfstæði Seðlabankans með einhverjum hætti, en það er okkar að skapa þennan ramma. Við sjáum hins vegar að verðbólgan er að fara niður þótt við myndum vilja sjá hana fara hraðar niður. Hún er að fara úr tæplega 10% og er komin niður í 6,6%. Við höfum  til að mynda ekki horft á aukið atvinnuleysi    í gegnum þá breytingu  og það skiptir máli. Síðan má einnig benda á það  að það eru líka uppi sjónarmið um að verðbólgan   gæti þvert á móti verið vegna þess hve lengi vextir voru lágir og að þeir hækkuðu hægt fyrst, þannig að það er engin ein skoðun í þessu.

Forseti minnir á að ræðutími í óundirbúnum fyrirspurnum er takmarkaður við tvær mínútur í fyrri ræðu og eina mínútu í seinni ræðu.

###

Herra forseti. Umræddur hagfræðingur er gríðarlega áhugaverður maður með mikla reynslu og það er nú fegurðin í því að vera með bæði akademískt frelsi og málfrelsi að geta komið hingað og haldið málþing og átt samtöl um þessi mál sem eru auðvitað gríðarlega flókin og marglaga. Það er algerlega þannig að peningastefna er ekki verkfræðilegt verkefni heldur mjög sálrænt líka og marglaga. Hins vegar finnst mér mikilvægt að við höldum því til haga að verðbólga á Íslandi er frábrugðin þeirri sem er í Evrópu sem var drifin áfram einmitt af orkukrísu sem var ekki hér. Hún á meira skylt við verðbólgu í Bandaríkjunum þar sem eftirspurn hefur drifið verðbólguna áfram. Vextir eru rétt tæki til þess og þeir eru sannarlega að virka og það hefur í för með sér að þeir líka kæla hagkerfið og þar með þann hluta sem snýr að uppbyggingu fasteigna. Hins vegar er vaxtastigið líka þannig að það hefur greinilega verið mikill hvati hjá þeim sem voru næstum því búnir að klára íbúðir að klára þær vegna þess hversu háir vextir eru. Það hefur leitt til þess að mikill aukinn fjöldi íbúða hefur komið á markað núna sem Húsnæðis- og mannvirkjastofnun hafði ekki áttað sig á áður en hefur gert nú. En það er sannarlega rétt að það kælir hagkerfið. Það sem umræddur hagfræðingur segir er alveg í andstöðu við meginþorra hagfræðikenninga en aftur, þetta er ekki verkfræðilegt verkefni. Það sem er verið að gera á Íslandi er leið allra vestrænna ríkja til að bregðast við verðbólgu. Ég er alltaf til í samtal um það hvaða aðrar leiðir eru færar en ég er þó ekki til í að vega að sjálfstæði Seðlabankans.

###

Herra forseti. Það var lögð mikil áhersla á það að við myndum vinna þetta saman og það gekk vel. Það var kallað eftir því frá stjórnarandstöðunni og ég tók það hlutverk alvarlega og mér fannst nefndin gera það öll. Við funduðum saman, við vorum með sameiginlegt vinnusvæði, sérfræðingar úr ráðuneytinu lögðu sig fram um að skýra mál og svara spurningum og það var samstaða um ákveðin atriði sem er ekki sjálfgefið og sérstaklega ekki fyrir stjórnarandstöðu, að sammælast um ákveðin meginatriði sem ég veit að fólk hefur skoðanir á og öll viljum við gera allt það besta fyrir fólk í þessari stöðu og ég met það mikils. Þess vegna verð ég bara að koma hingað upp og segja að það eru mikil vonbrigði að fulltrúi þingflokks Viðreisnar í þeim hópi leggi hér fram breytingartillögu þvert á það sem þverpólitíski hópurinn kom sér saman um  því að það reynir á í svona málum. Ég fagna því að það sé samstaða um málið að öðru leyti  en ég hefði viljað að við hefðum náð að klára verkið eins og við lögðum öll saman upp með í þessari góðu nefnd.

###

Herra forseti. Þetta verkefni hefur verið stórt í sniðum og við erum hér að afgreiða mjög stórt mál, reyndar einstakt í okkar sögu. Ég hugsa að aðeins tíminn geti leitt það í ljós en ég vona sannarlega að þetta mál muni eldast vel, þessar ákvarðanir okkar, þegar við hér ákváðum, sem samfélagið er sem betur fer sammála okkur um, að þegar 1% þjóðarinnar lendir í slíkum hamförum komi hin 99% til aðstoðar. Ég vil nýta þetta tækifæri til að þakka bæði nefndinni fyrir störfin og starfsfólki í fjármála- og efnahagsráðuneytinu og þeirri þverpólitísku nefnd sem vann málið með okkur. Við stöndum vörð um leiðarljósin þrjú; að gera fólki kleift að fjárfesta í nýju lífi á nýjum stað, lágmarka neikvæð áhrif á ríkissjóð og fá fjármálastofnanir með okkur. Svona geta sterk samfélög gert og það er ekki sjálfgefið og við erum hér að gera það saman. Mér finnst skipta máli að það sé nákvæmlega þannig.

###

Herra forseti. Hér er um að ræða skammtímaáfall. Þar af leiðandi eru í mínum huga rök fyrir því að dreifa því yfir tíma. Varðandi  þá útfærslu að nýta náttúruhamfaratryggingar að hluta til þess að fjármagna þessa aðgerð þá liggur líka fyrir að það verður líklega og hefur nú þegar orðið tjón sem ekki er búið að meta og mögulega verður frekara tjón sem náttúruhamfaratryggingar munu þurfa að standa undir. Þá er spurning um útfærslu á því hvernig uppgjör verður á þeim fjármunum sem fara inn í félagið og þá frekara tjóni sem verður. Endurtryggjendur, líklega fyrst og fremst, munu bæta það tjón en það er spurning hvernig uppgjörið verður innan félagsins, hvort hægt verður að færa það þannig að náttúruhamfaratryggingar fái það með einhverjum hætti til baka. Það þarf að vinna.

Síðan tel ég að þetta áfall og það verkefni sem við stöndum frammi fyrir kalli á heildarendurskoðun á því hvernig við fjármögnum náttúruhamfarir vegna þess að við erum með ofanflóðasjóð og Náttúruhamfaratryggingu Íslands og það er þarna gat vegna þess tjóns  sem við erum að verða fyrir núna og við þurfum einfaldlega að endurskoða það heilt yfir.

###

Herra forseti. Ég þakka hv. þingmanni fyrirspurnina. Það er alveg rétt að það aðhald sem er í fjárlögum 2024 í raun þurrkast út við þessa aðgerð að óbreyttu. Við erum að vinna fjármálaáætlun til næstu ára og samspil áhrifa af þessari aðgerð og aðkoma okkar að kjarasamningum, langtímakjarasamningum, kallar á endurskoðun í uppfærðri eða nýrri fjármálaáætlun. Ef við meinum það að við viljum vera með ríkisfjármálin þannig að þau styðji við verðbólgumarkmið Seðlabankans og að við náum árangri í því stóra verkefni, sem við erum öll sammála um að vilja gera, þá mun það kalla á fórnir. Ég veit að þingmenn hafa misjafnar skoðanir á því hvernig eigi að færa þær fórnir. Á að láta fólk og fyrirtæki með beinum hætti, þ.e. með skattahækkunum, bera þær uppi eða getum við með öðrum hætti minnkað útgjöld eða losað um eignir þannig að við getum sagt að ríkisfjármálin séu að styðja við þetta markmið? Út á það gengur vinnan við fjármálaáætlun. Ég get alveg sagt að þegar við erum með aðhald og það fer í slaka og svo koma viðbótarútgjöld, mögulega töluverð, vegna aðkomu stjórnvalda að kjarasamningum, til viðbótar síðan við öll þau verkefni sem hér eru á borðum — sum fela einfaldlega í sér veikleika og kalla á aukin útgjöld, önnur þar sem við erum að innleiða regluverk eða það koma bara ný verkefni upp — þá verðum við einfaldlega að endurskoða ákveðin útgjöld. Það eru  nokkrar leiðir í því. Það er hægt að hagræða með almennum hætti. Það er hægt að losa um eignir sem er þá auðvitað einskiptisaðgerð, og það er hægt að hækka skatta. Ég er þeirrar skoðunar að við eigum að leggja langmesta áherslu á það að stokka upp ríkisrekstur og minnka útgjöld ríkisins.

###

Virðulegur forseti.  Hér mæli ég fyrir frumvarpi til fjáraukalaga fyrir árið 2024 sem er að finna á þskj. 1074. Um er að ræða annað fjáraukalagafrumvarpið sem lagt er fram á þessu ári.

Á undanförnum vikum og mánuðum hafa áhrif jarðhræringa og eldsumbrota á íbúa Grindavíkurbæjar komið æ betur í ljós. Eftir að bærinn var rýmdur vegna kvikuhlaups 10. nóvember síðastliðinn hafa orðið þrjú kvikuhlaup sem hafa leitt til eldgoss. Víða eru varasamar sprungur og skemmdir á mikilvægum innviðum. Landris heldur áfram og jarðvísindamenn útiloka ekki frekari sprungumyndanir og eldgos. Mikil óvissa ríkir um framvindu mála, land rís enn og alls óvíst hvenær Grindvíkingar geta flutt aftur heim.

Markmið þessa fjáraukalagafrumvarps er að verja fjárhag og velferð íbúa Grindavíkurbæjar og gefa einstaklingum kost á að losa sig undan þeirri áhættu sem fylgir eignarhaldi á íbúðarhúsnæði í bænum og eyða þannig að einhverju marki því óvissuástandi sem íbúar bæjarins hafa búið við undanfarna mánuði.

Í fyrsta fjáraukalagafrumvarpi ársins 2024, sem einnig var lagt fram vegna jarðhræringanna og samþykkt var á Alþingi 8. febrúar sl., var gert ráð fyrir tæplega 8,2 milljarða kr. aukningu fjárheimilda sem fjármagnaðar væru með almennum varasjóði og varða launagreiðslur og húsaleigustyrki til íbúa Grindavíkurbæjar og þeirra sem þar starfa og einnig rekstrarstuðning við fyrirtæki á svæðinu. Þá er í fjárlögum yfirstandandi árs gert ráð fyrir rúmum 3 milljörðum kr. í stuðningsaðgerðir við íbúa og rekstraraðila í Grindavíkurbæ. Þar vega launagreiðslur og húsnæðisstuðningur þyngst.

Með frumvarpinu eru lagðar til breytingar á 5. og 6. gr. fjárlaga yfirstandandi árs. Frumvarpið er lagt fram í tengslum við annað frumvarp sem mælt var fyrir á Alþingi 15. febrúar sl. og varðar kaup á íbúðarhúsnæði í Grindavíkurbæ.  Í því frumvarpi er lagt til að einstaklingar sem falla undir gildissvið frumvarpsins geti selt íbúðarhúsnæði sitt innan þéttbýlisins í Grindavíkurbæ til sérstaks eignaumsýslufélags á vegum ríkisins sem komið verður á fót. Þá er mælt fyrir um ákveðið fyrirkomulag og skilyrði vegna kaupa, fjárhæðir greiðslna, umsýslu ríkisins á eignum sem keyptar eru af íbúum Grindavíkurbæjar og fjármögnun.  Til að hægt sé að framkvæma það sem kemur fram í áðurnefndu frumvarpi er þörf á þessum viðbótarheimildum í 5. gr. vegna lántöku og endurlána auk heimildar í 6. gr. vegna stofnunar eignaumsýslufélags og eiginfjárframlags til félagsins til að standa undir þeim skuldbindingum sem því er ætlað.

Virðulegi forseti.  Lagt er til að við 5. gr. bætist tveir nýir liðir vegna lántöku og endurlána. Annars vegar er lagt til að ríkissjóði verði heimilt að taka allt að 30 milljarða kr. lán til viðbótar þeirri lántöku sem gert er ráð fyrir í fjárlögum í því skyni að mæta mögulegri fjárþörf sökum jarðhræringa á Reykjanesi. Ekki liggur fyrir hvort og að hvaða marki kostnaður muni falla á ríkissjóð í þessu sambandi og því óvíst hvort heimildin yrði fullnýtt. Lántaka í þessu sambandi gæti verið tímabundin.

Hins vegar er lagt til að heimild verði veitt til þess að endurlána allt að 12,5 milljarð kr. til nýs eignaumsýslufélags sem ríkissjóður mun koma á fót um kaup á íbúðarhúsnæði í Grindavíkurbæ í samræmi við frumvarp þess efnis. Fjármagnsskipan félagsins er þannig að eigið fé þess verður nánast alfarið í eigu ríkissjóðs. Félagið nýtur þó ekki ríkisábyrgðar og því þarf að sækja sérstaklega heimildir vegna skuldbindinga sem félaginu er ætlað undirgangast. Félagið verður, til viðbótar við eiginfjárframlag ríkisins, fjármagnað með lánveitingu til félagsins frá ríkissjóði og helstu lánveitendum í Grindavíkurbæ sem verða aðilar að samkomulagi um heildarlausn vegna fyrirkomulags kaupa og fjármögnunar íbúðarhúsnæðis á svæðinu.

Með slíku samkomulagi er stuðlað að einfaldri lausn sem lágmarkar heildarkostnað við verkefnið eins og kostur er í réttu hlutfalli við undirliggjandi áhættu. Með hliðsjón af þessu hefur verið unnið að útfærslu samkomulags við lánveitendur sem felur í sér endurfjármögnun lána sem hvíla á eignum sem falla undir frumvarpið. Í samræmi við forsendur samkomulagsins er því annars vegar gert ráð fyrir að endurlán frá ríkissjóði nemi allt að 12,5 milljörðum kr. og hins vegar að framlag lánveitenda verði allt að 22,6 milljörðum kr. vegna endurfjármögnunar áhvílandi lána á íbúðarhúsum.

Lánin verða sameinuð í einu skuldaskjali sem gefið verður út á félagið. Lánið getur því numið allt að 35,1 milljarði kr. Endurgreiðsla heildarlánsins verður með fjársópsfyrirkomulagi, þ.e. að afrakstur af undirliggjandi eignum rennur til eigenda kröfunnar í réttum hlutföllum við útistandandi kröfufjárhæð. Greitt verður einu sinni á ári af láninu, þ.e. greiddir verða þeir fjármunir sem félagið hefur fengið vegna sölu eða leigu fasteigna eða vegna bótagreiðslna frá Náttúruhamfaratryggingu Íslands.  Tryggt verður að afborgun lánsins verði þó aldrei hærri fjárhæð en þannig að félagið haldi örugglega á nægilegum fjármunum til eðlilegs rekstrarkostnaðar næstu missera.

Þá er í frumvarpinu er lögð til ein breyting á heimildarákvæði 6. gr. fjárlaga. Lagt er til að við greinina bætist heimild til að koma á fót sérstöku eignaumsýslufélagi sem stofnað verður sem einkahlutafélag til að halda utan um það íbúðarhúsnæði sem keypt verður í Grindavíkurbæ. Áætlaður heildarkostnaður við þau kaup getur numið allt að 61 milljarði kr. Sá kostnaður verður fjármagnaður með eiginfjárframlagi og lánsheimildum. Þannig er ráðgert að leggja félaginu til hlutafé sem áætlað er að geti orðið allt að 25,9 milljarðar kr. til að standa undir kaupum á eignum. Upphæðin fer þó eftir fjölda og samsetningu þeirra sem ákveða að nýta sér úrræðið sem fellur undir gildissvið frumvarps sem lagt hefur verið fram um kaup á íbúðarhúsnæði í Grindavíkurbæ.

Miðað er við að stofnhlutafé félagsins verði um 5 milljarðar kr. til að byrja með og hlutafé verði aukið eftir því hvernig skuldbinding félagsins vegna kaupa á eignum raungerist. Hlutafjárframlag ríkissjóðs til félagsins vegna kaupa verður tekið í gegnum sjóðstreymi og birtist því sem samsvarandi eign á efnahagsreikningi. Fjármagnsskipan félagsins verður með þeim hætti að eigið fé þess verður nánast alfarið í eigu ríkissjóðs en miðað er við að lánveitendur eigna í Grindavíkurbæ eigi kost á að eignast óverulegan hlut í félaginu við stofnun þess.

Þá verður félagið einnig fjármagnað með sambankaláni, en bæði lánveitendur á svæðinu og ríkissjóður hafa aðkomu að því láni. Það felur í sér að allar tekjur félagsins, sem stafa af mögulegum vátryggingarbótum frá Náttúruhamfaratryggingu Íslands eða mögulegum eignasölum, koma fyrst til niðurgreiðslu á sambankaláninu eftir greiðslu rekstrarkostnaðar, þar sem ríkissjóður er einnig með hlutdeild, samanber lánaheimild í 5. gr.

Tekjur félagsins fara því bæði til lánveitenda íbúðalána í Grindavíkurbæ og ríkissjóðs eftir hlutdeild aðila í sambankaláninu. Það sem eftir stendur þegar félagið er gert upp fer til ríkissjóðs sem eiganda félagsins. Gert er ráð fyrir að í samkomulagi við lánveitendur geti falist heimild þeirra til að auka við hlut sinn í félaginu gegn því að umbreyta lánum, eða hluta þeirra, í hlutafé eignaumsýslufélagsins. Lánveitendur kæmu þá með virkari hætti að umsýslu þessara eigna og ráðstöfun þeirra en þó er miðað við að ríkissjóður yrði ávallt meirihlutaeigandi í félaginu sem slíku. Þá mun félagið ekki njóta sérstakrar ríkisábyrgðar vegna þeirra verkefna sem því er ætlað að sinna.

Félagið verður flokkað innan A-hluta í heild en gera má ráð fyrir að félagið verði skilgreint sem A3-hluti innan ríkisins, samanber lög um opinber fjármál. Félagið mun því ekki hafa áhrif á skulda- og afkomumarkmið ríkissjóðs skv. 1. gr. fjárlaga.

Frú forseti ég hef nú lokið máli mínu og legg til að frumvarpi þessu verði vísað til hv. fjárlaganefndar að lokinni þessari umræðu.

###

Frú forseti. Ég vil ljúka þessari umræðu á því að þakka fyrir umræður hér í dag og þær ræður sem hér hafa verið fluttar og þau sjónarmið. Það eru nokkur atriði sem mig langar sérstaklega að nefna. Fyrst aðeins um það hvers konar verkefni þetta er. Líkt og hv. þm. Jóhann Friðrik Friðriksson kom inn á er það marglaga og stórt í sniðum. Það einskorðast ekki við þetta frumvarp sem við ræðum hér, sem er þó það stærsta hingað til. Það er samfélagslegt fyrst og fremst fyrir grindvískt samfélag en líka fyrir okkur sem samfélag. Það er efnahagslegt og við verðum að hafa skynsemi að leiðarljósi þegar við mátum það saman hvernig umgjörðin er, hvernig útfærslan er, hver áhrifin eru og afleiðingar. Ég hef séð það mjög skýrt í þessari vinnu að það skiptir gríðarlegu máli. Útfærslan hefði getað verið önnur með sömu niðurstöðu fyrir Grindvíkinga, ekki endilega betri en þó með mun töluvert neikvæðari áhrifum til að mynda á ríkissjóð eða töluvert neikvæðari áhrifum á það verkefni okkar að ná niður verðbólgu og vöxtum. Þannig að það skiptir máli að huga að þessum þríþættu markmiðum sem við höfum haft að leiðarljósi.

Við höfum lagt á það áherslu að gera þetta eins skynsamlega og kostur er og eins sanngjarnt og kostur er og huga sérstaklega að jafnræði aðila. Þegar ég segi að við horfum til þess að gera þetta eins sanngjarnt og kostur er þá er það ekki yfirlýsing um að þessi staða sé sanngjörn. Hún er einfaldlega mjög ósanngjörn fyrir fólkið í Grindavík, þ.e. sú staða sem upp er komin, að þurfa að flýja heimili sín, geta ekki verið þar, mega ekki vera þar og vita ekkert hvort og þá hvenær hægt er að snúa til baka. Það er gríðarlega ósanngjörn staða og erfið og fólk hefur orðið fyrir tjóni. Það hefur orðið fyrir fjárhagslegu tjóni, tilfinningalegu tjóni og ég ætla ekki að láta eins og allt það tjón sé hægt að bæta. Það er einfaldlega ekki hægt að bæta allt það tjón sem fólk hefur orðið fyrir. En það sem við erum að gera hér, að ná utan um það verkefni að gera fjölskyldum kleift að koma sér varanlega eða a.m.k. til millilangs eða lengri tíma þaki yfir höfuðið og búa sér til nýjan griðastað á nýjum stað, þar sem hver fjölskylda þarf að eiga sína friðhelgi, er markmiðið með þessu frumvarpi.

Hér voru aðeins nefndar þær íbúðir sem falla utan mengis eða falla utan frumvarpsins. Þær eru um 250. Þar af eru leigjendur stærstur hluti og það þýðir að staða þess fólks er þannig að það þarf að finna sér nýtt heimili sem það leigir eða, ef það hefur áhuga eða tök eða getu til, að kaupa þegar þar að kemur. Við erum ekki með þessu frumvarpi að kaupa eignir lögaðila og undir það falla þá þeir lögaðilar sem eru í atvinnurekstri við að leigja fólki íbúðir. Atvinnurekstur er utan þessa mengis og atvinnurekstur verður að mínu viti að vera utan þess því það er önnur ákvörðun, sjálfstæð ákvörðun sem þarf að hugsa mjög vel og til enda hvernig eigi að mæta.

Nú erum við með hér í þinginu frumvarp um tekjufallsstyrki þar sem við bætum það tekjufall sem fyrirtæki hafa orðið fyrir, upp að vissu marki, upp að ákveðnum starfsmannafjölda, veitum fyrirtækjum súrefni. Verkefnið núna er að finna út úr því hvað er raunhæft og gerlegt fyrir ákveðinn atvinnurekstur sem getur verið áfram í Grindavík þótt fólk búi ekki þar, því það er auðvitað misjafnt eftir því hver atvinnureksturinn er. Það er verkefni sem við erum í og ég veit að atvinnurekendur eru óþreyjufullir og vilja fá fyrirsjáanleika og eitthvert frekara plan og skýr svör. En þetta sem við erum að fjalla um hér snýst um íbúðir í eigu einstaklinga.

Svo er auðvitað hluti fólks sem bjó í Grindavík, og hluti þess þá sem leigjendur, sem hefur farið til síns heimalands eftir allt sem gengið hefur á. Hluti þessa fólks leigir á nýjum stað og þegar við horfum til þessara þátta þá eru ekki margar íbúðir sem standa utan mengis. Ég veit að nefndin mun skoða þau tilvik og kanna hvort nefndin eða þingið vilji gera einhverjar breytingar á því en það er mikilvægt að halda í þessi meginmarkmið og þau leiðarljós sem við höfum haft í allri þessari vinnu.

Hér var aðeins komið inn á búseturétt. Við tókum ákvörðun um það í ljósi tímans, og fólk bíður eftir því að þetta frumvarp verði samþykkt sem lög þannig að það geti tekið ákvarðanir út frá því, að leysa það í sameiningu, þ.e. nefndin fái það hlutverk að leysa það og fjármála- og efnahagsráðuneytið verður að sjálfsögðu til aðstoðar og til þjónustu reiðubúið í því verkefni. Það snýst um hvernig við getum gert þeim einstaklingum sem eiga búseturétt í eignum kleift að flytja þann rétt með sér, rétt eins og fólkið sem er að flytja eigið fé með sér á nýjan stað. Hvernig getum við gert þeim kleift að flytja þann rétt sem þau eiga þar, vonandi þá inn í annan búseturétt annars staðar eða tekið aðrar ákvarðanir? Það er mikilvægt að við lendum því.

Það eru fjölmörg önnur atriði sem hér var komið inn á og eins og ég fór yfir í minni framsöguræðu þá kom auðvitað mikill fjöldi athugasemda en þær voru ekki 316 útgáfur af umsögnum. Þetta voru ákveðin atriði sem helst var fjallað um og er reifað vel í 5. kafla greinargerðar með frumvarpinu, í samráðskaflanum, eðli þeirra umsagna og svo með hvaða hætti er brugðist við þeim. Stundum er það til þess að lýsa betur eða fylla inn í skýringar eða taka af vafa eða túlka nánar. Í öðrum tilfellum erum við að bregðast við þeim með því að breyta frumvarpinu og færa það inn en í öðrum tilfellum erum við að skýra betur út hvers vegna sú leið var ekki farin.

Mér finnst skipta máli að við hugsum líka til þess, við sem hér erum með lýðræðislegt umboð frá þjóðinni og með löggjafarvald og berum ábyrgð, að huga að því sem gæti gerst í framhaldinu. Hér er um að ræða aðgerð sem við höfum aldrei farið í áður. Vísindamenn segja okkur að við séum komin inn í tímabil sem líklega eða mögulega mun vara mjög lengi og við vitum ekki í hvaða röð náttúran vaknar og lætur til sín taka yfir landið. Þá þurfum við að búa okkur undir að það kunni að verða fleiri áföll, mögulega minni og mögulega stærri. Þess vegna er þetta ákveðin prófraun, prófsteinn á það að okkur farnist að ramma þetta inn með sem skynsamlegustum hætti þannig að það standist alla skoðun, bæði aftur í tímann gagnvart öðrum þeim sem hafa orðið fyrir áfalli, þótt ólíkt sé, en líka fram í tímann, vegna þess að við verðum að hafa burði og getu til að bregðast við slíkum áföllum ef þau verða. Framtíðin er mjög óljós í þeim efnum og okkur ber skylda til að vanda mjög til verka og búa okkur undir þá óvissu í framtíðinni.

Að lokum vona ég að sem flest geti nýtt sér það sem felst í þessu frumvarpi. Ég veit að fólk er í mjög misjafnri stöðu, líkt og það var áður en þessir atburðir hófust. Fólk er misjafnlega sett fjárhagslega. Fólk er búið að vera misjafnlega lengi á fasteignamarkaði. Fólk skuldar mjög mismikið. Sumir hafa getað haldið atvinnu áfram í gegnum þennan tíma, aðrir ekki, þannig að það er ekki bara fjárhagsleg óvissa og áföll í kringum fasteign heldur getur það líka átt við störf. Ég veit að það er enginn hér inni sem lætur eins og allir íbúar í Grindavík séu í sömu stöðu eða að þetta frumvarp leysi öll þeirra mál. Við verðum einfaldlega að vera ærleg í því og ég segi þess vegna aftur að þetta frumvarp er ekki að fara að bæta allt það tjón sem þetta fólk hefur orðið fyrir. Allt það tjón verður einfaldlega ekki allt bætt. En markmiðin eru skýr, þau skipta máli og ég veit að þessi svör sem hér er að finna eru mikill léttir fyrir stóran hóp fólks.

Rétt í lokin vil ég aftur þakka samráðsnefndinni með fulltrúum allra flokka. Það var gott starf. Það var gagnlegt fyrir mig, fyrir sérfræðinga fjármála- og efnahagsráðuneytisins, fyrir ráðgjafa okkar sem aðstoða okkur og vonandi fyrir þingmennina sem í nefndinni sátu. Það var sannarlega tíma vel varið að undirbyggja málið með þessum hætti og mun líklega flýta fyrir þinglegri meðferð hér. Það vill þannig til að stór hluti þeirrar nefndar situr í efnahags- og viðskiptanefnd, ekki af því að þau eru flest þingmenn Suðurkjördæmis en þannig er það bara. Það mun líka gagnast.

Ég vil í lokin þakka starfsfólki fjármála- og efnahagsráðuneytisins sem lagði sig allt fram við að vinna þetta mál eins og best væri á kosið og gerði það framúrskarandi vel og sömuleiðis þakka þeim ráðgjöfum sem aðstoðuðu okkur, sérstaklega varðandi útfærslu og samskipti við fjármálastofnanir. Það skiptir máli, þótt ekki sé farið í það í þessu frumvarpi, en sú útfærsla og aðkoma fjármálastofnana að þessari heildarlausn er auðvitað risastór þáttur málsins. Ég leyfi mér líka að þakka bönkunum fyrir þeirra lausnamiðuðu nálgun í þessu verkefni sem mér finnst sýna að þetta er verkefni sem við þurfum öll að koma að. Við erum hér að taka ákvörðun um að 99% þjóðarinnar ætli að standa með eina prósentinu sem verður fyrir áfalli og ég vona að lífeyrissjóðir landsins, sem eru lánveitendur á þessu svæði, sjái sér fært að taka þátt í þessari heildarlausn líka.

Mér finnst það sem komið hefur fram hér og í aðdraganda þessarar vinnu og í þessari vinnu allri saman sýna að við ætlum okkur að leysa þetta saman og mér finnst mikill bragur á því vegna þess að verkefnið er einfaldlega þess eðlis að það skiptir máli fyrir heildarútkomu og áferð á málinu að við gerum það þannig, því að þetta, eins og ég segi, er verkefni sem við höfum ekki áður staðið frammi fyrir. Það þarf að standast skoðun. Það þarf að mæta þessum þörfum og þessum markmiðum sem við settum okkur. Ég óska hv. efnahags- og viðskiptanefnd og nefndarmönnum þar alls hins besta í vinnunni fram undan og hér eftir sem hingað til verður fjármála- og efnahagsráðuneytið til þjónustu reiðubúið ef við getum orðið að frekara liði.

###

Virðulegi forseti. Þegar farið er yfir samráðskaflana þá eru hérna önnur atriði sömuleiðis, eins og þegar  talað er um að æskilegt væri að heimila flutning á veðlánum yfir á aðra fasteign, sem ég lagði áherslu á að yrði gert ef það væri hægt. Útfærslan á málinu er þannig að ríkið geri það ekki en niðurstaðan verður að fólk muni geta óskað eftir því við sinn viðskiptabanka. Það mun þá hafa jákvæð áhrif fyrir þann hóp, sérstaklega fyrir þann sem er með lán á föstum vöxtum  í einhvern tíma fram undan. Sömuleiðis  það sem ég nefndi áðan varðandi tvö árin frá því að atburður hófst og frá því að viðkomandi selur félaginu húsnæði sitt, þar er  bætt  inn í frumvarpið ákvæði til bráðabirgða sem kveður á um að taka skuli afstöðu til þess  áður en sá tími líður hvort lengja eigi hann. Það getur verið að náttúran verði búin að svara þessari spurningu fyrir okkur fyrir þann tíma á hvorn veginn sem er, annaðhvort að það verði orðið rólegt og þá þurfi það ekki eða þá að ekki þurfi að taka afstöðu til þess vegna þess að náttúran hefur náð sínu fram. Sömuleiðis  voru umsagnir um að einn eigandi hafi átt lögheimili í húsnæðinu en svo er kannski einhver annar sem býr þar sem ekki er með lögheimili. En það er tekið sérstaklega fram að nægilegt sé að það sé einn, þannig að þótt einhver annar búi þar líka og hann sé ekki með lögheimili þar þá getur það samt fallið undir frumvarpið.

Ég geri mér fulla grein fyrir því og hef gert allan tímann að svona mál er gríðarlega flókið og viðkvæmt og fólk sem hefur orðið fyrir áfalli og er ekki bara með fjárhagsáhyggjur heldur er að syrgja sinn griðastað í sínu samfélagi og lífið sem það sá fyrir sér um komandi og mögulega alla framtíð —  í svona máli þar sem þú ert að reyna að loka mengi og mæta þeim aðstæðum að ákveðnum skilyrðum uppfylltum verða ekki allir sáttir. Ég er hins vegar ekki sammála hv. þingmanni að það sé  ekki almenn ánægja eða almennur léttir eða skilningur á því að markmiðunum sem við settum okkur sé náð í þessu.   En ég hef allan tímann verið mjög heiðarleg með það að við náum ekki að bæta allt það tjón sem þetta fólk hefur orðið fyrir. Því hef ég ekki lofað heldur hef ég verið mjög ærleg í því að það er óraunhæft.  En þessi rammi er gríðarlega mikilvægur fyrir þetta fólk.

###

Herra forseti. Það bárust sannarlega margar umsagnir en þær voru nokkuð samkynja, þ.e. þær voru margar um sambærilega hluti, þannig að það er hægt að flokka þær umsagnir í nokkra flokka. Í samráðskafla frumvarpsins, 5. kafla, er yfirlit yfir bæði umsagnir og með hvaða hætti brugðist er við þeim, t.d. var sérstaklega bent á að dánarbú féllu ekki undir frumvarpið eða mengi þessa frumvarps og það er ábending sem við tókum til okkar vegna þess að dánarbú er lögaðili og lögaðili er ekki undir frumvarpinu en undantekning gerð á því hvað varðar dánarbúin.

Síðan eru umsagnir þar sem fjallað er um áhyggjur til að mynda af undanþágunni um að þú þurfir að hafa átt lögheimili í húsnæðinu til að fá það bætt. Hún er skýrð nánar og komið til móts við það og það sagt sem var hugsunin, en var mögulega ekki nægilega skýrt, að slíkar undanþágur eða beiðnir yrðu túlkaðar nokkuð rúmt, þ.e. þar sem andi laganna nær einfaldlega fram að ganga því aðstæður fólks geta verið mismunandi.

Síðan eru auðvitað atriði sem við erum ekki að verða við eins og því að þetta eigi ekki að vera 95% af brunabótamati heldur 100%. Það voru umsagnir líka um atvinnulífið sem er ekki verið að taka á hér og síðan eru það þessi tímamörk sem er eitthvað sem ég held að þingið þurfi einfaldlega að fjalla um. En við erum til að mynda ekki að verða við því að forkaupsrétturinn eigi við tveimur árum eftir að atburði lýkur vegna þess að það geta verið einhver misseri eða margir áratugir og það væri ekki ábyrgt að festa það inni á þessum tímapunkti. Þannig að sum atriði erum við í raun að útskýra betur, sem er gagnlegt og við verðum þá við þeim athugasemdum með því að við skýrum það betur í frumvarpinu. Öðru verðum við við og enn öðru ekki.

###

Virðulegi forseti. Ég mæli fyrir frumvarpi til laga um kaup á íbúðarhúsnæði í Grindavík. Markmið frumvarpsins er að verja fjárhag og velferð íbúa í Grindavíkurbæ vegna þeirrar óvissu sem skapast hefur þar á undanförnum mánuðum vegna jarðhræringa og eldgosa. Þetta er merkilegt frumvarp fyrir ýmsar sakir; bæði eru aðstæðurnar án nokkurra fordæma og mér að vitandi hefur ríkið aldrei lagst í sambærilegt verkefni, a.m.k. ekki af þessari stærðargráðu. Við höfum þurft að huga að ótal þáttum og staðið frammi fyrir nýjum áskorunum sem kalla á vandvirkni á sama tíma og brýn þörf er fyrir það að allt gangi hratt fyrir sig. Ég tel að við höfum náð að feta góðan veg milli þessara sjónarmiða.

Í frumvarpinu er lagt til að einstaklingum, sem voru með lögheimili í Grindavík 10. nóvember síðastliðinn, verði boðið að selja félagi í eigu ríkisins íbúðarhúsnæði sitt. Miðað er við að kaupverð íbúða nemi 95% af brunabótamati að frádregnum veðskuldum. Lagt er til að möguleikinn til að selja húsnæði sitt standi Grindvíkingum til boða frá gildistöku laganna til 1. júlí nk.

Frumvarpið nær ekki til húsnæðis í eigu lögaðila en það mun þó gilda um íbúðarhúsnæði í eigu dánarbúa enda hafi það verið nýtt til heimilishalds. Heimilt verður að víkja frá skilyrði frumvarpsins um að seljandi hafi átt lögheimili í íbúðarhúsnæðinu ef tímabundnar aðstæður, svo sem nám, vinna eða annað, skýra skráningu á lögheimili annars staðar. Undir frumvarpið falla einnig hús sem metin hafa verið óviðgerðarhæf af Náttúruhamfaratryggingu Íslands og stofnunin hefur lokið bótauppgjöri vegna. Í þeim tilvikum dragast bætur frá Náttúruhamfaratryggingu Íslands einnig frá kaupverði. Í tilviki húsa sem hafa brunnið vegna eldsumbrotanna býðst eigendum að afsala þeim til félagsins án endurgjalds gegn því að félagið eignist mögulega endurkröfu á Náttúruhamfaratryggingu Íslands vegna kostnaðar við niðurrif og förgun. Hús sem hafa að öllu leyti farið undir hraun falla ekki undir frumvarpið enda fást þau bætt af Náttúruhamfaratryggingu Íslands og eigendur þurfa ekki að sæta frádrætti frá bótagreiðslum vegna kostnaðar við niðurrif og förgun þeirra.

Í frumvarpinu er lagt er til að framkvæmd húsnæðiskaupanna og umsýsla þess eignasafns sem verður til verði í höndum sérstaks félags sem ákveðið hefur verið að fái heitið Fasteignafélagið Þórkatla. Nokkrar ákvarðanir sem félaginu verða faldar, svo sem hvort tilefni er til að víkja frá skilyrði um lögheimilisskráningu í Grindavík, eru matskenndar. Þær ákvarðanir verður unnt að kæra til úrskurðarnefndar náttúruhamfaratrygginga, en sú nefnd hefur verið starfandi um nokkurt skeið og hefur það meginhlutverk að úrskurða í ágreiningsmálum vegna ákvarðana Náttúruhamfaratryggingar Íslands.

Í frumvarpinu er gert ráð fyrir að Grindvíkingum bjóðist að eiga forgangsrétt að hinu selda húsnæði í tvö ár og að skilyrði hans verði nánar fjallað um í reglugerð. Ekki liggur fyrir hve margir íbúar munu koma til með að nýta sér það úrræði sem felst í frumvarpinu og er heildarkostnaður við verkefnið því óvissu háður. Komi til þess að allir sem uppfylla skilyrði um sölu taki þátt gæti kostnaðurinn orðið um 60 milljarðar króna. Þar af nema áhvílandi fasteignalán um 23 milljörðum króna.

Gert er ráð fyrir því að kaupin verði fjármögnuð með framlagi úr ríkissjóði og með samningum við lánveitendur um uppgjör og úrlausn áhvílandi veðskulda. Gert er ráð fyrir þeim möguleika að hluti af fjármögnun ríkissjóðs verði í formi framlags af eignum Náttúruhamfaratryggingar Íslands.

Fjármála- og efnahagsráðuneytið hefur átt í samskiptum við lánveitendur íbúðalána í Grindavík og óskað eftir aðkomu þeirra að heildarlausn á fjármögnun verkefnisins. Fyrir liggja drög að samkomulagi fjármála- og efnahagsráðuneytisins við viðskiptabankana og einn sparisjóð sem miðast við efni frumvarpsins eins og það er lagt fram. Samþykki stjórna fyrirtækjanna þarf til að unnt sé að ganga frá samkomulaginu og ég leyfi mér að vera bjartsýn á að það fái farsæla lendingu.

Við vinnslu frumvarpsins hafði ráðuneyti mitt samráð við þingmenn úr öllum þingflokkum á Alþingi. Samráðið var gagnlegt og hefur flýtt fyrir vinnslu málsins. Ég vil því nota tækifærið og þakka þingmönnum fyrir afar gott samstarf, upplýsingaskipti og annað á þessum tíma. Samstaða okkar allra hér inni er ákaflega mikilvæg á stundum sem þessum og ég vona að við berum gæfu til að halda henni áfram.

Í inngangsköflum frumvarpsins er fjallað um tilefni og nauðsyn þess að frumvarp þetta er lagt fram. Þar er einnig dregin upp lýsing á þeim aðstæðum sem skapast hafa í Grindavík á undanförnum mánuðum. Þessar aðstæður hafa reynt á marga í samfélaginu en enga á viðlíka hátt og íbúa Grindavíkur sem búa við óvissu sem ekki er hægt að una við. Styrkur Grindvíkinga og baráttuþrek þeirra á þessum ótrúlegu tímum er og á að vera okkur öllum hvatning.

Drög að frumvarpinu voru kynnt í samráðsgátt stjórnvalda um síðustu helgi. Alls bárust 316 athugasemdir og umsagnir sem flestar voru frá Grindvíkingum. Í þeirri útgáfu frumvarpsins sem hér hefur verið lagt fram á Alþingi hefur í nokkrum atriðum verið tekið tillit til þessara ábendinga og önnur atriði útskýrð nánar og mig langar að nota þetta tækifæri til að færa Grindvíkingum og öðrum þakkir fyrir innsendar umsagnir.

Virðulegi forseti. Ég legg til að frumvarpinu verði vísað til efnahags- og viðskiptanefndar og til 2. umræðu að lokinni þessari umræðu.

###

Herra forseti. Upplýsingagjöf til ríkisstjórnar og inn á ráðherranefndarfundi frá ýmsum aðilum inni í stjórnkerfinu og viðbragðsaðilum hefur verið mikil og við hefðum annars ekki haft burði til að fara í allt það sem bent var á að þyrfti að gera, ýmist til skemmri tíma, millilangs tíma eða lengri tíma. Heilt yfir hefur okkur held ég farnast að taka ákvarðanir í ágætri röð, en við hefðum auðvitað aldrei náð að framkvæma allt sem hefur verið framkvæmt nema fyrir það fólk sem starfar þarna dag og nótt til að koma því áleiðis. Það er ekki þannig að það hafi komið bil í uppbyggingu eða viðbrögðum eða ákvörðunum í þessu ferli. Við höfum sífellt verið að. En aftur: Talandi um að læra af reynslunni og ákvarðanatökunni, sem ég er sammála og við þurfum að geta gert, þá vil ég líka að við minnum okkur á í hvernig landi við búum og hvað við þurfum að gera. Ég vona að þingheimur geti sameinast um þau verkefni sem eru langt umfram það sem við höfum gert hingað til.

###

Herra forseti. Ég þakka hv. þingmanni þessa fyrirspurn. Í þeim aðstæðum sem við höfum horft framan í undanfarið er það auðvitað þannig að við hlaupum hratt á ýmsum stöðum og við þurfum að taka ákvarðanir hratt, sumar stórar. Ég get alveg sagt það hér að hluti af því að standa í stafni og taka stórar ákvarðanir er að vera meðvitaður um að það eru ekki alltaf allar ákvarðanir sem voru algjörlega réttar eða gerðar í réttri röð og ég skal bara í öllu sem viðkemur þessu eða hverju öðru vera mjög framarlega í flokki til að segja það. Ég held að það væri mjög skrýtið ef við viðurkenndum það ekki. Hins vegar hafa verið unnin kraftaverk á þessu svæði undanfarnar vikur og mánuði og þegar við þurfum að forgangsraða verkefnum með tilliti til þess hvað er byggt á bestu mögulegu upplýsingum um það í hvaða röð við eigum að gera hlutina þá gerum við okkar besta í því. Það hefur aldrei verið þannig að við höfum ekki farið í einhverjar framkvæmdir vegna þess að við höfum sagt: Heyrðu, við eigum ekki fjármagn til þess að gera það. Það hefur aldrei verið ástæða og verður ekki ástæða þegar kemur að viðbragði í náttúruhamförum. Við hins vegar vitum og sjáum það núna og undanfarnir mánuðir hafa verið gríðarlega sterk áminning um það í hvernig landi við búum og við skuldum ýmiss konar innviðauppbyggingu viðbragðsgetu. Við þurfum að efla okkar viðbragðsaðila. Við þurfum meiri raforku, við þurfum meira af heitu vatni, við þurfum líka að sækja lághita og HS Orka er farin í lághitaborun þar sem vonir standa til að geta fundið 50–60°C heitt vatn. Það mun sannarlega taka einhverja örfáa mánuði en er farið af stað. Við vitum líka að þarna var ekki vandinn að það vantaði akkúrat raforku inn á svæðið heldur getu dreifikerfisins til að koma henni áleiðis. Við höfum því tekið margar stórar ákvarðanir og þær eldast vel en verkefninu er ekki lokið og við þurfum að gera betur.

###

Virðulegi forseti. Ég mæli fyrir frumvarpi til laga um tímabundinn rekstrarstuðning vegna náttúruhamfara í Grindavíkurbæ. Í frumvarpinu er lagt til nýtt úrræði sem ætlað er að koma til móts við vanda rekstraraðila vegna jarðhræringanna í Grindavík. Þann 13. janúar boðuðu stjórnvöld slíkt úrræði þegar tilkynnt var um að bærinn yrði lokaður í a.m.k. þrjár vikur á þeim forsendum að brúa mögulega millibilsástand á meðan sprunguhætta í bænum væri metin. Degi síðar hófst gos rétt norðan við bæinn sem breytti forsendum enn á ný.

Markmið þessa lagafrumvarps er að stuðla að því að rekstraraðilar sem orðið hafa fyrir verulegu tekjufalli vegna jarðhræringa og náttúruhamfara í Grindavíkurbæ geti viðhaldið nauðsynlegri lágmarksstarfsemi, varðveitt viðskiptasambönd og hafið starfsemi á ný með stuttum fyrirvara og tryggt viðbúnað. Gert er ráð fyrir því að úrræðið standi öllum rekstraraðilum í sveitarfélaginu til boða, hvort sem þeir eru einstaklingar eða lögaðilar. Skilyrði er að viðkomandi hafi stundað atvinnurekstur eða sjálfstæða starfsemi, með starfsstöð í Grindavíkurbæ, þegar rýma þurfti bæinn, 10. nóvember 2023. Til að eiga rétt á úrræðinu þarf rekstraraðili að hafa orðið fyrir a.m.k. 40% tekjufalli vegna náttúruhamfaranna. Þá er einnig skilyrði að viðkomandi sé í skilum með skatta og gjöld sem komin voru á eindaga fyrir 10. nóvember sl., hann hafi skilað skattskýrslum og öðrum skattgögnum og bú hans hafi ekki verið tekið til gjaldþrotaskipta.

Tekjufall ber að reikna út fyrir hvern mánuð og gert er ráð fyrir að unnt verði að fá rekstrarstuðning vegna tímabilsins nóvember 2023 til og með apríl 2024. Fjárhæð styrks samkvæmt frumvarpinu er þannig reiknuð að hún er margfeldi stöðugilda í rekstrinum með 600.000 kr. og tekjufallshlutfalli fyrir hvern mánuð. Við útreikning á styrkfjárhæð er að hámarki gert ráð fyrir tíu stöðugildum en ég vil þó taka fram að fyrirtækjum með fleiri stöðugildi en tíu er að sjálfsögðu heimilt að sækja um. Rekstrarstuðningur fyrir hvern mánuð getur þannig að hámarki orðið 6 millj. kr. ef stöðugildi eru tíu og tekjur hafa dregist saman um 100%. Styrkfjárhæð getur þó ekki orðið hærri en sem nemur rekstrarkostnaði viðkomandi fyrirtækis í umsóknarmánuði.

Í frumvarpinu er ekki gert ráð fyrir því að launakostnaður sé talinn með rekstrarkostnaði enda er hann bættur sérstaklega gegnum annað tímabundið úrræði til stuðnings Grindvíkingum.

Líkt og gildir vegna úrræðisins sem er í gildi vegna launagreiðslna til Grindvíkinga er í frumvarpinu lagt til að endurgreiða beri rekstrarstuðning ef rekstraraðili greiðir út arð innan árs frá lokum stuðningstímabilsins, sem er fyrir 1. maí 2025. Gert er ráð fyrir að rekstraraðili sæki um rekstrarstuðninginn til Skattsins og að hægt verði að kæra ákvarðanir Skattsins til yfirskattanefndar.

Efri mörk á mati á kostnaði ríkissjóðs við stuðninginn eru 2.700 millj. kr.

Óvissan um framvinduna og tjónið í Grindavík er enn mikil og því gildir það sama um þetta úrræði eins og önnur úrræði stjórnvalda að endurskoða þarf hvort og þá hvernig tekist verður á við stöðuna þegar úrræðið rennur út í apríl og staðan kann að vera allt önnur en í dag og raunar, miðað við atburði dagsins, kann óvissan að aukast enn hraðar.

Virðulegi forseti. Ég legg til að frumvarpinu verði vísað til efnahags- og viðskiptanefndar og til 2. umræðu að lokinni þessari umræðu.

###

Herra forseti. Fyrst með fjármálaráðherrahattinn þá auðvitað hangir það saman við í hvað við setjum almennt fjármuni. Og þegar ég tala um skýra forgangsröðun og að við ættum að einfalda efnahagsreikning ríkisins og að við ættum að losa okkur undan rekstri á eignum sem ríkið þarf ekki að sjá um þá er það undirliggjandi markmið að við séum betur í stakk búin til að forgangsraða í þágu þess sem ríkið á að tryggja að sé gert. Það er til að mynda þetta verkefni. Og þetta segi ég þá þannig að það snúist ekki eingöngu um að ríkið geri það heldur að tryggt sé að því sé sinnt, vegna þess að við finnum líka þennan gríðarlega mikla vilja og metnað og skapandi nálgun einstaklinga þarna úti, alls konar úrræði sem við eigum líka að vera óhrædd við að hleypa að til að geta þjónustað þá einstaklinga sem á því þurfa að halda. Og hvað segir það okkur að það sé upplifun aðstandenda að fangelsin grípi fyrr heldur en önnur úrræði? Það er hluti af því hvernig viðhorf okkar eru og hvernig regluverkið er þegar kemur að fólki sem er til að mynda í neyslu. Því myndi ég vilja breyta og ég held að við sem samfélag værum betur stödd ef við leyfðum okkur að tala um það eins og það er.

###

Herra forseti. Það er skrýtið kannski að segjast fagna því, en ég geri það samt, aukinni umræðu og áherslu hér inni í þingsal og m.a. frá hv. þingmanni um það hvar við erum stödd sem samfélag þegar kemur að þessari miklu fjölgun einstaklinga sem eru á þessum stað og hver kostnaðurinn er fyrir samfélagið allt, bæði beinn kostnaður og annar samfélagslegur kostnaður. Við þurfum að horfa á það með raunsæjum hætti og ég held að það væri líka gagnlegt að við tækjum umræðuna frá ýmsum sjónarhornum og líka þeim sem eru óþægileg.

Ég er sammála hv. þingmanni um að við þurfum að vera með heildstæða stefnu og við þurfum heildstæða nálgun og það kallar á mikið samstarf á milli ráðuneyta, stofnana sveitarfélaga, allt þetta, sem við sem kerfi eigum bara óþolandi erfitt stundum með. En það er auðvitað mikil áhersla á þetta atriði inni í kerfinu og auðvitað er fagráðherrann, sem er ekki svo sem ekki einn heldur fleiri en einn, með það á sínu borði og vinnur það af miklum heilindum og með skýran fókus.

Við þurfum líka að hugsa: Hvernig erum við sem samfélag? Hvernig komum við sem samfélag fram við einstaklinga sem eru í þessari stöðu? Hver eru viðhorf okkar? Hvernig er regluverkið okkar? Getum við gert betur í skaðaminnkun? Svarið mitt við því er já, við getum sannarlega gert það. Er það tilfinningaþrungin umræða að taka? Mér finnst það oft vera þannig og ég hef alveg skilning á því. En hvernig gengur okkur sem samfélagi og sem löggjafarvaldi að tala um þau mál út frá alls konar óþægilegri hliðum þess, eins og þeirri að við myndum helst vilja að enginn þyrfti að glíma við það en við gerum það samt? Hvernig getum við hér náð betri tökum á því þannig að fólk upplifi að við séum tilbúin  til að grípa það óháð því hvernig það lendir í þeirri stöðu? Hvernig geta kerfin unnið betur saman? Og jú, örugglega kemur þar inn líka fjármagn en hugsum líka hvað við gætum sparað, hvaða fjármuni við gætum fundið  ef við nálguðumst þetta í heild sinni, öll kerfi, og ef við leyfðum okkur að tala miklu meira um þátt skaðaminnkunar í öllu þessu.

###

Herra forseti. Miðað við það sem seðlabankastjóri sagði í gær hljótum við að vona og vænta og gera hvað við getum til að tryggja að a.m.k. þeir þættir sem við getum haft áhrif á, — aðrar ákvarðanir eru teknar í sjálfstæðum seðlabanka — eins og það hvernig aðilar á vinnumarkaði semja sín í milli, eins og það hvernig ríkisfjármálin birtast, bæði aðkoma okkar að þeim samningum og sömuleiðis fjármálaáætlun sem kemur hingað inn í þingið í mars. Við hljótum að gera hvað við getum til að styðja við það verkefni, að það séu forsendur til að lækka vexti. Ég þekki það að hv. þingmaður hefur miklar skoðanir á vaxtastigi Seðlabankans og talar um ofbeldi hans og ofbeldi stjórnvalda sem ég get að sjálfsögðu ekki tekið undir. Þannig að já, við erum kannski ósammála um leiðirnar. Ég held samt að við ættum að einblína á það að við erum algerlega sammála um meginmarkmiðið og til hvers er að vinna og hverjir munu njóta góðs af því fyrst og fremst, sem eru þau sem lakast standa í samfélaginu, að okkur takist þetta verkefni og við getum það.

###

Herra forseti. Ég er ekki ósammála þegar hv. þingmaður segir að á endanum snúist þetta um getu fólks til þess að bæði eiga og reka húsnæði og eiga í sig og á. Ég er sammála því. Það er kannski eitthvað sem við mættum vera duglegri að tengja við þegar við erum að tala um stórar tölur og prósentur, verðbólgu og vaxtastig, ríkisfjármál og afgang og annað slíkt: Af hverju erum við yfirhöfuð að hafa skoðun á því? Af hverju hefur maður sýn á það hvernig þeir hlutir eiga að vera? Það er auðvitað ekki fyrir ríkissjóð sem slíkan heldur fyrir samhengi hlutanna og einmitt á endanum hvernig okkur gengur sem samfélagi að gera fólki kleift að eiga í sig og á og geta komið sér þaki yfir höfuðið og staðið þar vörð um sig og sína fjölskyldu. Þess vegna viljum við ná verðbólgu niður og ná vaxtastigi niður. Það er erfiðara einmitt fyrir þá hópa sem lakast standa að eiga í sig og á og reka húsnæði og hvað þá að komast inn á húsnæðismarkað þegar uppi eru þær aðstæður sem nú eru uppi. Þannig að ég leyfi mér að halda því fram að við hv. þingmaður séum sammála um þetta.

Varðandi húsnæðislið vísitölu þá hefur Hagstofan þegar kynnt að sú breyting eigi að raungerast á vormánuðum og ég er ánægð með það. Ég hef engin völd til að kippa því úr sambandi eða stinga því í samband frá og með deginum í dag enda er það á ábyrgð Hagstofunnar sem hefur sýnt fram á að þeirra nýja útfærsla á þessu, hvernig þetta er reiknað, er betri leið heldur en sú sem nú er og það þurfi að gera þetta með réttum hætti. Það er búið að kynna þetta og það er gott og styttist mjög í að það taki gildi. Við höfum auðvitað horft fram á miklar launahækkanir hér, 10% launahækkanir undanfarið ár, sem líka hefur áhrif á það hvernig þessir liðir eru reiknaðir. En ég bara segi: Við erum sammála um að heildarmarkmiðið sé að ná verðbólgu og vöxtum niður og við hljótum að vinna út frá því.

###

Herra forseti. Það sem ríkisstjórnin á að gera í mínum huga er fyrst og síðast og a.m.k. að tryggja að ríkisfjármálin styðji við það heildarmarkmið sem við í orði segjumst öll vilja ná markmiðum með, þ.e. að ríkisfjármálin styðji við að það séu forsendur til þess að verðbólga lækki og vaxtastigið fari niður. Við hv. þingmaður erum sammála, a.m.k. í orði, um að það væri eftirsóknarvert að ná frekari árangri í því að geta sagt að vinnumarkaðsmódelið hér væri til samræmis við það sem er á Norðurlöndunum. Það er ýmislegt sem þyrfti að breytast í því og ég held að það væri mjög til bóta ef við sem löggjafarvald myndum sameinast um að gera það sem við getum til að tryggja að það sé raunverulega samanburðarhæft. Við erum auðvitað hér með gríðarlega sterk velferðarkerfi og undanfarin ár hefur hagnaður og aukinn hagvöxtur skilað sér í formi launahækkana. Ég veit ekki hvort fólk myndi vilja fara til baka og sleppa því og styðja frekar við tilfærslukerfin. Það sem ég átti við með mínum orðum er t.d. það að vaxtabótakerfið sem við höfum látið fjara út, meðvitað og upplýst og markvisst og annað húsnæðisbótakerfi tekið við, það teldi ég skaðlegt ef við ætluðum að fara að endurvekja að nýju. Viðbætur við barnabætur og annað slíkt er að sjálfsögðu annað mál en vaxtabótakerfið er það sem ég átti við.

###

Herra forseti. Ég vil byrja á því að taka undir það sem hv. þingmaður segir um þetta stóra verkefni sem blasir við okkur, að sigla því í höfn að Grindvíkingar hafi færi á því að fjárfesta á nýjum stað og eignast nýtt heimili, a.m.k. til millilangs tíma eða mögulega til mjög langs tíma. Við horfum á það nú í tölum að það hægir sannarlega á fjölgun aðfluttra en höfum horft upp á gríðarlega mikinn vöxt, allt að 1.000 manns á mánuði. Það segir okkur að verkefnið sem snýr að fjölda þeirra sem eru í Grindavík og þurfa að koma sér fyrir á nýjum stað er viðráðanlegt og að okkar mati hefur það í raun takmörkuð áhrif svona í heildarsamhenginu. Því virðist seðlabankastjóri vera sammála og nefndi það sérstaklega í gær að það væri ekki stórt áhyggjuefni, áhrifin væru takmörkuð, en sannarlega hefðum við áhyggjur af Grindvíkingum.

Þegar spurt er um þau sem eru að reyna að komast inn á húsnæðismarkaðinn og horfa upp á vegginn að því að komast þangað inn rísa og hækka og hækka, þá er það auðvitað mjög stórt verkefni sem við hljótum að vilja ná árangri í. Þar er það bara einfaldlega, þannig að það að ná niður verðbólgu og vaxtastigi er langstærsta hagsmunamálið fyrir þennan hóp og okkur öll. En sannarlega er það fyrir tekjulægri hópa og þau sem eru að reyna að komast inn á erfiðan húsnæðismarkað stærra verkefni heldur en fyrir ýmsa aðra hópa. Ég segi bara aftur: Við verðum að tryggja það að ríkisfjármálin styðji við það markmið. Við verðum að vona að aðilar vinnumarkaðarins semji á þann hátt að við höfum forsendur til að sjá verðbólgu fara niður og vaxtastigið fara niður, sem er langöflugasta leiðin fyrir fólk til að komast inn á fasteignamarkaðinn.

###

Frú forseti. Við erum í raun að nýta þá reynslu, eins skemmtileg og hún var, úr  heimsfaraldri, þ.e. við erum að horfa á tekjufallsstyrki. Við reynum líka að læra af reynslunni, það sem betur hefði mátt fara, í nálgun á það. Við erum til að mynda að leggja upp með að það verði miðað við raunverulegt tekjufall. Í stóru aðgerðinni í Covid fyrir landið allt var þetta sett í þrep og það var töluvert gagnrýnt, en þar vorum við líka í kappi við tímann, vorum með allt landið undir. Núna teljum við raunhæft að miða við raunverulegt tekjufall vegna þess að mengið er minna og það er þá í leiðinni vonandi hægt að   undirbyggja það  — ég vona að það reyni ekki á það aftur, en ef það gerir það þá gætum við miðað við raunstöðu.

Í því frumvarpi sem ég vona að komi inn í þingið í næstu viku er verið að gera ráð fyrir að rekstrarstuðningur sé að hámarki 6 millj. kr. fyrir hvern almanaksmánuð hjá rekstraraðila og miðað við u.þ.b.  tíu starfsmenn. Þessar tölur erum við að máta við — bara ef þú horfir á mengi atvinnurekenda í Grindavík: Hverjir eru einyrkjar? Hvað eru margir starfsmenn? Hvað eru þetta mörg fyrirtæki? Þá er þessi útfærsla mátuð sérstaklega á þær aðstæður og þá stöðu, þannig að við teljum okkur vera að gera gagn með því og að þetta sé þetta súrefni. Við vorum til að mynda að hugsa þetta   meira í einhverju  svona viðspyrnuviðhorfi. En það verður dálítið skrýtið þegar á sama tíma er verið  segja: Heyrðu, að öllum líkindum er enginn  að fara að vera þarna með hefðbundinn atvinnurekstur sem er hluti af hverju samfélagi á næstu misserum. Ég lít svo á að það sem er þá eftir snúi þá bara að aðgengismálum fyrir þessa hafnartengdu starfsemi,  hafnarstarfsemina í bænum. Er raunhæft að þau  geti haldið þar áfram? Munu þau  geta farið um  og  treyst á að nálgast sínar vörur og komist á staðinn? Og ef svo er, er þá eitthvað við þessar breyttu aðstæður sem þarf að gera sérstaklega til að þau haldi einmitt áfram þar en fari ekki eitthvert annað? Og það kallar á samtal.

###

Frú forseti. Það er rétt hjá hv. þingmanni að við settum í forgang það stóra verkefni að geta svarað fólki og fjölskyldum búsettum í Grindavík varðandi það  með hvaða hætti þau geta gert ráðstafanir til millilangs eða lengri tíma. Við höfum líka verið að vinna að þessu frumvarpi  en þegar aðstæður breytast síðan ansi hratt og við erum einhvern veginn farin að taka ákvarðanir sem miða að því að enginn muni eiga heima í Grindavík næstu misseri þá vildi ég taka  snúning á því hvort þau úrræði sem byrja í raun sem tekjufallsstyrkur, eiginlega viðspyrnustyrkur og brú yfir í eitthvert nýtt ástand sem  við vitum ekki hvenær kemur, hvort það kemur og hvar, að við pössum það alla vega að markmiðin séu skýr.

Ég á  fund núna með fyrirtækjum á svæðinu til þess einmitt að eiga þetta samtal vegna þess að markmiðið með þessu frumvarpi sem núna er í smíðum er  að gefa fyrirtækjum súrefni og  að brúa yfir í eitthvað annað. Það er aðeins mismunandi hvað það er eftir því hver starfsemin er. Til að mynda ef þú ert að reka hárgreiðslustofu í Grindavík, þú ætlaðir mögulega að reka hárgreiðslustofu  annars staðar en þú gerir það augljóslega ekki í Grindavík. Það eru dæmi um starfsemi sem er bæði    í Grindavík og annars staðar og þá getur viðkomandi haldið þeirri starfsemi áfram en hann hefur örugglega orðið fyrir tekjufalli vegna þess að enginn gat verslað við viðkomandi  í Grindavík. Þetta er auðvitað hugsað aftur í tímann frá því að atburður hófst og út apríl. Þannig að þetta er líka bara til að svara þeim áhyggjum  sem atvinnurekendur hafa núna  af því að rekstur þeirra stendur verr vegna alls, að það sé þá leiðrétt upp að einhverju marki. En við erum hérna t.d. að miða  við ekki svo marga starfsmenn, upp að tíu starfsmönnum, og þarna eru auðvitað stór fyrirtæki með miklu fleiri starfsmenn. Þar hefur maður heyrt mjög skýrt að það er vilji til að halda því áfram og það kemur bráðum í ljós hversu raunhæft það er og þá er spurning hvað kemur í framhaldi af því.

###

Herra forseti. Ég vil byrja á því að skýra þau orð mín að þegar ég segi að húsnæðisvandi sé leystur þá er ég að vísa í stóra verkefnið gagnvart Grindvíkingum og að þeim sé gert  kleift að fjárfesta á nýjum stað og gera sínar ráðstafanir. Þar er ég að tala um þann afmarkaða húsnæðisvanda. Ég er ekki að fullyrða að við verðum búin að leysa húsnæðisvandann í íslensku samfélagi innan einhverra missera, enda er það viðvarandi verkefni sem öll lönd í kringum okkur eru sömuleiðis að glíma við og er mjög flókið samspil varðandi   hvaða áhrif mismunandi aðgerðir hafa. Ég geri ráð fyrir að við hv. þingmaður séum kannski ekki að öllu leyti sammála um hvaða leiðir eru skynsamlegastar þar en við erum sammála um að gera það sem þarf fyrir þau sem eru núna í millibilsástandi. Þess vegna erum við að nýta þennan ramma. Mér finnst mikilvægt að við aðskiljum það neyðarástand sem þarna skapast frá almenna húsnæðiskerfinu, húsnæðislausnir og inngrip ríkisins í því til að reyna að leysa það mál. En  við vitum líka að það er  að hægja á fólksfjölgun til landsins. Við erum ekki orðin 400.000  eins og við héldum í smástund, gaman að segja frá því, sem setur auðvitað ákveðin önnur verkefni í annað samhengi, þ.e. til að mynda fólksfjölgun, áskoranir á húsnæðismarkaði, fjölda þeirra sem þar er. Í því samhengi er verkefnið sem snýr að Grindvíkingum  vel viðráðanlegt. En það breytir ekki því að við ættum að nýta þá stöðu sem upp er komin í að taka frekari ákvarðanir til þess að hafa jákvæð áhrif á framboðshlið. Þar eru ýmsar leiðir færar sem ég myndi vilja að markaðurinn leysti fyrst og síðast. Þar er bæði hægt að einfalda allt regluverk og svo eru uppi hugmyndir um að sveitarfélög stígi fram og skipuleggi íbúðir sem  geta verið fyrir Grindvíkinga eða aðra.

###

Herra forseti. Ég þakka hv. þingmanni fyrir þessi atriði sem hún kemur hér inn á. Það er mjög mikilvægt að það komi fram að huga að þessu samspili við  annað sem er gert, bæði hvað varðar Grindavík en líka almennt um hlutverk Bríetar á húsnæðismarkaði. Þess vegna tel ég mjög mikilvægt að það sé skýrt að það er í síðasta lagi innan þriggja ára frá því að greiðsla var innt af hendi sem gert er skilyrði um endurgreiðslu hlutafjárins. Hugmyndin er  og uppleggið er, og það er skýr stefna og skýrt tekið fram og þarf að vera alveg á hreinu, að þetta er tímabundið ástand, þessi kaup á einmitt þessu svæði,  hlutverk Bríetar er ekki hugsað hérna á höfuðborgarsvæðinu. Við nýtum þetta fyrirkomulag sem er til þess að mæta þessum tímabundna vanda, setjum það inn í löggjöf að það sé heimilt og það er alveg skýrt að það er stefnt að því að selja eignirnar að nýju þegar húsnæðisvandinn er leystur.

Ég myndi segja að það þyrfti miklu stærri umræðu ef við ætluðum að  gera stefnubreytingu á þessu umhverfi og breyta hlutverki og eðli Bríetar almennt. Við lítum  svo á að þetta sé bráðabirgðastaða, bráðabirgðavandi, og við nýtum þetta fyrirkomulag til að leysa þann vanda og getum gert það eins hratt og örugglega og kostur er. Þannig að þetta er ekki hugsað til langframa en það er mikilvægt að þetta gangi í gegn þannig að við getum brúað þetta bil þar til fólk getur  farið í sínar fjárfestingar eða gert þær ráðstafanir sem það telur sig þurfa. En auðvitað getur einhver hluti þess hóps verið áfram á leigumarkaði, jafnvel í þessum íbúðum, þannig að það er þá sá tími sem áfram má líða. En eftir því sem fleiri fara annað  þá mun þessi fjöldi íbúa út af þessu úrræði ganga til baka.

###

Virðulegi forseti.  Ég mæli fyrir frumvarpi til fjáraukalaga fyrir árið 2024 sem er að finna á þskj. 932. Með frumvarpinu eru lagðar fyrir Alþingi tillögur um breytingar á fjárheimildum nokkurra málefnasviða og málaflokka vegna eldsumbrota og jarðhræringa við Grindavík. Atburðarásin síðustu vikur og mánuði með hraunrennsli innan bæjarmarka, sprungumyndunum og skemmdum á mikilvægum innviðum er þess eðlis að auka þarf stuðning við íbúa Grindavíkur sem var gert að yfirgefa heimili sín í nóvember 2023.

Í fjárlögum yfirstandandi árs er gert ráð fyrir rúmum 3 milljörðum kr. vegna ástandsins í Grindavík. Þyngst vega launagreiðslur og húsnæðisstuðningur við íbúa bæjarfélagsins en launagreiðslurnar voru fjármagnaðar til skamms tíma. Auk þess var Veðurstofa Íslands sérstaklega styrkt til að stofnunin gæti betur tryggt rekstur sinn og samtúlkun gagna í jarðskjálfta- og eldgosavá. Loks var veitt fjárheimild vegna vaxtaniðurgreiðslna við kaup á húsnæði í gegnum leigufélagið Bríeti vegna kaupa á íbúðum fyrir Grindvíkinga. Í ljósi nýjustu atburða er gert ráð fyrir að framlengja og auka við úrræði vegna eldsumbrota við Grindavík og tekur fyrsta fjáraukalagafrumvarp fyrir árið 2024 eingöngu til þessara atburða.

Lög um opinber fjármál marka skýra stefnu um hlutverk og efni fjáraukalaga. Þannig er tilgreint í lögunum að fjármála- og efnahagsráðherra sé heimilt að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með öðrum þeim leiðum sem tilgreind eru í lögunum. Ef fyrrgreindar leiðir duga ekki til er enn fremur hægt að mæta tímabundnum, ófyrirséðum og óhjákvæmilegum útgjöldum, sem ekki er hægt að mæta með öðrum hætti, með almennum varasjóði. Í þessu frumvarpi er um að ræða tillögur um ný verkefni og auknar heimildir sem varða útgjaldamál sem voru ófyrirséð við afgreiðslu fjárlaga eða teljast nú orðin brýn eða óhjákvæmileg. Í frumvarpinu er farið fram á auknar fjárheimildir til fjögurra málaflokka á árinu 2024 sem nema um 7,4 milljörðum kr. en það svarar til tæplega 0,5% hækkunar á heildarfjárheimildum í gildandi fjárlögum.

Á móti auknum fjárheimildum er lagt til að heimildir um almennan varasjóð verði lækkaðar um samsvarandi fjárhæð. Með þessu móti er í raun verið að nýta fyrirliggjandi heimildir í almenna varasjóðnum þótt það fari í gegnum fjáraukalög.

Ég vil vekja athygli á því í tengslum við hlutverk og umfang fjáraukalaga að í 24. gr. laga um opinber fjármál er kveðið á um almennan varasjóð A-hluta ríkissjóðs. Skilyrði fyrir ráðstöfun úr sjóðnum eru samskonar og þau sem gilda um frumvarp til fjáraukalaga, þ.e. að honum er ætlað að bregðast við útgjöldum sem eru tímabundin, ófyrirsjáanleg og óhjákvæmileg.  Það er hins vegar mat ríkisstjórnarinnar að best fari á því að þau verkefni sem eru inntak þessa frumvarps verði að svo stöddu ekki fjármögnuð beint með framlögum úr almenna varasjóðnum heldur óskað eftir heimildum með sérstökum fjáraukalögum. Að mínu mati fer einfaldlega betur á því að gera það með þessum hætti til að tryggja betur aðkomu þingsins að málum af þessari stærðargráðu.

En þá að meginefni frumvarpsins. Í frumvarpinu eru lagðar til auknar fjárheimildir til viðeigandi málefnasviða og málaflokka ráðuneyta vegna fimm liða, samtals um 7,4 milljarðar kr. Í fyrsta lagi er um að ræða framlengingu um fjóra mánuði á tímabundnum stuðningi til launagreiðslna, eða til loka júnímánaðar. Áætluð útgjöld vegna þessa nema 4,8 milljörðum kr. eða um 1,2 milljörðum kr. á mánaðargrundvelli. Í fjárlögum 2024 er gert ráð fyrir 2,4 milljörðum kr. vegna stuðnings til loka febrúar.

Í öðru lagi er aflað heimilda vegna nýs úrræðis um tímabundinn rekstrarstuðning vegna náttúruhamfara í Grindavíkurbæ. Er það í samræmi við frumvarp þess efnis sem er í smíðum, en gert er ráð fyrir að það taki til tímabilsins nóvember 2023 til og með apríl 2024 og er kostnaður þess áætlaður um 1,5 milljarðar kr. Gert er ráð fyrir að stuðningurinn verði í formi beinna styrkja til rekstraraðila í Grindavík og er markmiðið að styðja rekstur þar sem starfsemin fer fram í Grindavík og hefur skerst verulega með beinum eða óbeinum hætti vegna jarðhræringanna, t.d. þá rekstraraðila sem hafa tekjur af því að selja vörur og þjónustu á staðnum. Gerðar verða ýmsar kröfur til þeirra rekstraraðila sem hljóta stuðning svo sem ótakmörkuð skattskyldu hér á landi, einnig að rekstraraðili sé hvorki í vanskilum með opinber gjöld né að bú hans hafi verið tekið til gjaldþrotaskipta. Þá er gert ráð fyrir að rekstrarstuðningurinn sé að hámarki 6 millj. kr. fyrir hvern almanaksmánuð hjá rekstraraðila. Endanleg útfærsla rekstrarstuðningsins er enn í mótun og getur kostnaðarmatið því tekið breytingum en ég geri ráð fyrir að það komi hingað til þingsins mjög fljótlega, vonandi í í næstu viku.

Í þriðja lagi er gert ráð fyrir að sérstakur húsnæðisstuðningur vegna náttúruhamfara í Grindavík verði framlengdur um fjóra mánuði eða til loka júní auk þess sem forsendum um hámarksgreiðslur verður breytt, en áætlaður kostnaðarauki er um 900 millj. kr. Um er að ræða viðbótarhúsnæðisstuðning til þess að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar. Fjárheimild í fjárlögum ársins 2024 nemur 450 millj. kr. miðað við gildistíma út febrúar, eða um 225 millj. kr. á mánuði. Í forsendum frumvarpsins er gert ráð fyrir að hærra hlutfall íbúa í Grindavík muni nýta úrræðið en áður, eða 85–95%. Þá er lagt til að hækka þak húsnæðisstuðningsins úr 75% í 90% af húsnæðiskostnaði. Auk þess er gerð sú breyting að þrepum verður fjölgað við ákvörðun hámarksfjárhæðar stuðningsins eftir fjölskyldustærð.

Í fjórða lagi er gert ráð fyrir að ríkissjóður greiði vexti og verðbætur af sjóðfélagalánum hjá lífeyrissjóðum, en um er að ræða sams konar ívilnun og bankar hafa þegar veitt sínum lántakendum á sinn kostnað. Það skal segjast eins og er að það er umhugsunarvert að lífeyrissjóðir telji sér ekki fært að mæta yfirstandandi hamförum með sambærilegum hætti og aðrir lánveitendur. Gert er ráð fyrir að þessi kostnaður verði greiddur fyrir sex mánaða tímabil til samræmis við eftirgjöf bankanna og er kostnaður metinn um 140 millj. kr. en kostnaðarmatið tekur mið af heildarfjölda sjóðfélagalána hjá lífeyrissjóðunum. Miðað er við að úrræðið verði formfest í formi samnings milli fjármála- og efnahagsráðuneytisins og viðeigandi lífeyrissjóða.

Þá er loks í fimmta lagi gert ráð fyrir gjaldfærslu um 84 millj. kr. vegna vaxtaniðurgreiðslu við kaup á húsnæði í gegnum leigufélagið Bríeti en áformað er að kaupa 120 íbúðir til viðbótar þeim 80 sem gert var ráð fyrir í lok síðasta árs. Í frumvarpi þessu er lagt til að auka hlutafé í Bríeti um 3,4 milljarða kr. sem ætlað er að styðja við fyrirhuguð íbúðakaup. Vaxtaniðurgreiðslan helst í hendur við tillögu um hlutafjáraukningu. Með niðurgreiðslu vaxta er Bríeti gert kleift að bjóða Grindvíkingum leiguhúsnæði á viðunandi kjörum og stefnt að því að selja þær íbúðir um leið og færi gefst.

Í fjáraukalagafrumvarpinu eru einnig lagðar til breytingar á heimildarákvæði 6. gr. fjárlaga. Lagt er til að við greinina bætist einn liður sem heimilar að aukið verði við hlutafé í Leigufélaginu Bríeti ehf. til að styðja við tímabundin kaup félagsins á allt að 120 íbúðum sem leigja skal Grindvíkingum. Skilyrði er sett um endurgreiðslu hlutafjárins með lækkun hlutafjár þegar leysist úr húsnæðisvanda Grindvíkinga eða í síðasta lagi innan þriggja ára frá því að greiðslan var innt af hendi.  Sambærileg heimild var sett í fjáraukalög fyrir árið 2023 til kaupa á 80 íbúðum til leigu fyrir Grindvíkinga. Jafnframt var veitt heimild í fjárlögum 2024 fyrir 50 millj. kr. vaxtaniðurgreiðslu til Bríetar svo að félagið gæti boðið ásættanlegt leiguverð. Bríet hefur þegar gengið frá kaupum á þessum 80 íbúðum og úthlutað til Grindvíkinga.

Hæstv. forseti.  Ég hef nú farið yfir helstu þætti þessa frumvarps til fjáraukalaga fyrir árið 2024. Í ljósi aðstæðna er ljóst að þau gætu orðið fleiri þegar líður á árið, t.d. á enn eftir að útfæra endanlega uppgjör íbúðarhúsnæðis einstaklings og er kostnaður þess óljós. Sú vinna er á áætlun og má vænta tíðinda innan skamms.

Ég legg til að frumvarpinu verði, að lokinni þessari umræðu, vísað til 2. umræðu og hv. fjárlaganefndar þingsins sem tekur málið til þinglegrar meðferðar.

###

Herra forseti. Ég vil byrja á því að segja það alveg skýrt að þeim verkefnum sem ríkið á að sinna á að vera sinnt með sóma og við erum örugglega öll sammála um það hér að það þarf nýtt fangelsi og þessi mál þurfa að vera í lagi. Ríkið er búið að setja 400 milljónir í Sogn og 14 pláss í opnu rýmin fyrir kvenkyns fanga. Þessu til viðbótar eru þessar fjárheimildir auknar um samtals 340 millj. kr. á árunum 2024 og 2025 til þess að fjölga þessum rýmum á Sogni. En af því að ég segi að það eigi að vera algerlega skýrt að þeim grundvallarverkefnum sem ríkið á að sinna sé almennilega sinnt þá sakna ég þess oft í þessum sal að hlutirnir séu settir í einmitt það samhengi. Við sitjum enn þá á eignarhlut í Íslandsbanka, við sitjum á fullum Landsbanka, við erum með allar þessar stofnanir, við erum með of flókið regluverk. Við höfum svo mörg tækifæri til þess að hafa skýra forgangsröðun á því sem ríkið á að sinna og gera það vel og láta aðra um rest; hafa útboð á þjónustu þar sem við köllum eftir besta verði, sem of margir hér eru smeykir við. Í öllu slíku samhengi, ef við gerðum þetta almennilega og um það ríkti frekari pólitísk samstaða og hægt væri að koma því í gegnum þingið, þá væru þessi verkefni smáverkefni, til hliðar við allt það sem við bindum opinbert fjármagn í í dag og ættum ekki að gera.

###

Herra forseti. Ég þakka hv. þingmanni fyrirspurnina og vil nú byrja á því að segja að það að hér séu viðunandi fangelsi í fullvalda samfélagi sem er vel stætt er grundvallarhlutverk ríkisins og ég vona að við getum sameinast um að þeir hlutir eigi að vera í lagi. Ég er sammála ráðherranum í því að það var rétt að breyta þessum rúmu 2 milljörðum sem áttu að fara í viðhald í fjárfestingu í nýju fangelsi.

Ég er sammála hv. þingmanni í því að það er gríðarlega mikil vinna sem þarf að fara í og er viðvarandi. Sú staða er ekki ný af nálinni að mönnunarmál í fangelsum, starfsaðstaða, það að halda því fólki sem þar þarf að veita mjög mikilvæga þjónustu er erfitt verkefni og viðvarandi. Þar skiptir auðvitað máli að vinnuaðstæður séu eins og best verður á kosið í erfiðu umhverfi. Sömuleiðis er ég þeirrar skoðunar að við getum gert betur þegar kemur að betrun og umræðu um fanga á Íslandi.

Við erum með fjármálaáætlun í vinnslu og við erum í samstarfi við dómsmálaráðuneytið. Þar er stýrihópur að störfum varðandi byggingu nýs öryggisfangelsis á Litla-Hrauni. Það er bæði samtal og vinna í gangi og við vitum af þessu verkefni. Þar þarf að passa að við gerum það eins fjárhagslega skynsamlega og hægt er en auðvitað þannig að við lítum til lengri tíma og hugum að öðrum þáttum sem eru vandræði í fangelsismálum, þ.e. mönnun, að það sé hugað að því sömuleiðis, vegna þess að það skiptir okkur sem samfélag miklu máli að gera þetta eins og best verður á kosið og ef ríkið á að sinna einhverju þá eru það þessir hlutir. Auðvitað langar mig mjög mikið að komast í almenna umræðu um það hverju við gætum þá hætt til þess einmitt að forgangsraða betur í grundvallarverkefni ríkisins.

###

Herra forseti. Bara til að halda því til haga þá hefur samneysla, sem er þá kostnaður við reksturinn á mann, ekki verið að vaxa, svo það sé sagt, því hér er talað eins og svo hafi verið. Það breytir ekki þeirri sýn minni að í ríkiskerfinu sé of mikil sóun og á henni þurfi að taka, það þurfi að taka til þegar kemur að yfirbyggingu í kerfinu sem mun ekki leiða til skertrar þjónustu við fólk. Við sjáum auðvitað núna að verðbólgan er að fara niður og það hlýtur að vera gleðiefni og losar um víða. Það er hægt að fara í frekari sölu eigna og hætta verkefnum. Fagráðherrar verða auðvitað líka að hafa frumkvæði í því, ég stýri því ekki öllu saman. Og auðvitað þurfum við líka að hugsa um hvers virði langtímasamningar eru, ábyrgir langtímasamningar, ef það þýðir sem blasir við að ríkið þurfi með einhverjum hætti að koma að því. Við hljótum öll að vera sammála um að gera það a.m.k., en ekki segja að við ætlum ekki að gera neitt og taka á því að hér verði ekki náð saman. Það þarf að vera gert með ábyrgum hætti. En af því að hv. þingmaður sagði mig fara með rangt mál um að hér hafi verið útgjaldatillögur þá nefni ég bara eitt dæmi og það var sálfræðiútgjaldatillaga sem hér hefur komið fram.

Forseti minnir enn á takmarkaðan ræðutíma, bæði í fyrri og síðari ræðu; tvær mínútur í fyrri ræðu og ein mínúta í síðari ræðu.

###

Herra forseti. Ég þakka hv. þingmanni fyrir fyrirspurnina. Við erum í vinnu við fjármálaáætlun sem verður lögð fram á þinginu þegar fram líða stundir og margt af því sem hv. þingmaður nefnir verður auðvitað til umræðu þar og ákvarðanir teknar. Þar munu birtast m.a. áherslur og nálgun sem hv. þingmaður spyr um en það þarf auðvitað að fara sína leið í þriggja flokka samstarfi.

Hv. þingmaður fullyrðir hér að þjónusta í heilbrigðiskerfinu hafi ekki batnað. Ég er í fyrsta lagi ekki sammála því. Segjum sem svo að það væri þannig að þjónusta í heilbrigðiskerfinu hafi ekki batnað, þá hefur það ekki verið vegna þess að við höfum verið að skera þar niður eða ekki að bæta í fjármagn. Það er þá ýmislegt annað sem þarf að koma til. Við erum með 3% aðhaldskröfu á Stjórnarráðið og svo hin almennu 2%. Ég hef áður nefnt í þessum stól að við erum með 164 stofnanir í þessu landi með tæplega 400.000 manns. Í því felst sóun, í því felst óþarfayfirbygging í allt of mörgum stofnunum og breytingar á því myndu ekki skerða þjónustu við fólk sem á þjónustunni þarf að halda. Við sitjum á mjög miklu magni fasteigna sem ég myndi vilja leggja mikla áherslu á að ríkið losaði sig einfaldlega undan. Við sitjum líka á þróunarreitum og þar er spurning: Er ríkisvaldið best til þess fallið að auka virði þeirra og selja þá svo eða eigum við að selja þá og láta aðra um það? Það getur verið mismunandi sýn á það.

… ekki rétt.Það hefur ekki heldur skort á útgjaldatillögur frá flokki hv. þingmanns sömuleiðis í því. Ég er ekki á þeirri skoðun að leiðin til þess að bæta ríkisreksturinn felist í frekari skattahækkunum enda greiðum við hér eina hæstu skatta innan OECD.

###

Frú forseti. Það er nefnilega hárrétt sem hv. þingmaður segir, það er þessi einhvern veginn fordæmalausa staða og mikla óvissa. Ef við hugsum til úrræðanna í Covid og skilyrða og annars slíks — jú, við héldum sannarlega fyrst að þetta yrði  skemmri tími sem síðan varð lengri, en við vorum allan tímann algerlega örugg um hvað tæki við og þess vegna vorum við að fjárfesta með þeim hætti sem við gerðum.

Þarna þarf að vega og meta. Svigrúmið þarf auðvitað að vera til staðar fyrir fólkið til að geta  haldið sínum atvinnurekstri áfram. En það þarf líka að gera það í samtali við íbúa og þá sem eru með þessi fyrirtæki vegna þess að það er ekki hægt að stilla það þannig af að þau geti ekki fært sig af því að þau eigi að taka óvissuna á sig til að geta viðhaldið einhverri von fyrir bæjarfélagið. Auðvitað er hægt að treysta því að verði forsendur til að byggja upp samfélagið að nýju þá muni ekki standa á fólki, hvort það eru Grindvíkingar, aðfluttir, innfæddir eða aðrir, að taka þátt í því og koma með rekstur sinn inn í bæjarfélagið. Þetta eru umbreytingar og eðlisbreyting á þessu verkefni, þá erum við með ákveðin markmið og þess vegna höfum við aðeins — ég hef fyrir mitt leyti hugsað: Heyrðu, rekstrarstuðningur til fyrirtækja er auðvitað augljós eitthvað aftur í tímann. En hvert á svigrúmið að vera með tilliti til   meiri óvissu  sem er nú  en var kannski fyrir tveimur mánuðum síðan þar sem við leyfðum okkur að vona að þetta yrði til skemmri tíma, sem nú liggur fyrir að er alla vega ekki? Þá þurfa þessi markmið með mismunandi aðgerðum dálítið að haldast í hendur. Við getum ekki verið með eitthvert eitt eða tvö markmið með einu úrræði og einhver allt önnur markmið með hinu úrræðinu. Þau  þurfa líka svolítið að  tala saman. Þess vegna  þurfum við að vera í   samráði, bæði þegar við smíðum frumvarpið og auðvitað líka í þinglegri meðferð þannig að við séum öll á sama stað með hvað  við erum að gera, hvers vegna við erum  að gera það og hver eru markmiðin með því. En heildarmarkmiðið er auðvitað bara að halda  í þessa von en gera fólki kleift að halda áfram.

###

Frú forseti. Hv. þingmaður spyr hér um svona  breiðu strokurnar í þeirri nálgun og það má alveg segja að við höfum  helst verið að horfa til úrræðis sem kæmi einfaldlega til móts við tekjufall rekstraraðila á þeim tíma sem liðinn er frá því að jarðhræringar hófust. Ein spurningin er: Til hve langs tíma? Við erum að hugsa þetta  upp að ákveðnum starfsmannafjölda þannig að það er  áhersla á  minni fyrirtæki. Ég tel mjög mikilvægt  að við náum betra samtali við atvinnurekendur á svæðinu, sem eru auðvitað allt frá einyrkjum upp í nokkur mjög stór fyrirtæki. Við vitum líka að eins og sakir standa er von í því og uppleggið er að hægt verði að viðhalda  þeirri starfsemi sem tengist höfninni með beinum hætti og vonandi tekst það. Það myndi  bæði fela í sér frekari framtíðarvon fyrir bæjarfélagið en líka auðvitað bara vegna þess að þarna er gríðarleg verðmætasköpun sem á sér stað sem skiptir ekki bara máli fyrir samfélagið heldur þjóðarbúið allt. En þetta er bæði spurning um  til hve langs tíma, þetta mun að einhverju leyti hanga saman við annað sem við erum að hugsa, og svo held ég að það þurfi að vera svigrúm fyrir þá starfsemi sem getur alveg haldið áfram en á öðrum stað. Til að mynda eru dæmi um rekstur þar sem þú ert annars vegar með kaffihús en þú ert líka með mikinn fjölda matarskammta á degi hverjum. Þá er spurning: Hvernig getum við komið til móts við það þannig að  fólk sem það getur hafi tök á því að flytja sig til að viðhalda áframhaldandi verðmætasköpun? En líka þarf að vera þessi brú  með tilliti til þeirrar óvissu ef það kemur til þess að fólk muni geta hafið þessa atvinnustarfsemi að nýju inni í Grindavík.

###

Frú forseti.  Ég mæli hér með fyrir frumvarpi til laga um breytingu á lögum um staðgreiðslu opinberra gjalda, lögum um tryggingagjald og lögum um tekjuskatt, vegna náttúruhamfara í Grindavíkurbæ.

Í frumvarpinu er annars vegar kveðið á um framlengingu heimildar launagreiðenda í Grindavíkurbæ til að fresta staðgreiðslu tekjuskatts, útsvars og tryggingagjalds og má gera ráð fyrir að það hafi í för með sér mildun neikvæðra áhrifa jarðhræringa og eldsumbrota á lausafjárstöðu rekstraraðila. Hins vegar er í frumvarpinu kveðið á um framlengingu ákvæðis um að sérstök eftirgjöf vaxta og verðbóta, af skuldum manna utan atvinnurekstrar, af lánum sem tekin hafa verið vegna kaupa eða byggingar á íbúðarhúsnæði til eigin nota, teljist ekki til skattskyldra tekna.

Í lok árs 2023 var lögfest heimild með bráðabirgðaákvæðum í lögum um staðgreiðslu opinberra gjald og lögum um tryggingagjald, til að launagreiðendur sem eiga í tímabundnum rekstrarörðugleikum vegna tekjufalls vegna náttúruhamfara í Grindavíkurbæ geti óskað eftir greiðslufresti á allt að þremur greiðslum í ríkissjóð á afdregnum skatti í staðgreiðslu tekjuskatts, útsvars og tryggingagjalds sem falla munu í gjalddaga 1. desember 2023 til og með 1. febrúar 2024. Greiðslur sem frestað er falla í gjalddaga og eindaga 15. apríl 2024.

Í frumvarpinu er nú lögð til framlenging á áðurnefndum bráðabirgðaákvæðum og lagt til að fyrrnefndir launagreiðendur geti óskað eftir greiðslufresti á afdreginni staðgreiðslu tekjuskatts, útsvars og tryggingagjalds sem falla mun í gjalddaga 1. mars 2024 til og með 1. júlí 2024. Verður nýr gjalddagi og eindagi þeirra 15. janúar 2025. Jafnframt er lagt til að launagreiðendum sem frestað hafa greiðslum til eindaga 15. janúar 2025 verði heimilað að sækja um að fresta þeim greiðslum þannig að þær skiptist á fjóra gjalddaga og verða gjalddagar og eindagar þeirra 15. september, 15. október, 17. nóvember og 15. desember 2025.

Verði breytingartillögurnar að lögum verður launagreiðendum gert auðveldara að standa í skilum og má gera ráð fyrir að það styrki áframhaldandi rekstrargrundvöll þeirra. Hér er rétt að nefna að ríkisstjórnin hefur ákveðið að ráðast í frekari rekstrarstuðning vegna stöðunnar í Grindavík og er útfærsla þess í vinnslu og krefst gaumgæfilegs undirbúnings og góðs samráðs við aðila á svæðinu.

Heimild til að fresta staðgreiðslu er ætlað að milda neikvæð áhrif tekjusamdráttar af völdum náttúruhamfara á lausafjárstöðu rekstraraðila í Grindavíkurbæ. Heimildin frestar gjalddögum og gerir rekstraraðilum því kleift að halda viðkomandi fjármunum tímabundið. Ekki er talið að áhrif á ríkissjóð af úrræðinu verði veruleg þar sem það beinist að mjög afmörkuðum hópi launagreiðenda og að um er að ræða frestun en ekki endanlega niðurfellingu.

Nýting þeirrar framlengingar sem hér er heimiluð veltur þó á ýmsum þáttum sem mikil óvissa er um og ekki síst framhaldi þeirra atburða sem enn eru í gangi við Grindavík. Ríkissjóður mun fjármagna þann hluta staðgreiðslu launagreiðenda sem tilheyrir sveitarfélögum þannig að útsvarsgreiðslur berist þeim á réttum tíma. Það hefur í för með sér fjármagnskostnað fyrir ríkissjóð. Aukinn viðnámsþróttur þeirra fyrirtækja sem nýta sér úrræðið er þó einnig til þess fallinn að auka umsvif og skattgreiðslur síðar þegar óvissunni léttir. Heildaráhrif á ríkissjóð eru því óviss en í öllu falli hlutfallslega lítil. Úrræðið mun hafa óveruleg áhrif á stjórnsýsluna þar sem það er þekkt fyrir en engu að síður kallar það á áframhaldandi umsjón og utanumhald innan Skattsins og Fjársýslunnar. Auk þess gæti orðið einhver fjölgun á kærum til yfirskattanefndar.

Þá er í frumvarpinu að finna ákvæði um að sérstök eftirgjöf vaxta og verðbóta leiði ekki til skattskyldu hjá Grindvíkingum. Þrír stærstu viðskiptabankar landsins í samvinnu við Samtök fjármálafyrirtækja gerðu samkomulag um að fella niður vexti og verðbætur af skuldum vegna íbúðalána Grindvíkinga í nóvember og desember 2023 og janúar 2024. Samkomulagið gerir ráð fyrir því að niðurfellingin takmarkist við allt að 50 millj. kr. lánsfjárhæð að hámarki. Útfærslan á niðurfellingunni er á forræði bankanna og takmarkar hún ekki að þeir geti veitt viðskiptavinum sínum frekari fyrirgreiðslu.

Í lok árs 2023 var lögfest bráðabirgðaákvæði í lögum um tekjuskatt sem kveður á um að sérstök eftirgjöf vaxta og verðbóta, af skuldum manna utan atvinnurekstrar, vegna nóvember og desember 2023 og janúar 2024, af lánum sem tekin hafa verið vegna kaupa eða byggingar á íbúðarhúsnæði til eigin nota, þar með talin kaup á búseturétti og kaup á eignarhlut í almennri kaupleiguíbúð, teljist ekki til skattskyldra tekna við álagningu opinberra gjalda á árunum 2024 og 2025, að því gefnu að um sé að ræða vexti og verðbætur vegna áhvílandi lána á íbúðarhúsnæði.

Í ljósi þess að þrír stærstu viðskiptabankar landsins hafa boðið Grindvíkingum að frysta íbúðalán sín hjá bönkunum í þrjá mánuði til viðbótar og jafnframt fella niður vexti og verðbætur lánanna til aprílloka er í frumvarpinu lögð til framlenging á fyrrnefndu bráðabirgðaákvæði um þrjá mánuði, þ.e. til loka aprílmánaðar á þessu ári.

Gert er ráð fyrir því að framlenging bráðabirgðaákvæðis í lögum um tekjuskatt, um skattfrelsi sérstakrar eftirgjafar vaxta og verðbóta, af skuldum manna utan atvinnurekstrar, af lánum sem tekin hafa verið vegna kaupa eða byggingar á íbúðarhúsnæði til eigin nota, hafi óveruleg áhrif á afkomu ríkissjóðs. Engar upplýsingar liggja fyrir um hugsanlegar fjárhæðir í því samhengi.

Frú forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari umræðu.

###

Herra forseti. Við höfum lagt okkur fram um að koma þeim upplýsingum til skila sem við höfum en ég hef líka lagt á það áherslu að vera einfaldlega heiðarleg um umfang verkefnisins og þann tíma sem það kann að taka. Þar sem nákvæm útfærsla liggur ekki fyrir er ekki hægt að veita svör um þá útfærslu, hún er ekki enn þá útfærð. Hér er lögð mikil áhersla á það að fólk fái skýr svör og það strax en þá væri hægt að spyrja á móti: Er samtalið ekki mikilvægt? Er ekki mikilvægt að við hér náum sameiginlegum skilningi og samtali um það og komum sjónarmiðum á framfæri um hvaða leið er best að fara? Er samtalið við íbúa ekki mikilvægt? Ég veit að hv. þingmaður er sammála mér í því að það er mikilvægt, ég er bara að benda á að það samtal er ekki einhlítt, það eru gríðarlega mismunandi skoðanir, upplifun og tilfinningar um bæði stöðuna núna og hvernig framtíðin eigi að líta út. Það er ekki hægt að veita svörin strax vegna þess líka að verkefnið snýr ekki eingöngu að því að svara þeim strax heldur að lágmarka neikvæð áhrif á ríkissjóð og þar skiptir útfærslan gríðarlega miklu máli. Hver dagur sem við tökum í það skilar árangri vegna þess að það hjálpar líka Grindvíkingum og okkur öllum að útfærslan sé þannig að neikvæð áhrif af henni séu algerlega lágmörkuð.

###

Herra forseti. Ég þakka hv. þingmanni þessa fyrirspurn og vil fyrst segja að ég geti ekki tekið undir það að íbúar Grindavíkur séu litlu nær um hvað taki við. Ég er þeirrar skoðunar og hef fundið það í viðbrögðum íbúa Grindavíkur að það loforð og sú skuldbinding um að ríkið væri að taka óvissuna í fangið og finna út úr því sameiginlega, að við værum að segja að 99% landsmanna ætluðu að aðstoða eina prósentið sem hefur misst sitt húsnæði, ýmist tímabundið eða varanlega, og alger óvissa um það hvernig það fer, séu gríðarlega verðmæt skilaboð til fólksins.

Það eru ýmsar leiðir eða útfærslur sem koma til greina. Við tókum ákvörðun hér saman um að manna þverpólitíska samráðsnefnd til að fara yfir kosti og galla mismunandi leiða og ég vonast til þess að við getum haldið fyrsta fund jafnvel á morgun til að fara yfir það. Það hefur gríðarlega mikil vinna verið unnin nú þegar í ráðuneytinu en við fundum það líka og heyrðum það, bæði í aðdraganda þess að við tilkynntum þetta og í framhaldinu, að fólk er á mismunandi stað gagnvart því hversu raunhæf vonin er, hverjar líkurnar eru á því að þau muni yfir höfuð vilja snúa aftur heim verði það mögulegt o.s.frv. Þess vegna þarf að vega og meta kosti og galla mismunandi útfærslna, einmitt líka með tilliti til þess, af því að hv. þingmaður spyr um þessi eignatengsl — það eru nefnilega líka kostir og gallar við hverja leið í því. Þá þurfum við dálítið sameiginlega að komast að því, í samtali við fólkið sjálft líka, hvað er raunhæft, hvað vegur þyngst og þá þurfum við bara einfaldlega að vera viðbúin því að sumt kann að kosta meira, annað kann að viðhalda óvissu. Þetta er eitthvað sem við þurfum að skoða nánar og með þeim.

###

Herra forseti. Við höfum fengið upplýsingar nú þegar frá stofnuninni en málið er þó áfram í farvegi. Samkvæmt stofnanasamningi afmarkast fjárhæð viðbótarlauna við 2% af launum allra BHM-félaga hjá Skattinum og er að því leytinu til þá ekki tengd fjárhæðum endurálagningar. Samkvæmt upplýsingum frá Skattinum fá allar starfseiningar Skattsins hlutfallslega jafn háa fjárhæð til greiðslu viðbótarlauna til starfsfólks. Þannig að út frá því þá er það ekki miðað að ákveðnum deildum eða ákveðnum verkefnum eða með einhverja sérstaka viðbótarhvata eða kaupauka gagnvart þeim sem eru í endurálagningum eða öðru slíku. Þannig að það skiptir máli að þetta sé til allra, 2% af launum allra BHM-félaga hjá Skattinum. Ég segi þó að þessi umfjöllun og þær spurningar sem hafa vaknað kalla á frekari upplýsingar og yfirlegu í ráðuneytinu og sú vinna er einfaldlega í gangi.

###

Herra forseti. Ég þakka hv. þingmanni þessa fyrirspurn. Að sjálfsögðu er grundvallaratriðið þetta: Skatturinn á að leiðbeina borgurum. Þetta mál er einfaldlega í skoðun í ráðuneytinu, ég hef óskað upplýsinga og svara. Þetta er ekki partur af kjarasamningi en í mínum huga er sjálfsagt og eðlilegt að fá frekari skýringar á þessu. Ráðuneytið hefur ekki aðkomu að útfærslu stofnanasamninga og varðandi það sem birst hefur í fjölmiðlum um að þetta sé hluti þeirra og eins og hjá öðrum þá hef ég einfaldlega óskaði frekari upplýsinga um það. Væri það þannig að skatteftirlit væri háð einhvers konar kaupaukum þá er það óeðlileg staða, óheilbrigð og óeðlileg, og það bara gengur einfaldlega ekki ef svo er. Við erum, eins og ég segi, með málið í farvegi, ég hef óskað eftir upplýsingum og það skiptir máli að þessi mál öll standist skoðun. Ef það er þannig að þetta er eðlilegur hluti af stofnanasamningum og engir afbrigðilegir hvatar þarna á bak við þá er mikilvægt að fá það fram. Ef það eru einhverjir undarlegir hvatar á bak við það sem þarna er gert og fjallað hefur verið um þá þarf það að koma fram þannig að hægt sé að taka það til sérstakrar skoðunar. Ég vil bara að það sé alveg skýrt að við höfum óskað upplýsinga, málið er á mínu borði og eftirlit sem væri háð einhverjum kaupaukum er staða sem gengur einfaldlega ekki.

###

Herra forseti. Ég verð að benda á það að hér kom tillaga inn til þingsins til þinglegrar meðferðar, einmitt fyrir þingið að kalla til þá sem þarf til að vinna málið áfram. Hér eru notuð stór orð um að það sé verið að sparka í fólk í viðkvæmri stöðu. Mig langar að spyrja en ég geri það ekki undir þessum lið, en ég bið fólk a.m.k. að hugsa það og hugsa svar við því: Hvað finnst okkur um að það séu dæmi um að verið sé að misnota kerfið eins og það er í dag? Hvað finnst okkur um að það sé töluvert um röng framtalsskil einmitt vegna þessa kerfis eins og það er núna? Það var lögð gríðarleg áhersla á að fresta því máli þannig að það næði ekki fram að ganga. Hvað finnst okkur um að það sé einhver misnotkun á kerfi þar sem sumir fá tvöfalda ívilnun sem hvergi er gert ráð fyrir að eigi að vera staðan á meðan aðrir fá það sem gert er ráð fyrir? Erum við sammála um að vilja koma í veg fyrir það? Er þá ekki eðlilegt að tillagan komi aftur inn og fái þinglega meðferð til að komast að því ef einhverju þarf að breyta? Eða er kannski auðveldara að taka slaginn og segja: Við viljum ekki breyta því þrátt fyrir að við vitum að það sé ekki verið að fara rétt með? Fyrir hvern er það ósanngjarnt? Fyrir þá sem þurfa á kerfinu að halda.

###

Herra forseti. Ég þakka hv. þingmanni þessa fyrirspurn. Ástæðan fyrir því að  ákveðið var að leggja til þessa lagabreytingu var fyrst og fremst sú að umrædd heimild var óskilvirk leið við að tryggja það markmið sem býr að baki persónuafslætti og það rann ýmist í ríkissjóð erlendra ríkja eða fól í sér tvöfalda ívilnun fyrir afmarkaðan hóp lífeyrisþega.

Markmiðið með persónuívilnunum eins og persónuafslætti er auðvitað að tryggja sanngjarna skattbyrði í samræmi við getu manns til að borga skatt. Þær ívilnanir taka mið af kostnaði við framfærslu og eru almennt eingöngu í boði í því landi þar sem maður er búsettur með fulla skattskyldu af þeirri ástæðu að það land hefur eitt heildarsýn yfir stöðu, heildartekjur, kostnað, skuldir,  fjölskyldusamsetningu o.s.frv. Ástæðan fyrir því að þetta var lagt til er einfaldlega sú að markmiðið með þessum persónuívilnunum  er þetta og persónuafslátturinn skilaði sér ekki til lífeyrisþegans heldur rann í ríkissjóð erlendra ríkja. Staðan í dag er sú að eftirlauna- og lífeyrisþegar fá notið persónuívilnana, ýmist frá búseturíkinu eða því ríki sem tekjurnar koma frá þannig að það væri ekki ástæða til að hafa opna viðbótarheimild til persónuafsláttar í lögunum, sérstaklega þegar tekið er tillit til þess hversu óskilvirkur hann var. En samkvæmt flestum tvísköttunarsamningum Íslands þá á Ísland eitt rétt á að skattleggja lífeyri frá opinberum lífeyrissjóðum. Erlenda ríkið má ekki skattleggja en því ber samt sem áður að veita persónuívilnanir þannig að maður sem er með hluta af tekjum sínum frá opinberum lífeyrissjóði á Íslandi og aðrar tekjur annars staðar frá getur  notið tvöfaldrar ívilnunar á við þann sem  ekki er með tekjur frá opinberum sjóðum, þ.e. fullan persónuafslátt frá Íslandi og frá búseturíkinu. Ég er þeirrar skoðunar að þetta mál þurfi að skoða nánar vegna þess að væntanlega er markmiðið ekki að sumir fái tvöfalda ívilnun á meðan aðrir fá einfalda. Og ef það eru dæmi um einhverja misnotkun á þessu þá hljótum við að vilja fá það upp á borðið og ræða það til hlítar og gera eitthvað í því.

###

Herra forseti. Það er algjör samstaða í ríkisstjórn um mikilvægi þess að ábyrgum langtímakjarasamningum verði náð. Það er bæði samstaða um það og það er samstaða um að það sé forgangsverkefni. Það er líka samstaða um það innan ríkisstjórnar að það sé gert með ábyrgum hætti. Auðvitað liggur fyrir, eins og hefur gert í öll þessi ár sem þessi ríkisstjórn hefur unnið saman, að það eru mismunandi áherslur um það hvernig slíkum árangri eigi að ná. Hingað til hefur það bara alveg gengið og ég vænti þess að það muni sömuleiðis ganga núna. Við erum ekki búin að útfæra kröfur verkalýðshreyfingarinnar um hvernig sú aðkoma eigi að vera enda eru þau ekki einu sinni búin að ná saman um það sem þau þurfa að ná saman um. Við erum ekki að smíða langtímakjarasamninga fyrir vinnumarkaðinn, það eru þau að gera sín í milli. Á meðan  ræðum við að sjálfsögðu með hvaða hætti möguleg aðkoma okkar gæti verið og það er samstaða um að það sé gert  og það er samstaða um að það sé gert með ábyrgum hætti. Það þýðir að það verður að vera hægt að segja það upphátt að sú staða sem blasir við núna hefur áhrif og þær leiðir sem hægt er að fara verður allar að skoða.

###

Herra forseti. Ég þakka hv. þingmanni fyrirspurnina. Þegar við lítum til mögulegra mótvægisaðgerða, þ.e. frekara aðhalds eða uppstokkunar og breytinga á þeim verkefnum sem við verjum fjármunum ríkissjóðs í, þá er það auðvitað umhugsunarefni að meiri hluti alls sem við setjum peningana í fer einmitt í tilfærslukerfin og nánast allar kröfurnar eru síðan um að bæta enn frekar í þau, þannig að svigrúm okkar til þess einmitt að líta til þess hvar við getum hagrætt eða breytt minnkar og minnkar. Svo er auðvitað ekki hægt að færa til einhverjar fjárfestingar eða hætta við einhverja einskiptisinnviðauppbyggingu til að fjármagna varanleg rekstrarútgjöld í formi tilfærslukerfa. Þetta hlýtur að vera umhugsunarefni. En það eru sannarlega leiðir til þess að taka til í ríkisrekstri. Ég hef verið að nefna það að við erum með 164 stofnanir í þessu landi. Það getur bara enginn haldið því fram að þær séu allar nauðsynlegar fyrir samfélag sem nær ekki 400.000. Það er mikil yfirbygging. Við erum með verkefni sem einu sinni þótti mikilvægt að fara í en eru það kannski ekki lengur, jafnvel verkefni sem eru gagnleg en ekki endilega mikilvæg. Þannig að ef við erum að meina það að við ætluðum að forgangsraða, m.a. til þess að ná ábyrgum langtímakjarasamningum, jafnvel þannig að það kalli á einhverja frekari fjármuni og varanlega í tilfærslukerfin, hlýtur það að þýða að allt sé undir en ekki eingöngu það að auka útgjöldin, auka skuldsetninguna sem síðan hefur einfaldlega neikvæð áhrif á heildarmarkmiðið. Þetta er bara veruleikinn eins og hann blasir við okkur.

Varðandi millifærslukerfin þá skiptir auðvitað líka máli að við verjum næstmestu meðal ríkja OECD í barnastuðning og við erum að öðru leyti með sambærileg bótakerfi. Og þegar bent er á vinnumarkaðsmódelið annars staðar þá er mitt svar líka við því að það verður ekki bæði haldið og sleppt. Við þurfum þá að ganga alla leið og hafa það sambærilegt.

###

Herra forseti. Nánast allar kröfur verkalýðshreyfingarinnar um aðkomu ríkisins að kjarasamningum snúa einmitt ekki að einskiptisfjárfestingaratriðum heldur varanlegum útgjöldum og frekari umsvifum millifærslukerfa og tilfærslukerfa. Að sjálfsögðu skiptir máli bæði að krónutöluhækkanir eða hvaða aðferð er notuð þeirra í milli — það skiptir ekki bara máli hvernig hún er hugsuð 2024 heldur líka 2025 og 2026. Það geta varla talist vera ábyrgir langtímasamningar ef það er svo gott sem verið að skrifa út og festa í sessi verðbólgu sem er töluvert hærri, jafnvel tvöfalt á við það sem verðbólgumarkmið Seðlabankans er. Það skiptir máli að það sé horft á þetta í heildarsamhengi og það sem við blasir núna, hvað sem fólki finnst, og liggur í augum uppi er að það hefur áhrif á heildarsamhengið.

###

Herra forseti. Ég þakka hv. þingmanni fyrir fyrirspurnina og vil byrja á því að segja að það er að sjálfsögðu fyrst og síðast ábyrgð aðila á vinnumarkaði að vinna að kjarasamningum og semja um kaup og kjör sín í milli. Þrátt fyrir að við búum við það hér að aðkoma ríkisins er töluverð og í mínum huga of mikil þá er það bara veruleikinn sem við búum við og fléttast saman af ýmsum ástæðum, hefðum og venjum og vinnumarkaðsumhverfi og löggjöf og öðru slíku. En ábyrgðin er þeirra.

Síðan vil ég segja, og ég hef haldið því til haga alltaf og mun gera áfram, að það eru gríðarlega mikil verðmæti fólgin í því að ná langtímasamningum séu þeir ábyrgir. Það þýðir að aðkomu okkar þarf að skoða í því ljósi. Það er forgangsverkefni að gera hvað við getum til þess að þau geti og við saman getum náð þessari heildarniðurstöðu. En það eru þau sem eru að semja.

Að sjálfsögðu er ekki markmiðið með þessu að hleypa illu blóði í kjaraviðræður þeirra. Það vill bara þannig til, og mér einhvern veginn finnst það liggja svo í augum uppi, að það ástand sem við erum í núna hefur að sjálfsögðu áhrif á getu ríkissjóðs og hvað getur talist eðlilegt og ábyrgt og skynsamlegt til skemmri tíma og lengri tíma að ríkisfjármálum sé beitt og hversu há viðbótarútgjöld eiga að vera til næstu ára. Við erum þar nefnilega líka að tala um tugi milljarða.

Og það er líka þannig að verðbólgunni er auðvitað, því miður kannski,  alveg sama hvaða fjárútlát er verið að tala um og í hvað þau eru sett, hefur hún bara þessi neikvæðu áhrif á alla heildarmynd. Það er það sem við þurfum að huga að. Verkefnið að semja og gera ábyrga langtímakjarasamninga, það fer auðvitað ekki neitt.

###

Virðulegi forseti. Byggðin í landinu okkar grundvallast á sambýli okkar við náttúruöflin. Okkur hefur tekist að beisla þau á ýmsum sviðum og hagnýta til þess að byggja upp þetta samfélag okkar, eitt hið auðugasta og þróaðasta á jarðarkringlunni. En þegar öllu er á botninn hvolft þá geta þessi sömu gjöfulu náttúruöfl hrifsað af okkur öll völd þegar þeim sýnist. Það er náttúran sem ræður og við hana verður ekki samið og ekki getum við þekkt til hlítar allar hennar fyrirætlanir.

Við búum við óvissu og við margt verður ekki ráðið, en hins vegar ráðum við því hvernig við bregðumst við duttlungum náttúrunnar. Þar kemur inn skylda okkar allra sem Íslendinga og förum með þá ábyrgð á framtíð landsins. Staða Íslands sem frjálst fjölbreytt og kröftugt samfélag þar sem lífskjör eru með því besta sem gerist í heiminum er vitnisburður um að okkur hafi hingað til tekist nokkuð vel til. Velgengni okkar hefur alltaf byggt á því að við hjálpum hvert öðru þegar náttúran sýnir sínar verstu hliðar, að við stöndum saman þegar á móti blæs.

Fyrir hartnær 51 ári síðan, eða sex dögum eftir að  1.600 metra löng gossprunga opnaðist fyrirvaralaust í túnfætinum hjá Vestmannaeyingum voru umræður í þessum sal um neyðarráðstafanir. Þá sagðist hv. þáverandi þingmaður, Jóhann Hafstein, með leyfi forseta, heita „á Íslendinga alla að mæta þeirri ógn, sem að höndum hefur borið í Vestmannaeyjum, með þegnskap og samhjálp“. Þessi orð eiga jafn vel við í dag og þá. Við stöndum með Grindvíkingum með því að finna til ábyrgðar og axla hana auk þess að rétta fram hjálparhönd í þeim erfiðu aðstæðum sem þeir takast á við með æðruleysi, hugrekki og vonina að vopni. Fólk um allt land þar sem náttúruöflin eru hluti af daglegu lífi á að geta treyst því að þjóðin öll komi að úrlausn mála þegar slík áföll verða með þegnskap og samhjálp.

Undanfarna daga og vikur höfum við heyrt í Grindvíkingum og hlustað á óskir þeirra, framtíðarvonir og fyrirætlanir. Það sem við heyrum er að vonir og væntingar til framtíðarinnar eru misjafnar og engin ein leið hentar þeim öllum. Með það að leiðarljósi viljum við bjóða Grindvíkingum upp á val og mikilvægast af öllu er að við reynum að hrifsa til baka af náttúrunni eins mikið vald og við getum þannig að Grindvíkingar sjálfir fái tækifæri til að velja sínar leiðir og stýra sínum örlögum, að halda áfram. Stærsta óvissumálið sem Grindvíkingar standa frammi fyrir snýr að íbúðarhúsnæði  sem þau hafa fjárfest í en geta ekki búið í vegna aðstæðna. Þetta eru heimili fólks, heimili sem eru griðastaður okkar allra. Til að þau geti byrjað að undirbúa nýja og öruggari framtíð verður að eyða þessari óvissu eins og staðan er núna. Því miður er enginn augljós kostur í stöðunni fyrir Grindvíkinga eins og við myndum helst vilja. Óvissan er einfaldlega enn sem komið er á öðrum skala núna.

Ég veit að tíminn er lengi að líða þessa daga þegar áfallið er í hámarki og óvissan er mikil. En þau spor sem við stígum þurfa að standast skoðun til lengri tíma og það skiptir máli að Grindvíkingar viti að þau fái aðstoð og við munum eiga við þau bæði frekara samráð og fylgja áfram þeirri hugmyndafræði að saman leitum við leiða sem eru bæði sanngjarnar og skynsamlegar. Að því marki er mikilvægt sömuleiðis að við hér sem höfum lýðræðislegt umboð til setu  bæði sem löggjafarvald og fjárveitingavald komum að þessu verkefni saman, enda er þetta verkefni af þeirri stærðargráðu, ekki bara efnahagslega heldur samfélagslega, að það er heilbrigðismerki, skynsamlegt og eðlilegt, að sjónarmið þvert á flokka fái að komast að og verði hluti af þeirri vinnu sem fram undan er vegna þess að þetta er ekki verkefni til skamms tíma heldur langs tíma. Það skiptir máli að við höldum okkur við það öll að hverjar sem útfærslurnar og leiðirnar verða   að við gerum hvað við getum til að lágmarka neikvæð áhrif á ríkissjóð, peningastefnu og aðra þætti vegna þess að þannig erum við sannarlega bæði að hjálpa Grindvíkingum og okkur öllum.

Umfang þessara aðgerða gæti nefnilega numið tugum milljarða króna og verkefni næstu daga er að útfæra hvernig við fjármögnum svo stórt verkefni, en að því munu koma Náttúruhamfaratrygging Íslands, lánveitendur á svæðinu og ríkissjóður. Við erum meðvituð um möguleg neikvæð hliðaráhrif og við verðum að gera hvað við getum til að lágmarka þau. Hluti af því að standa með Grindvíkingum er einfaldlega að lágmarka slík áhrif. Það þýðir auknar byrðar á okkur öll, enda er tjónið til staðar líka þegar ríkissjóði er beitt. Verkefnið er af þeirri stærðargráðu að allir armar hagstjórnarinnar, aðilar vinnumarkaðarins, peningastefna, ríkisfjármál þurfa að axla ábyrgð. Þannig stöndum við raunverulega saman.

Í mínum huga hefur alltaf verið algerlega skýrt að stjórnvöld munu hjálpa Grindvíkingum. Ég held að við höfum öll vonað að það væri aðstoð í gegnum tímabundnar hremmingar en nú hefur einfaldlega eðlisbreyting orðið þar á og það hefur orðið skýrara með hverri vikunni að við getum ekki treyst því að svo verði. Með því að gefa Grindvíkingum kost á að losna undan skuldbindingum og veita aðstoð við að tryggja þeim húsnæði skapast svigrúm fyrir þau til að meta eigin hug og taka ákvarðanir á sínum forsendum. Markmiðið með því er að gera Grindvíkingum kleift að taka ákvarðanir fyrir sig og sína fjölskyldu um framtíðina, að þau sjálf ráði örlögum sínum.

###

Heyr, heyr.Herra forseti. Ég vildi bara koma hingað upp og í fyrsta lagi fagna því hvað það eru margir samþykkir þessari breytingu sem er auðvitað liður í því að efla lítil fyrirtæki sem og atvinnurekstur sem hefur sprottið upp víða um land og gera þeim örlítið einfaldara að vera í rekstri. Ég held að við finnum flest fyrir því og þeir gestir sem hingað koma að það er skemmtilegra að fara um landið með þennan atvinnurekstur, sem er ný viðbót. Þess vegna er ég glöð að þetta fari í gegn, að þetta hafi verið sett á dagskrá og við náum þessu fram. Ég tel almennt að það væri mjög hressandi ef oftar væru mál á dagskrá sem lækka skatta og lækka gjöld og það væru svona margir samþykkir.

###

Herra forseti. Ég segi bara aftur, og hv. þingmaður getur kallað það ekkert svar, að svarið við þessu er einfaldlega það að við erum ekki með markaðar tekjur þegar kemur að ríkisrekstrinum nema með einstaka einstaka undantekningum. Þær hafa verið afnumdar. Það er þess vegna sameiginlegt verkefni fyrir bæði stjórnvöld og fjárveitingavaldið sem er hér að forgangsraða þeim fjármunum sem skila sér inn í ríkissjóð til verkefna sem við teljum mikilvægust. Hér hefur nefndin nú þegar lagt til 120 millj. kr. tímabundna hækkun til SÁÁ. Við þekkjum það hvernig þessi mál fara hér í gegnum þingið á hverju ári í fjárlagaumræðu. Við vitum vel að fíknisjúkdómar eru meiri háttar vandamál í íslensku samfélagi og ég get sagt fyrir mitt leyti að að sjálfsögðu er það forgangsverkefni fyrir okkur að geta veitt þá þjónustu og aðstoð sem þörf er á. En ég held að það væri líka gagnlegt að fara yfir það með raunsæjum hætti hvort öll sú nálgun sem viðhöfð  er í dag sé sú nálgun sem eigi að vera. En það eru ekki markaðar tekjur heldur er forgangsröðunin héðan  í hvað fjárlög fara.

###

Herra forseti. Ég þakka hv. þingmanni þessa fyrirspurn og get nú byrjað á því að nefna að þau samtök og þau verkefni sem hv. þingmaður nefndi eru gríðarlega mikilvæg í okkar samfélagi enda styðjum við við þau bæði hér í þessum þingsal, við sem einstaklingar og það gera fyrirtæki sömuleiðis. Það verkefni sem hv. þingmaður nefnir er verkefni samfélagsins alls. Við hins vegar stýrum fjárútlátum, það koma allar tekjur inn til ríkissjóðs og við útdeilum þeim síðan með ákveðnum hætti. Við erum ekki með nema í einstaka undantekningartilfellum markaðar tekjur. Við höfum verið að vinna að nánari yfirsýn yfir það hversu mikill vandi þetta er í okkar samfélagi og hann fer vaxandi og það mun þurfa mikið til að bæði ráðast að honum og vinna með það. En við þurfum líka að hafa kjark til að huga að því með hvaða hætti það er best gert. Er sú nálgun og þær leiðir sem við höfum í dag þær bestu? Það að krónutöluhækkanir fylgi verðbólgumarkmiðum, rétt yfir það, segir ekkert til um getu okkar til að takast á við þessi verkefni.

Stutta svarið er að við erum ekki með markaðar tekjur og við ráðstöfum ekki með beinum hætti ákveðnum gjöldum í ákveðin verkefni. En það er sameiginlegt verkefni fyrir okkur hér og fjárveitingavaldið að forgangsraða þeim fjármunum sem koma inn til ríkisins í verkefni eftir þörfum og við höfum forgangsraðað þeim í þessi verkefni með mjög breiðum hætti, þ.e. til ýmissa samtaka. Við viljum grípa það frumkvæði sem einstaklingar og samtök sýna í því að geta gefið af sér að nýju og við þurfum sannarlega á því að halda og ég lýsi mig reiðubúna til að styðja við það.

###

Herra forseti. Verkefni okkar hér er margslungið en eitt það mikilvægasta er að koma ríkissjóði á þann stað að skuldir lækki að nýju og til þess þarf tvennt: bætta afkomu ríkissjóðs og hagkerfi sem vex. Tillögur um auknar millifærslur gera hvorugt. Jákvæð þróun undirliggjandi verðbólgu síðustu mánuði sýnir að við erum á réttri leið og þá er mikilvægt að halda áfram á þeirri leið því það er sannarlega enn langt til lands. Ég vil nota tækifærið og minna okkur á að við fengum hækkun lánshæfismats fyrir stuttu síðan, sem er staðfesting á því að við erum á réttri leið. En þar var líka varað við því að það lækki að nýju ef við höldum ekki áfram á markaðri braut eða ef stór áföll verða. Við annað af þessu ráðum við en ekki hitt og þess vegna er það og verður okkar skylda að sýna ábyrgð í ríkisfjármálum.

###

Herra forseti. Eins og kemur fram í frumvarpinu þá eru þetta þessir tveir töluliðir og með þetta að markmiði. Ég bendi bara á að nú er málið fyrir nefndinni, eins og hv. þingmaður nefndi, og ef hægt er að leggja mat á það hvort þessi breyting kosti meira en hún á að skila eða að umsvif eða kostnaður sé það mikill að það sé ekki hægt að réttlæta þessa breytingu þá er sjálfsagt að fara yfir það. Mig grunar að svo sé ekki. En hvort sem það er fjármála- og efnahagsráðuneytið sem leggur fram þær upplýsingar að eigin frumkvæði eða að nefndin vilji fara yfir það þá er það sjálfsagt. Óháð því er hægt að draga saman upplýsingar um þetta. Ég er alveg sammála hv. þingmanni að við þurfum auðvitað að hafa yfirsýn og átta okkur á því hvaða afleiðingar það hefur að við séum að leggja svona hluti til en ég geri ráð fyrir því og held að þetta sé breyting í samræmi við það sem gengur og gerist og sé eðlilegt að leggja fram.

###

Herra forseti. Ég held að stutta svarið við þessari spurningu sé að ég þurfi nú að fá að fara aðeins yfir þessa fyrirspurn sem var í nokkrum liðum og myndi kannski henta betur til skriflegs svars, þ.e. hvort þessar upplýsingar séu nú þegar til eða ekki, og ef ekki þá er hægt að afla þeirra, um umfang, umsvif, vinnustundir á bak við mismunandi þætti. Hins vegar fylgir bara almennt mat á áhrifum af þessari breytingu sem eru ekki talin vera þeim mun meiri, vissulega einhver en að þau vegi ekki þyngra en þörfin fyrir að leggja breytinguna fram eða því sem hún á að skila. Nánari upplýsingar um fjölda vinnustunda þeirra sem þá vinnu þurfa að leggja fram og mismunandi áhrif mismunandi þátta eru annaðhvort nú þegar til og er þá hægt að birta og ef ekki þá lýsi ég mig að sjálfsögðu reiðubúna til að afla þeirra upplýsinga og koma þeim áleiðis.

###

Herra forseti. Ég get sagt fyrir mitt leyti að þegar kemur að jafnræði aðila sem eru raunverulega í atvinnurekstri og þegar kemur að þeim sem segjast ekki vera í atvinnurekstri en eru það í raun þá eiga þeir að vera skráðir sem slíkir og vera innan þess kerfis. Það þarf bæði að vera almennilegt eftirlit en ekki síður varnaðaráhrif af því að fólk sé að svindla á kerfi, þannig að það sitji þá mögulega uppi með háa sekt vegna þess, til að stuðla að því að fólk fylgi settum reglum. Ef það þarf að breyta reglugerð til að stemma stigu við mikilli fjölgun og neikvæðum áhrifum á húsnæðismarkað á höfuðborgarsvæðinu tel ég sjálfsagt að gera það. Þetta er þá að miklu leyti til þess að ná tökum á þessu umhverfi og er samstarf á milli ríkisvaldsins og sveitarfélaga. Ég segi bara: Það er algerlega augljóst að Reykjavíkurborg hefur tök á því að gera betur til að vita hvað er í gangi í Reykjavík þegar kemur að Airbnb og ætti mjög gjarnan að gera það og það mun ekki standa á mér að fara í frekari aðgerðir til að ná tökum á þessu.

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.

###

Herra forseti. Ég þakka hv. þingmanni fyrirspurnina og vil byrja á því að segja að þegar kemur að Airbnb er alveg ljóst að það þarf að ná fram breytingum á því umhverfi. Samkeppnisstaða þeirra sem eru í atvinnurekstri og þeirra sem eru raunverulega í atvinnurekstri en ekki inni í þeim ramma er skökk, hún er ójöfn og það þarf að vera jafnræði á milli aðila. Þegar reglugerðin var sett vorum við með þá stöðu að það var enginn rammi utan um þessa starfsemi og bæði hér og víða annars staðar hefur þetta farið mikinn í allri umræðu og verið reynt að ná einhverjum böndum á þessa útleigu. Við smíðuðum ramma með hámarksdagafjölda þannig að þú værir ekki virðisaukaskattsskyldur og ákveðinn rammi settur utan um það. Það eru komin sex ár síðan þetta var hér um bil og sjálfsagt og eðlilegt að þróa það áfram. Atvinnurekstur er auðvitað atvinnurekstur og við sjáum að fjöldi íbúða á Airbnb, sérstaklega hérna á höfuðborgarsvæðinu, er gríðarlega mikill. Við fórum í átak og forgangsröðuðum fjármunum innan málaflokka og fólum sýslumanninum á höfuðborgarsvæðinu að fara í sérstakt átak og taka á því að fólk sem ætti að vera skráð væri skráð og ef það væri það ekki eða færi yfir hámarksfjölda daga þá fengi það sekt. Það skilaði árangri og ég held að það þyrfti að ýta á það.

Hins vegar get ég ekki annað en nefnt það hér líka að eitt er að ríkisvaldið sé með ramma utan um starfsemina. Annað er að sveitarfélagið sé í stakk búið til að fylgjast með því, hvort sem það er út frá skipulagsvaldi eða öðrum reglum.  Mér sýnist af fjölmiðlaumfjöllun undanfarinna daga að það hafi ekki gengið neitt sérstaklega vel. Þannig að ég bara skora á hv. þingmann að tala við sína félaga hjá Reykjavíkurborg og spyrja hvað þau eru að gera til að ná betri tökum á umsvifum Airbnb á höfuðborgarsvæðinu.

###

Herra forseti. Það er auðvitað ekki flatur niðurskurður þegar margir liðir eru undanskildir en þar sem er niðurskurður þá hefur nálgunin verið sú. En það er síðan sérstakt aðhald bæði á ráðuneyti og stofnanir þeirra. Ég er auðvitað ekki sammála því að það sé ríkisstjórnin sem einhvern veginn eigi þá miklu verðbólgu sem er í landinu og þar með er ég ekki að draga úr því hlutverki sem stjórnvöld hafa, fjárveitingavaldið o.s.frv. í því verkefni. En ef við greinum bara hvað það er sem keyrir áfram verðbólguna þá er það fyrst og fremst — eða vegur þyngst, ég ætla ekki að segja fyrst og fremst, þær miklu launahækkanir undanfarinna ára umfram framleiðnivöxt í landinu. Það væri mjög til bóta ef við hér ræddum meira um það hver verðmætasköpunin er á Íslandi per vinnustund og hvernig við náum henni upp. Hvernig ætlum við að stýra því til lengri tíma að auka verðmætasköpun  þegar við horfum fram á lýðfræðilega þróun sem mun kosta okkur mikið og horfum til þess að bæði undanfarin ár hafa verið áföll  og komandi ár verða örugglega áfram áföll. Þá verðum við einfaldlega að líta á það hvernig við náum fram verðmætasköpun per vinnustund til að eiga fyrir öllu því sem gerð krafa er um frá öllum að við séum að setja pening í.

Forseti minnir hv. þingmenn og hæstv. ráðherra á að ræðutími er takmarkaður í óundirbúnum fyrirspurnum, tvær mínútur í fyrri ræðu og ein mínúta í síðari ræðu.

###

Herra forseti. Ég vil nú byrja á því að segja að það er bæði ánægjulegt en líka áhugavert —   en nú beinir hv. þingmaður fyrirspurn til mín en ekki öfugt — að heyra þingmanninn leggja á það áherslu að aðhald þýði fyrst og fremst að draga úr útgjöldum, vegna þess að ég veit að hagfræðilega gengur upp að segja aðhald sé hvort tveggja, að sækja meiri skatta og draga úr útgjöldum. En mér finnst einhvern veginn eðli máls samkvæmt aðhald vera frekar að draga úr útgjöldum, þannig að ég er sammála hv. þingmanni í því að þegar talað er um aðhald þá sé talað um að draga úr útgjöldum en ekki að það sé hægt að fara í meiri háttar aðhaldsaðgerðir með því að sækja meira af annarra manna fé.

Við erum í þessum fjárlögum að boða hagræðingu og hagræðingarkröfu upp á 17 milljarða. Það var tímabært. En það er alveg verkefni fyrir kerfin öll að finna út úr því hvernig því verður náð. Það er ekki lítill biti fyrir fólk, stofnanir, forstöðumenn o.s.frv., sérstaklega ekki þegar við setjum ekki hagræðingarkröfu á langstærstu útgjaldaliði ríkisins.

Hins vegar hef ég verið þeirrar skoðunar, og það eru ekki nýjar fréttir, held ég,  að útgjöld ríkisins séu gríðarlega mikil og það sé forgangsverkefni fyrir okkur, ef við ætlum að stuðla að sjálfbærum ríkisrekstri og geta staðið undir þeim dýru velferðarkerfum sem við viljum geta gert til langrar framtíðar,  að hagræða enn frekar og huga að því í hvað við verjum fjármunum skattgreiðenda. Að það sé ekki einhver bylting í því á milli umræðna held ég að ætti ekki að koma neinum á óvart. Eftir mínar örfáu vikur í starfi   hef ég auðvitað lagt mikla vinnu í það að kortleggja hvar möguleikar eru til að ná slíku fram. Þar skiptir líka máli að það styttist í vinnu við fjármálaáætlun og ég fagna því að hér séu bandamenn í því að horfa til leiða hvernig við getum farið betur með fjármagn skattgreiðenda.

###

Frú forseti. Það er rétt hjá hv. þingmanni að hluti af þeirri þenslu, má segja, en líka hluti af því að við erum með meiri hagvöxt en nánast, held ég, alls staðar annars staðar innan OECD sé að langmestu leyti drifinn áfram af fólksfjölgun í landinu. Það eru 1.000 einstaklingar að meðaltali á mánuði sem flytja til landsins. Við getum á margan hátt þakkað fyrir að hér sé margt að gerast en við getum líka spurt okkur hvort þetta sé of mikill vöxtur á of skömmum tíma. Þetta gerir a.m.k. stöðuna flóknari og þessu fylgja áskoranir. Við þurfum hið minnsta að átta okkur á því hvaða áhrif það hefur á heildarmyndina.

Það er í gangi vinna hjá ferðamálaráðherra um framtíðarfyrirkomulag gjaldtöku sem snýst bæði um jafnræði á milli þessara kjarnagreina ferðaþjónustunnar, þannig að það sé ekki ein kjarnagrein sem greiðir hærri skatta en önnur heldur sé jafnræði í því, en líka með þeirri framtíðarsýn að þetta snúist líka einmitt um stýringu, auðlindastýringu og stýringu almennt, þannig að við náum líka markmiðum okkar í stefnuramma um að fá meira út úr greininni og auka framlegð hennar, sem er mjög mikilvægt.

###

Frú forseti. Ég þakka hv. þingmanni fyrirspurnina og hann fór ágætlega yfir bæði meginskilaboð Seðlabankans og þá stöðu sem blasir við okkur. Það er alveg rétt að að hluta til þyngist aðeins í því hversu bjartsýnn bankinn er á að ná verðbólgu niður til svona millilangs tíma. En það er líka mikilvægt að sjá hvaða kraftar eru þar undir og þá er hægt að máta það við það sem við getum gert hér á Alþingi með fjárveitingavaldið og hvert hlutverk ríkissjóðs er í baráttunni og hvert hlutverk annarra aðila er sömuleiðis. Hlutverk Seðlabankans er auðvitað alveg skýrt og ábyrgð hans er mikil en það þýðir þá líka að bæði þarf auðvitað að tryggja sjálfstæði bankans og að hann hafi starfsfrið til að sinna sínum verkefnum. Hlutverk okkar snýr fyrst og fremst að því að við séum ekki með skaðlegum hætti að afgreiða hvorki fjárlög né annað sem við gerum hér í þessu sameiginlega verkefni, að ná niður verðbólgu og ná niður vöxtum. Við erum með fjárlagafrumvarp í þinginu þar sem við erum með aðhaldskröfu. Auðvitað hefur staða ríkissjóðs batnað í raun um 100 milljarða frá því sem við gerðum ráð fyrir þegar síðustu fjárlög voru samþykkt og sem betur fer fara þeir 100 milljarðar í að bæta afkomuna en ekki í eitthvað annað. En betur má ef duga skal og ég held að það sé alveg ljóst að við þurfum að horfa mjög inn á við og mjög til þess hvað við getum gert. Þar vitum við að ef við aukum stórkostlega útgjöld þá er það ekki til að hjálpa. Við vitum að það er gríðarlega mikil ábyrgð hjá aðilum vinnumarkaðarins að ná ábyrgum langtímasamningum. Við vitum að við getum ekki horft á einhvern hlaupast undan og fara að dæla út hvers kyns verðhækkunum sem eru bara til þess að auka á þá svartsýni að við ráðum ekki við verkefnið og náum ekki tilætluðum árangri. Við verðum að ganga í takt og við verðum að trúa því og við verðum að skilja það að þetta er raunverulega undir okkur komið og við getum lagað það. Og það fer eftir því hvernig ákvarðanir við tökum hversu hratt það gengur.

###

Heyr, heyr.Herra forseti. Það verður sem sagt sama kílómetragjald á alla árið 2025 ef allt gengur eftir og svo bætist bara við kolefnisgjaldið og olíu- og vörugjöld lækka verulega eða falla niður. En ég er sammála hv. þingmanni í því að það þarf auðvitað að vera trúverðugt plan til að ná settum markmiðum. Við höfum með mjög öflugum hætti stutt við breytta neysluhegðun. Ég veit að það er verið að kortleggja nákvæmlega hvar við getum helst náð árangri til að standa við okkar skuldbindingar en þegar kemur að orkuskiptum og því að minnka hlut jarðefnaeldsneytis, og vonandi þurfum við ekki að nota það lengur, þá stendur það ekki og fellur með okkur heldur ákveðinni tækniþróun í útlöndum eða í framleiðslu á vörum, tækjum eða tækni. Við erum háð því hvað gerist annars staðar og hvenær við getum tekið það upp hér. Það er ekki bara skynsamlegt til þess að minnka losun og bæta loftgæði heldur er bara í mínum huga frekar svona efnahagslega skynsamlegt að geta hætt að nýta u.þ.b. 100 milljarða í gjaldeyri sem við notum til að kaupa olíu frá útlöndum og nota í eitthvað annað og nota vöru sem við framleiðum sjálf hér, sem er bæði grænni og kallar ekki á útstreymi á gjaldeyri og því geta fylgt verðmætaskapandi störf og frekari tækifæri fyrir okkur hér.

En þetta er gríðarlega stórt verkefni og markmiðið er gríðarlega metnaðarfullt og ég vonast til þess að við séum raunsæ í því, bæði hvað er raunhæft út frá tækni en við þurfum líka að hugsa um hversu miklu við erum tilbúin að kosta til þess að vera t.d. alveg fremst ef síðan til að mynda 450 milljóna manna Evrópusambandið ætlar að vera rétt á eftir. Það þarf líka að horfa á það í þessu samhengi. En ef ég man rétt þá er aðgerðaáætlun um loftslags- og orkumálin á döfinni rétt eftir áramót.

Ég minni hæstv. ráðherra á tímann.

###

Herra forseti. Það er alveg rétt, það er ýmislegt í þessari lengri tíma mynd sem á aðeins eftir að útfæra. Meginmarkmiðið er að það sé algjörlega ljóst að það að kaupa, eiga og reka hreinorkubíl sé betra fyrir buddu heimilisins heldur en bensín- eða dísilbíl til lengri tíma. Þess vegna stígum við þetta skref núna, og tökum tengiltvinnbílinn ekki lengra vegna þess að með þeim ertu enn þá milli kerfa. Síðan þegar vörugjöldin falla brott, þá náttúrlega erum við með markmið um þessi kolefnisgjöld sem verður alltaf ofan á. Þú borgar þá ekki bara fyrir að nota vegina heldur líka fyrir losun. Það er gagnsærra kerfi að þú sért þá bara að borga fyrir losunina en ekki að greiða vörugjöld ofan á vöruna sem þú kaupir sem síðan er að losa. Þess vegna eru hugmyndirnar þar um að jafna í rauninni lækkun á bensíni og hækkun á dísil af því að það er meiri losun af því.

Varðandi áframhaldandi stuðning gagnvart rafbílakaupum og orkuskiptum, þá heldur hann áfram. En kerfið eins og það hefur verið núna, með ívilnanir á virðisaukaskatti, kallar á útgjöld ef svo má segja, allt að 12 milljarða á ári en nú er verið að fara niður í 7,5. Það þýðir að það er minni stuðningur sem er að fara í þau orkuskipti en ég tel þó að það sé áfram verið að styðja við breytta neysluhegðun og fólk kaupi frekar þessa tegund bíla. Það er stillt þannig af að það er í rauninni viðbótarstuðningur þegar bifreiðarnar eru ódýrari, sem ég tel líka eðlilegra. Það er vissulega í stærri myndinni til lengri tíma ákveðin atriði sem við eigum eftir að finna út úr. En þetta skref er skýrt. Sýnin er þarna en það þarf að útfæra framhaldsskrefin.

###

Virðulegi forseti. Ég mæli hér fyrir frumvarpi til nýrra laga um kílómetragjald vegna notkunar hreinorku- og tengiltvinnbifreiða. Frumvarpið er á þskj. 574 og er 507. mál þingsins. Með frumvarpinu er lagt til að fyrsta skrefið verði stigið í lögfestingu á nýju tekjuöflunarkerfi af ökutækjum og eldsneyti með upptöku kílómetragjalds frá og með 1. janúar 2024 vegna notkunar rafmagns- og vetnisbíla annars vegar og tengiltvinnbíla hins vegar á vegakerfinu. Til einföldunar er lagt upp með að lögin verði í upphafi á árinu 2024 einskorðuð við fólks- og sendibíla.

Fyrirhugað er að síðara skrefið verði stigið með framlagningu frumvarps á næsta vorþingi um kílómetragjald vegna notkunar allra annarra ökutækja á vegakerfinu, m.a. bifreiða sem ganga fyrir jarðefnaeldsneyti, með gildistöku á árinu 2025. Samhliða verði lagt fram frumvarp um breytingar og endurskoðun á þeim lagabálkum sem gilda nú um skattlagningu ökutækja og eldsneytis, þar með talið á vörugjöldum af eldsneyti, þar sem þessi eldri gjöld muni eftir atvikum lækka eða falla niður.

Innleiðing á nýja tekjuöflunarkerfinu í tveimur skrefum gerir kleift að fyrsta árið verði verkefnið smærra í sniðum þar sem það nær þá einungis til hluta bílaflotans. Með því móti verður einnig hægt að draga lærdóm af framkvæmd þess og endurbæta það með tilliti til reynslu og ábendinga gjaldskyldra aðila. Áform um lagasetningu voru kynnt í samráðsgátt stjórnvalda 4.–16. október og drög að frumvarpinu voru kynnt til umsagnar í samráðsgáttinni daganna 3.–10. nóvember.

Fjölgun vistvænna og sparneytinna bifreiða hefur leitt til þess að skatttekjur ríkissjóðs af ökutækjum og eldsneyti hafa rýrnað umtalsvert og munu halda áfram að lækka á næstu árum verði engar breytingar gerðar. Samhliða þeirri þróun hefur myndast misræmi í núverandi gjaldtökukerfi milli þeirra sem nýta samgönguinnviðina. Annars vegar eru tekjur af gjaldtöku á ökutæki og eldsneyti, einkum vörugjöld, teknar að fjara smám saman út sökum þess að fram hafa komið nýir orkugjafar og sparneytnari ökutæki. Hins vegar hafa stjórnvöld markað þá stefnu að auka notkun hreinna orkugjafa í samgöngum og hraða þannig orkuskiptum, m.a. með verulegum skattastuðningi síðustu ár.

Það liggur því fyrir að eigendur rafmagnsbíla greiða þannig eðli málsins samkvæmt hvorki vörugjöld né kolefnisgjald af eldsneyti og einungis lágmarksbifreiðagjald. Þá má nefna að eigendur rafmagnsbíla greiddu ekki vörugjöld við kaup á nýjum bíl til loka árs 2022 og greiða nú einungis 5% vörugjald vegna innflutnings slíkra bifreiða eftir samþykkt laga nr. 129/2022, um breytingu á ýmsum lögum vegna fjárlaga fyrir árið 2023. Einnig liggur fyrir að eigendur rafmagnsbíla hafa notið niðurfellingar virðisaukaskatts af kaupverði að hluta eða öllu leyti auk 100% endurgreiðslu virðisaukaskatts af heimahleðslustöðvum og uppsetningu þeirra. Ört stækkandi hópur þeirra sem eiga og reka bifreiðar hefur því verið að greiða afar lítið fyrir afnot sín af samgöngukerfinu. Fyrir vikið stendur Ísland hins vegar flestum þjóðum framar í orkuskiptum í vegasamgöngum að undanskildum Noregi.

Á sama tíma er fyrir hendi viðvarandi þörf fyrir, og áform um, að byggja upp og viðhalda vegakerfinu. Sú þörf mun síst minnka í fyrirsjáanlegri framtíð með vaxandi íbúafjölda, grósku í ferðaþjónustu og tilheyrandi umferð. Við þessari þróun þarf að bregðast og innleiða nýtt einfaldara, gagnsærra og sjálfbærara fyrirkomulag gjaldtöku til framtíðar. Þannig verður tryggð betri samsvörun á milli slíkra tekna og áframhaldandi uppbyggingar og viðhalds vegakerfisins.

Nýtt tekjuöflunarkerfi á rætur að rekja til sáttmála stjórnarflokkanna um ríkisstjórnarsamstarf frá nóvember 2021, en þar fram kemur að framtíðartekjuöflunarkerfi ríkissjóðs vegna umferðar og orkuskipta verði mótað og innleitt á kjörtímabilinu. Í febrúar á þessu ári var sett á fót sameiginleg verkefnastofa fjármála- og efnahagsráðuneytisins og innviðaráðuneytisins til að móta tillögur um nýtt fyrirkomulag, en forsætisráðuneytið á einnig aðild að stýrihópi vegna verkefnisins. Í þeirri vinnu hefur komið fram að eftirsóknarvert þyki að nýtt fyrirkomulag feli í sér heildstætt og samræmt gjaldtökukerfi á landsvísu þar sem tekjulindir og hagrænir hvatar falli vel saman innbyrðis frekar en að rekast á. Einnig að gagnsæi og einfaldleiki kerfisins verði sem mestur gagnvart greiðendum og að gjaldtaka verði notendavæn og yfirbygging sem minnst þannig að óhagræði og innheimtukostnaði verði haldið í lágmarki. Megináherslan í nýju tekjuöflunarkerfi felist í því að gjaldtakan færist í meira mæli á afnot af samgönguinnviðum þannig að þeir borgi sem noti. Sú leið er í samræmi við framtíðarsýn stjórnvalda víða um heim um gjaldtöku vegna notkunar á samgönguinnviðum.

Orkuskiptin og aukin kaup landsmanna á vistvænum ökutækjum, þar með talið rafmagnsbílum, marka jákvæða þróun og eru til marks um grundvallarbreytingu í neysluhegðun og umhverfisvitund. Orkuskiptin skapa hins vegar einnig áðurnefndar áskoranir fyrir fjármögnun samgönguinnviða á Íslandi þar sem þau fela í sér að tekjur ríkissjóðs af ökutækjum og eldsneyti munu að óbreyttu halda áfram að þverra eftir því sem betri árangur næst í orkuskiptum. Má telja að þróunin í þessum efnum hafi verið það hröð að ekki megi dragast lengur að bregðast við. Þetta kallar á nýja löggjöf til að innleiða nýtt fyrirkomulag gjaldheimtu, sem verði sjálfbærara til framtíðar.

Í frumvarpinu er gert ráð fyrir að rafmagns-, vetnis- og tengiltvinnbílar sem skráðir eru sem fólks- eða sendibílar í ökutækjaskrá séu gjaldskyldir. Jafnframt er gert ráð fyrir að bifreiðar sem fluttar eru tímabundið hingað til lands í að hámarki í tólf mánuði, til að mynda þær bifreiðar sem koma með ferðamönnum hingað til lands með ferjunni Norrænu verði gjaldskyldar. Gengið er út frá því til einföldunar að á upphafsárinu á árinu 2024 verði miðað við fólks- og sendibifreiðar sem eru 3.500 kg. eða léttari að heildarþyngd falli undir kílómetragjaldið, en rannsóknir sýna að þær bifreiðar valdi svipuðu vegsliti. Á árinu 2025, þegar þyngri ökutæki á borð við flutningabíla og hópferðabifreiðar verða teknar inn í kerfið, verður hins vegar litið til þess að gjaldskyldan taki mið af þyngd ökutækja og þar með vegsliti.

Þá er gert er ráð fyrir því að meginreglan verði sú að eigendur þeirra gjaldskyldu bifreiða sem skráðar eru í ökutækjaskrá hér á landi verði gjaldskyldir. Þó er gert ráð fyrir því að ef annar aðili en eigandi hefur umráðarétt yfir bifreið, t.d. út frá svokölluðum kaupleigusamningum fjármögnunarfyrirtækja, skuli slíkir aðilar vera gjaldskyldir. Talið er rétt, út frá einfaldaleika og skilvirkni, að þeir umráðamenn séu gjaldskyldir en ekki eigendur þar sem það stendur þeim umráðamönnum næst að halda utan um og skrá inn kílómetrastöðu hlutaðeigandi bifreiðar, út frá slíkum samningum. Þá er gert ráð fyrir því að innflytjendur bifreiða sem ætlaðar eru til tímabundins aksturs hér á landi verði gjaldskyldir, t.a.m. ferðamenn sem og erlend fyrirtæki sem koma tímabundið hingað til lands með bifreiðar sínar.

Í frumvarpinu er gengið út frá því að fjárhæð kílómetragjalds verði 6 kr. á hvern kílómetra þegar um er að ræða rafmagnsbíla og vetnisbíla og 2 kr. á hvern kílómetra þegar um er að ræða tengiltvinnbíla. Talið er rétt að gjaldið sé mismunandi hátt á árinu 2024 þar sem tengiltvinnbílar geta bæði notað rafhlöðu og jarðefnaeldsneyti. Drægni rafhlaðinna tengiltvinnbíla og þar með fjárhæð þeirra vörugjalda sem eigendur slíkra bifreiða bera er mjög misjöfn og því var afráðið að veita þeim ríflegan afslátt á þessu fyrsta ári, tilraunaári nýs gjaldtökukerfis. Þá er gert ráð fyrir, til einföldunar, að meginreglan verði sú að innflytjendur þeirra bifreiða sem flytja inn bifreið tímabundið til landsins greiði sérstakt daggjald vegna notkunar hér á landi sem skuli vera 600 kr. á dag vegna rafmagns- og vetnisbíla og 200 kr. á dag vegna tengiltvinnbíla. Þeir munu þó hafa möguleika á því að greiða kílómetragjald samkvæmt álestri á stöðu akstursmælis.

Stafrænt Ísland hefur unnið náið með Skattinum, Fjársýslunni, Samgöngustofu og fleiri aðilum að innleiðingu á einföldu skráningarviðmóti vegna kílómetragjaldsins fyrir almenning og fyrirtæki. Hugmyndin er sú að kerfið verði einfalt fyrir notendur þannig að einstaklingar og fyrirtæki geti skráð áætlaðan akstur og síðan skráningu á kílómetrastöðu í sérstakt smáforrit sem auðvelt verður að nota í öllum snjalltækjum. Sá möguleiki verður þó fyrir hendi að skráningin fari fram á sérstöku vefsetri á Ísland.is. Þeim aðilum sem ekki geta nýtt sér rafræna skráningu munu þó ávallt geta nýtt sér hefðbundinn skráningarmáta hjá Skattinum, eða farið með bíl í álestur á skoðunarstöð til skráningar á kílómetrastöðu. En hugmyndin er að viðmótið verði eins einfalt og notendavænt og kostur er fyrir gjaldskylda aðila. Áætlun og greiðsla fari þannig fram með svipuðum hætti og gjald sem greitt er fyrir þjónustu veitu- og orkufyrirtækja vegna sölu á heitu vatni og rafmagni til heimila og fyrirtækja sem einstaklingar og fyrirtæki þekkja vel.

Í frumvarpinu er lagt upp með að greitt verði fyrirfram upp í álagningu kílómetragjalds í hverjum og einum almanaksmánuði. Meginreglan verður sú að ríkisskattstjóri gerir í upphafi tillögu að áætlun um meðalakstur á mánuði, út frá tveimur síðustu skráningum á kílómetrastöðu, sem gjaldskyldir aðilar geta í framhaldinu breytt ef þeir kjósa. Ef um kaup á bifreið er að ræða eða ef eingöngu ein skráning á kílómetrastöðu er til skal þó áætlun miðuð við fyrirfram skilgreindan kílómetrafjölda sem ávallt er þó hægt að breyta af hálfu gjaldskylds aðila. Gjaldskyldir aðilar greiða síðan mánaðarlega fyrirfram upp í álagningu kílómetragjalds út frá samþykktri áætlun þar um.

Gert er ráð fyrir því að skráning á kílómetrastöðu fari fram að lágmarki einu sinni á hverju almanaksári af hálfu gjaldskylds aðila eða skoðunarstöðvar. Þegar slík skráning á sér stað fer fram uppgjör og álagning á liðnum heilum almanaksmánuðum og dregst þá fyrirframgreiðslan frá við álagningu kílómetragjaldsins. Gjaldskyldur aðili getur þó alltaf skráð inn nýja kílómetrastöðu þegar 30 dagar eru liðnir frá síðustu skráningu hans. Það er því eingöngu skráning gjaldskylds aðila eða faggiltrar skoðunarstöðvar sem verður til þess að álagning og uppgjör á sér stað á því tímabili sem um ræðir.

Þó er talið rétt í eftirlitsskyni og til þess að tryggja eins og kostur er eftirlit með kílómetrastöðu, út frá akstursmæli þeirra gjaldskyldu bifreiða sem skráðar eru í ökutækjaskrá hér á landi og falla undir lögin, að skráning á kílómetrastöðu akstursmælis fari einnig fram hjá söluaðilum bifreiða í atvinnuskyni, t.d. vegna ábyrgðar- og þjónustuskoðana eða viðgerðum í atvinnuskyni, svo sem út frá tjónaviðgerðum út frá skilmálum vátryggingafélaga. Þessar skráningar á kílómetrastöðu eru hins vegar eingöngu gerðar í eftirlitstilgangi út frá skatteftirliti og skoðun á almennri framkvæmd kílómetragjaldsins.

Gert er ráð fyrir því að frumvarpið öðlist gildi nú þegar fyrir þær bifreiðar sem skráðar eru hér á landi, en hins vegar er gert ráð fyrir að þau ákvæði frumvarpsins sem varða tímabundinn innflutning bifreiða hingað til lands taki gildi 1. júlí 2024 fyrir rafmagns- og vetnisbíla og 1. janúar 2025 vegna tengiltvinnbíla, þar sem framkvæmd vegna eftirlits, skráningar og viðmóts tekur lengri tíma þegar um slíkar bifreiðar er að ræða.

Í frumvarpinu er loks að finna þrjú ákvæði til bráðabirgða sem varða fyrstu skráningu og fyrirframgreiðslu kílómetragjalds eftir gildistöku frumvarpsins.

Gert er ráð fyrir að þær lagabreytingar sem lagðar eru til í frumvarpinu hafi jákvæð áhrif á tekjur ríkissjóðs og að á árinu 2024 verði tekjuauki af nýju kerfi fyrir hreinorku- og tengiltvinnbíla rúmlega 3 milljarðar kr. Þá mun samþykkt frumvarpsins fela í sér kostnað við uppsetningu og rekstur kerfa hjá Skattinum. Í frumvarpinu er að finna mat á ýmsum öðrum áhrifum, m.a. á samfélagslegum áhrifum og áhrif eftir tekjuhópum og búsetu. Þar sem eignarhald á rafmagnsbílum er algengast í hærri tekjutíundum er gert ráð fyrir því að kílómetragjaldið hafi mest áhrif á einstaklinga í hærri tekjutíundum í krónum mælt. Þó má gera ráð fyrir að hlutdeild rafmagnsbíla í bílaeign tekjuhópa verði smám saman jafnari á næstu árum eftir því sem verð rafmagnsbíla lækkar áfram í samanburði við aðra bíla og framboð þeirra á endursölumarkaði eykst.

Þá liggur fyrir að mun fleiri rafmagnsbílar og tengiltvinnbílar eru á höfuðborgarsvæðinu en á landsbyggðinni í hlutfalli við íbúafjölda. Í frumvarpinu er jafnframt að finna dreifingu á meðalakstri eftir póstnúmerum. Af þeirri dreifingu má sjá að árlegur meðalakstur bifreiða er ámóta mikill um allt land en tiltölulega lítill munur er á meðalakstri í nærumhverfi höfuðborgarsvæðisins, akstri á höfuðborgarsvæðinu og annars staðar á landsbyggðinni.  Kílómetragjald felur því ekki í sér eðlisbreytingu á núverandi kerfi. Þeir sem hafa hingað til keyrt mest hafa greitt mest af eldsneytisvörugjöldum.

Jafnframt ber að hafa í huga að þrátt fyrir að kílómetragjald verði m.a. lagt á akstur rafmagnsbifreiða samkvæmt frumvarpinu mun árlegur rekstrarkostnaður þeirra eftir sem áður vera mun lægri en sambærilegra bensínbifreiða þegar tekið er tillit til meðaleyðslu líkt og fram kemur í frumvarpinu. Það sem skiptir hér máli er að hvati einstaklinga til orkuskipta í vegasamgöngum verður áfram ríkur með tilliti til rekstrarkostnaðar bifreiða.

Loks er ánægjulegt að nefna að stjórnvöld hafa nú opnað upplýsinga- og kynningarsíðu fyrir almenning bæði vegna frumvarpsins og framtíðarsýnar stjórnvalda í þessum efnum. Á vefsíðunni má finna ítarlegar upplýsingar um forsendur og nauðsyn breyttrar tekjuöflunar ríkissjóðs með upptöku kílómetragjalds, auk þess sem finna má spurningar og svör undir liðnum Spurt og svarað á vefslóðinni vegirokkarallra.is.

Virðulegur forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari.

###

Frú forseti. Ég þakka aftur fyrir þessa umræðu. Það sem hægt er að taka út úr henni er að við erum sammála um að mikil verðbólga og háir vextir séu vandamál sem við þurfum að leysa. Við erum öll sammála í orði um að ábyrga kjarasamninga þurfi til og við erum öll sammála í orði um að aðhald á útgjaldahlið sé mikilvægt, en það er ýmislegt sem við erum síðan kannski ekki alveg sammála um eða gætum illa náð saman um aðgerðir til að ná því markmiði.

Hér er töluvert rætt um krónuna og gjaldmiðlamál. Ég held að það sé mikilvægt að einfalda það ekki heldur um of. Mér finnst sjálfsagt og eðlilegt að ræða gjaldmiðlamál hvenær sem kallað er eftir því en einhliða upptaka annars gjaldmiðils er almennt talin frekar óraunhæf. Upptöku evru þarf þá að gera með því að taka aðra og miklu stærri pólitíska ákvörðun, um að ganga í Evrópusambandið. Það er ekki hægt að láta eins og það sé ekki líka stór umræða um afleiðingar og ákvarðanir, hvort sem litið er á efnahagsmál, hagkerfið, auðlindir, löggjöf, útgjöld, hagsveiflur og hvernig þær ná jafnvægi hér á landi ef það yrði gert. Það er þar sem ég er einfaldlega pólitískt ósammála þeim sem vilja taka það skref. Of miklar sveiflur í hagkerfinu á Íslandi eru skaðlegar og ég er sammála hv. þingmönnum sem hafa komið inn á þetta. Þess vegna þurfum við að horfast í augu við hvað það er sem stuðlar að því, bæði þar sem við höfum mikla sannfæringu fyrir því sem þarf að gera og við þurfum líka að viðurkenna ef við höfum minni sannfæringu.

Við vitum u.þ.b. hvað þarf til. Við vitum að það þarf aðhald á útgjaldahlið, við vitum að við þurfum ábyrga kjarasamninga, við vitum hvar ábyrgðin liggur og hún er alls staðar. Það er enginn einn aðili sem getur eingöngu bent á hinn. Þetta er hið sameiginlega verkefni  sem við stöndum frammi fyrir og sérstaklega nú er mikilvægt að við náum saman um það vegna þess að næg eru verkefnin og röð áfalla  sem við stöndum frammi fyrir og við þurfum að vera í stakk búin til að mæta því.

###

Herra forseti. Ég þakka hv. þingmanni fyrir að setja þetta mál hér á dagskrá. Verðbólguskeiðið núverandi hófst með verðhækkunum sem tengdust framleiðsluvandræðum vegna heimsfaraldurs og sóttvarnaráðstafana honum tengdum, ásamt auðvitað hækkun orku-, gas- og hrávöruverðs, vegna innrásar Rússlands í Úkraínu, en hún ágerðist hins vegar og reyndist viðvarandi vegna mikillar eftirspurnar eftir að efnahagsleg áhrif faraldursins runnu sitt skeið.

Líkt og í öðrum vestrænum ríkjum felur Alþingi Seðlabankanum að beita tækjum sínum með þeim hætti að eftirspurn í hagkerfinu samræmist verðmætasköpun svo að verðbólga sé lág og stöðug. Í mínum huga hafa ríkisfjármálin helst eina leið til að leggja sín lóð á þær vogarskálar, þ.e. að halda aftur af vexti útgjalda. Það er leið ríkisfjármála til að ná niður verðbólgu og vöxtum. Hér þarf að vera um algjört forgangsmál að ræða því að sterk afkoma ríkissjóðs og lág skuldahlutföll munu auðvitað ekki aðeins stuðla að lækkun verðbólgu og vaxta, þjóðinni til heilla, heldur munu þau líka skapa nauðsynlegt bolmagn fyrir ríkissjóð að bregðast við áföllum sem nóg er af þessi misserin. Við virðumst því miður vera komin inn í tíma áfalla og breyttra tíma, ekki bara hér á Íslandi heldur alls staðar í kringum okkur. Á meðan leggur ríkisstjórnin áherslu á mikilvægi þess að verja kaupmátt og lífskjör þeirra verst settu. Þetta höfum við gert, m.a. með því að tryggja að kaupmáttur lægstu bóta rýrni ekki, fyrir utan auðvitað tekjuskattsbreytingar með sérstakan fókus á tekjulægri.

Ég hef að sjálfsögðu samúð með fólki sem hefur nýlega tekið fasteignalán en býr við allt annað vaxtaumhverfi nú, sem er óviðunandi staða. Verðmæti eigna þessa fólks hefur þó hækkað, oft verulega, á undanförnum mánuðum. Þess vegna er það enn frekar óviðunandi staða hjá fólki sem á ekki eigin fasteign en hefur verið að safna fyrir henni. Sá sparnaður hefur brunnið upp í verðbólgu, einkum með hratt hækkandi fasteignaverði, og þröskuldurinn fyrir þessa einstaklinga inn á fasteignamarkað hefur hækkað allt of mikið. Ástandið er auðvitað ekki alslæmt af því að verðbólgan er sem fyrr segir vegna mikillar eftirspurnar, sem leiðir af sterkri fjárhagsstöðu heimila og góðu atvinnuástandi þar sem atvinnuleysi hefur verið lágt og kaupmáttur,  einkum þeirra verst settu, hefur vaxið og síðan haldist. Nú er mikilvægasta viðfangsefnið fyrir lífskjör fólks að ná niður verðbólgu og vöxtum og allar tilfærslur, ef við hugum að mögulegum leiðum, einhverjum fljótlegri leiðum heldur en því verkefni, þá eru allar tilfærslur bara greiddar af þeim sem hér búa og greiða skatta í ríkissjóð. Aðeins með því að vinna bug á verðbólgu getum við lækkað vexti og hjálpað þessum hópum, bæði þeim sem eru á leigumarkaði, þeim sem eru fasteignaeigendur og þeim sem vilja svo mjög gjarnan komast inn á þessa markaði. Það getur ríkissjóður aðeins gert með því að halda aftur af vexti útgjalda, hagræða og vinna gegn sóun í ríkisrekstri.

Varðandi aðgerðir og áhrif vegna neikvæðra áhrifa hás vaxtastigs á nýbyggingu fasteigna og möguleika fólks til að komast inn á húsnæðismarkað þá fylgjumst við auðvitað vel með því hvernig hækkandi vextir hafa haft áhrif á hagkerfið og ekki síst íbúðamarkað. Góðu fréttirnar eru þær að mikill vöxtur var í framkvæmdum undanfarin misseri og því eru margar íbúðir í byggingu, margar þeirra að nálgast seinni stig framkvæmda og er enn von á talsverðum fjölda nýrra bygginga á markað á næstunni. Á sama tíma hefur íbúðum á söluskrá fjölgað umtalsvert, sem er mikil breyting frá því fyrir nokkrum misserum þegar barist var um hverja íbúð sem auglýst var til sölu. Að þessu sögðu þá hefur íbúðum sem byrjað er að byggja fækkað og mikilvægasta verkefnið til að snúa þeirri þróun við er að ná stjórn á verðbólgu svo að hægt sé að lækka vexti. Það er líka mikilvægasta verkefnið til að auðvelda fólki að komast inn á húsnæðismarkaðinn. Það hefur árangur náðst í því. Það hefur hægt á verðhækkunum og forsendur standa til að verðbólga og vextir lækki á nýju ári, að því gefnu að réttar ákvarðanir séu teknar. Ekki má gleyma því að laun hafa hækkað mikið undanfarið og kaupmáttur launa hefur þrátt fyrir allt aukist sé litið til undanfarinna 12 mánaða. Við höfum lagt aukna fjármuni í hagkvæmar leiguíbúðir í gegnum almenna íbúðakerfið. Alls hafa 2.000 almennar íbúðir verið í notkun og áætlað að 500 bætist við á næsta ári. Skilyrði hlutdeildarlána voru líka útvíkkuð í sumar og það á mögulega sinn þátt í því að fyrstu íbúðarkaupum fjölgaði talsvert samkvæmt nýjustu tölum. Þá má ekki gleyma skattfrjálsri ráðstöfun séreignarsparnaðar í gegnum úrræði sem við þekkjum, fyrsta íbúð, sem styttir verulega þann tíma sem tekur að spara fyrir íbúð hjá þeim sem nýta úrræðið, ekki síst hjá tekjulágum. Síðan eru, þegar kemur að húsnæðismálum almennt, engar töfralausnir. Það sem við eigum eru tillögur, nokkur hundruð talsins, eftir úttekt með OECD, til að einfalda og auka skilvirkni í uppbyggingu fasteigna sem er líka eitthvað sem mun skipta máli sé farið í það.

###

Frú forseti. Það er auðvitað hárrétt og ágætt að minna sig á að þeir fjármunir sem fara í að greiða vaxtakostnað eru krónur sem ekki eru nýttar í önnur verkefni. Það er vont að sjá hann aukast svona mikið. Ég er síðan algerlega sammála hv. þingmanni að það er nefnilega til mikils að vinna og hið rétta að gera en ekki alltaf mikill pólitískur stuðningur við það eða mikil eftirspurn eftir því að standast allan freistnivanda og gera það sem gera þarf til að búa sig undir áföll á erfiðari tíma. Sem betur fer vorum við í góðri stöðu þegar heimsfaraldur skall á. Ég vil bara segja almennt og leggja mikla áherslu á það að við hugsum þannig að við þurfum að vera tilbúin þegar erfiðari tímar koma. Það sem við sjáum núna vera að gerast, ekki bara hér heldur í kringum okkur, er að við virðumst vera að fara inn í tíma þar sem er nánast áfall eftir áfall og ég held að  við þurfum aðeins að ná okkur betur niður á jörðina með það, hvers konar tíma við erum að stíga inn í og hvað er ábyrgt að gera, jafnvel þótt það sé ekki alltaf vinsælast.   Á endanum er það sem skiptir máli það að við séum í stakk búin til að takast á við aðstæður sem þessar.

###

Frú forseti. Það að tala um frumjöfnuð og hvernig hann þróast er auðvitað ekkert eina birtingarmyndin af því hvernig ríkissjóður stendur. Það segir hins vegar sína sögu með hvaða hætti hann hefur þróast. Það er alveg hægt að benda á bara heilt yfir og almennt að við erum einfaldlega að ná að rétta úr kútnum töluvert hraðar og miklu hraðar  en áætlanir okkar gerðu ráð fyrir og þar af leiðandi að við gerðum ráð fyrir að við myndum sjá. Hins vegar er það alveg rétt að til að mynda er vaxtakostnaður ríkisins hár og er að hækka og það eru ekki jákvæð tíðindi, enda fór ég í minni framsögu yfir bæði það og skuldastöðu en sömuleiðis frumjöfnuð, sem er ágætt að halda til haga, en með honum einum og sér er ekki með tæmandi hætti hægt að leggja mat á stöðu ríkissjóðs. Við erum hins vegar í ágætri stöðu. Við erum að rétta úr kútnum hraðar en við gerðum ráð fyrir. Það er jákvætt. Það eru áfram áskoranir og hlutir sem við þurfum að gera öðruvísi og horfa til. En það skiptir líka máli að taka ábyrg skref í ríkisfjármálum og því sem við erum að gera hér, bæði með þessu frumvarpi og þinglegri meðferð á fjárlagafrumvarpinu o.s.frv. Ég er ekki ósammála hv. þingmanni í því að það er til ýmissa annarra þátta að líta heldur en frumjafnaðar en það er sjálfsagt að nefna hann líka og með hversu jákvæðum hætti hann hefur þróast, sem segir sína sögu en segir ekki alla söguna.

###

Frú forseti. Það er alveg rétt að sú heimild er til staðar en það sem lagt er til hér í þessu frumvarpi er það sem ég sem hæstv. fjármála- og efnahagsráðherra er að leggja til við þingið að verði gert. Ég var ekki að segja að almenni varasjóðurinn væri forvarnasjóður heldur var ég að benda á varnargarðinn sem hv. þingmaður nefndi líka, það væri verið að búa til sjóð sem væri hugsaður fyrir forvarnir vegna þess sem er að gerast á Reykjanesinu. En almennur varasjóður er almennur varasjóður. Ég er ekki hér til að útlista hvernig þeim 3,8 milljörðum sem eftir standa í sjóðnum verður ráðstafað vegna þess að það fer eftir því hvaða kostnaður fellur til og eftir því hvernig málum vindur fram. Ég geri hins vegar ráð fyrir að það muni verða útgjöld innan stjórnkerfisins sem þarf að greiða og muni uppfylla skilyrði þannig að það yrði tekið úr almennum varasjóði. Þá er ég að vísa í verkefni sem tengjast því ástandi sem er í gangi og blasir við á Reykjanesinu.

###

Frú forseti. Líkt og ég fór yfir hérna í framsögu áðan þá hefur undanfarin ár verið tekin sérstök ákvörðun um eingreiðslu í desember til þessa hóps sem hér um ræðir. Þar sem heildarendurskoðun á örorkulífeyriskerfinu er ekki lokið er lagt til að örorku- og endurhæfingarlífeyrisþegar fái einnig eingreiðslu í desember á yfirstandandi ári. Varðandi hinn hópinn erum við búin að fara í gegnum ákveðnar kerfisbreytingar og svo því til viðbótar þá er ég einfaldlega að benda á lög um félagsþjónustu sveitarfélaga og það öryggisnet, það kerfi sem á að grípa, þar sem markmiðið er að tryggja fjárhagslegt og félagslegt öryggi og stuðla að velferð íbúa á grundvelli samhjálpar og þar af leiðandi er það verkefni skýrt.

Varðandi 3,8 milljarðana er þeim enn þá óráðstafað það sem eftir er af árinu og það liggur auðvitað ekki fyrir núna að hvaða leyti sjóðurinn verður nýttur, verði talin þörf á að nýta hann, sem ég geri frekar ráð fyrir ef hlutir halda áfram að þróast á Reykjanesinu. Það eru þá útgjöld sem uppfylla skilyrði fyrir að það sé tekið úr almennum varasjóði og það er ágætt að eiga eitthvað eftir þegar árið er ekki liðið og við erum í eins mikilli óvissu og raun ber vitni. Varðandi sjóðinn þá er hann auðvitað hugsaður sem forvarnasjóður, til uppbyggingar ákveðinna verkefna sem forvörn og er þá viðbót við það sem við höfum nú og þess vegna tel ég það svo sem alveg liggja skýrt fyrir. Ég tel það hið ábyrga í stöðunni vegna þess að ef við verðum ekki svo guðs lifandi heppin að ekkert gerist þá er alveg ljóst hvaða verkefni ríkissjóður þarf að glíma við og ekki síður bara hagkerfið í heild sinni og þá tel ég mikilvægt að við nálgumst þau verkefni af ábyrgð vegna þess að á endanum eru það bara tæplega 400.000 manns í þessu landi sem munu greiða fyrir það sem greiða þarf og þess vegna skiptir máli hvernig þetta er gert.

###

Frú forseti. Líkt og hv. þingmaður fór yfir í sínu fyrra andsvari erum við hér í fjáraukalagafrumvarpinu að gera ráðstafanir gagnvart hluta þess hóps sem hv. þingmaður nefndi. Varðandi síðan ellilífeyrisþega sem þurfa frekari aðstoð er sú ábyrgð skýr á hendi sveitarfélaga. Ég veit að það eru hópar í íslensku samfélagi sem eiga um sárt að binda og ef það eru teknar ákvarðanir um einhver frekari útgjöld í slík verkefni þurfa þær að birtast og eiga sér stað með réttum hætti. Ég mun áfram vinna og standa að því að sá rammi sem við vinnum eftir, hvort sem það eru lög um opinber fjármál og þá hlutverk fjáraukalaga o.s.frv., að það sé einfaldlega rétt gert vegna þess að okkur veitir ekki af frekari aga í ríkisfjármálum og í því hvernig við ráðstöfum fjármunum.

###

Frú forseti. Ég held að það sé ágætt að ítreka hér hlutverk og skilyrði sem tillögur sem rata inn í fjáraukalagafrumvarp þurfa að uppfylla. Þeim er ekki ætlað að mæta útgjöldum til nýrra verkefna, auknu umfangi starfsemi eða rekstrarhalla einstakra málefnasviða og málaflokka umfram setta útgjaldaramma. Hluti af því sem hv. þingmaður var hér að nefna væru sannarlega ný verkefni sem ekki er hlutverk fjáraukalagafrumvarps að taka á heldur væri það inni í fjárlögum, eða jafnvel í fjármálaáætlun og síðan í fjárlögum, vegna þess að fjáraukalögum er eingöngu ætlað að bregðast við tímabundnum, ófyrirséðum og óhjákvæmilegum útgjaldamálum.

###

Frú forseti. Við erum að uppfæra miðað við spár og annað hvernig fjárlagafrumvarpið lítur út og það er auðvitað fjöldinn allur af beiðnum úr ýmsum áttum varðandi frekari fjármuni í ýmiss konar verkefni. Ég er algerlega sammála hv. þingmanni í því að Landhelgisgæslan sé grundvallarstarfsemi í okkar samfélagi og reynir á það núna. Það er hins vegar eðli máls samkvæmt  hvers ráðherra fyrir sig að skipta því fjármagni innan málefnasviða og málaflokka eins og best verður á kosið. Það þarf að greina það til hlítar hvað það er sem þarf að gera innan Landhelgisgæslunnar og það kann líka að þýða að það kalli mögulega á einhverjar breytingar sem við verðum þá að hafa   kjark til að ræða vegna þess, eins og ég segi, að það er að sjálfsögðu algjör pólitísk samstaða um að sú grundvallarstarfsemi þurfi að vera í lagi. Þess vegna þarf að greina það hvernig við gerum það til framtíðar að geta tryggt að svo sé.

###

Frú forseti. Það er alveg rétt að um stöðu Landhelgisgæslunnar er og hefur verið  umræða sem mun halda áfram. Það er vinna í gangi sem verður að fá að eiga sér stað og huga að til framtíðar hvernig fjármagna eigi bæði rekstur og tækjakost og það sem þarf að fjármagna innan Landhelgisgæslunnar. Hins vegar er að hluta til komið til móts við ákveðna þætti í fjáraukalagafrumvarpinu hér en það er líka alveg skýrt að fjáraukalögum er ekki ætlað að mæta til að mynda rekstrarhalla sem er hluti af þeim vanda sem Landhelgisgæslan glímir við og á því miður sömuleiðis við um ýmsar aðrar stofnanir. Hins vegar er alveg ljóst, og um það tel ég nú ríkja bæði pólitíska samstöðu og algjöra samstöðu í samfélaginu, að grundvallarþættir eins og starfsemi Landhelgisgæslunnar þurfa að vera í lagi. Þar þarf þá að horfa til og  rótargreina  vandann, hver hann er og hvort og þá með hvaða hætti  hægt er að gera hlutina öðruvísi til framtíðar.

Síðan erum við núna í þeirri stöðu og við okkur blasir verkefni sem  hefur þegar haft áhrif á Landhelgisgæsluna og kann að hafa frekari áhrif á hana á næstu dögum, vikum og jafnvel mánuðum. Í því samhengi held ég að sé óhætt að segja að við munum líta til þeirra verkefna og þarfa bara eftir því hvernig málum vindur fram. En í raun má segja að það verkefni sé aðskilið  þessum viðvarandi rekstrarhalla og auðvitað er það ekki gott þegar stofnanir flytja hann á milli ára. En fjáraukalagafrumvarp er ekki til þess að eyða rekstrarhalla á stofnunum og þar  getur sömuleiðis verið flókið að finna út úr því þegar það á við um margar stofnanir og er stofnananna sjálfra að ná honum niður.

###

Virðulegur forseti. ég mæli fyrir frumvarpi til fjáraukalaga fyrir árið 2023 sem er að finna á þskj. 529. Frumvarpið ber þess skýr merki að gildistaka laga um opinber fjármál frá 2015 hefur skilað árangri i agaðri vinnubrögðum varðandi ríkisfjármál og áætlanagerð þeim tengdum. Í frumvarpinu eru eingöngu gerðar tillögur um auknar fjárheimildir málaflokka vegna tilefna þar sem ekki var talið vera fjárhagslegt svigrúm innan ársins til að mæta þeim. Einnig er tilefni þar sem um er að ræða lögbundin framlög sem ekki verður frá vikist að greiða úr ríkissjóði. En fjáraukalögum er lögum samkvæmt einungis ætlað að bregðast við tímabundnum, ófyrirséðum og óhjákvæmilegum útgjaldamálum. Þeim er ekki ætlað að mæta útgjöldum til nýrra verkefna, aukins umfangs starfsemi eða rekstrarhalla einstakra málefnasviða og málaflokka umfram settra útgjaldaramma. Þetta er ávallt mikilvægt að hafa í huga.

Líkt og í fyrri fjáraukalögum eru í þessu frumvarpi hvorki lagðar til breytingar á tekjuhlið fjárlaga né tilheyrandi breytingar á sjóðstreymi og afkomu ríkissjóðs. Á hinn bóginn er greint frá endurmetnum afkomuhorfum í greinargerð frumvarpsins. Þá eru í frumvarpinu fyrst og fremst lagðar til breytingar á framlögum til málaflokka þar sem aukinna fjárheimilda er þörf en ekki lækkanir á framlögum til annarra málaflokka.  Í einhverjum tilvikum geta þó tiltekin útgjaldamál, til að mynda millifærslur, leitt til að fjárheimildir málefnasviða og málaflokka lækki.

Megininntak frumvarpsins tengist að stærstum hluta lífeyrisskuldbindingum og vaxtagjöldum ríkissjóðs og stærri útgjaldakerfum á borð við almannatryggingar og sjúkratryggingar. Þá eru til viðbótar tillögum um nýjar fjárheimildir lagðar til breytingar á hagrænni skiptingu fjárheimilda og millifærslur á milli málaflokka en slíkar breytingar hafa eðli málsins samkvæmt ekki áhrif á afkomu ríkissjóðs.

Rétt er að vekja athygli á þeirri augljósu óvissu sem ríkir varðandi frumvarpið sem tengist jarðhræringum á Reykjanesi, mögulegum eldsumbrotum og áhrifum þeirra á daglegt líf fólks og innviði svæðisins. Að svo stöddu eru ekki lagðar til neinar breytingar á fjárheimildum málefnasviða og málaflokka í frumvarpinu vegna þessa enda liggja ekki fyrir fjárhagsleg áhrif af þeim aðgerðum sem verið er að ráðast í og eftir atvikum gæti þurft að ráðast í með aðkomu ríkisins. Gert er ráð fyrir að nauðsynlegra heimilda verði aflað, hvort sem það verður við meðferð málsins á Alþingi fyrir yfirstandandi ár eða í fjárlögum næsta árs eftir því sem mál skýrast. Þá er einnig unnt að nýta þær heimildir sem eftir standa í almennum varasjóði fjárlaga.

Virðulegi forseti. Áður en ég vík máli mínu að innihaldi frumvarpsins vek ég athygli á því, í tengslum við hlutverk og umfang fjáraukalaga, að í 24. gr. laga um opinber fjármál er kveðið á um almennan varasjóð A1-hluta ríkissjóðs. Skilyrði fyrir ráðstöfun úr sjóðnum eru sams konar og þau sem gilda um frumvarp til fjáraukalaga, þ.e. honum er ætlað að bregðast við útgjöldum sem eru tímabundin, ófyrirsjáanleg og óhjákvæmileg. Almennum varasjóði er einkum ætlað að mæta frávikum í launa-, gengis- og verðlagsforsendum fjárlaga og meiri háttar, ófyrirséðum og óhjákvæmilegum útgjöldum, svo sem vegna náttúruhamfara eða útgjöldum sem ókleift er að mæta með öðrum hætti samkvæmt fjárlögum.

Í fjárlögum fyrir árið 2023 nemur fjárheimild sjóðsins rúmum 34 milljörðum kr. eða sem svarar til 2,7% af heildarfjárheimild fjárlaga ársins. Líkt og kom fram í greinargerð með fjárlagafrumvarpinu 2023 skýrist þetta háa hlutfall af því að vegna mikillar óvissu um niðurstöðu kjarasamninga var ákveðið að úthluta ekki stofnunum viðbótarfjárveitingum byggt á áætlunum um mögulegar launahækkanir vegna ársins 2023. Í stað þess var gert ráð fyrir auknu svigrúmi í almenna varasjóðnum til að mæta áætluðum launahækkunum á árinu 2023 og eftir því sem niðurstöður kjarasamninga lægju fyrir yrði fjárveitingum stofnana breytt til samræmis.

Þegar hefur nærri 20 milljörðum kr. úr almenna varasjóðnum verið ráðstafað, nær alfarið vegna útdeilingar á fjárveitingum til stofnana og verkefna vegna kjarasamninga sem gerðir hafa verið á árinu. Því til viðbótar er áformað að ráðstafa rúmum 11 milljörðum til ýmissa útgjaldamála sem voru til skoðunar við vinnslu frumvarpsins. Þannig er gert ráð fyrir að millifæra um 6,6 milljarða vegna útgjalda sem fallið hafa til og varða flóttafólk og umsóknir um alþjóðlega vernd, 1,5 milljarða kr. vegna kostnaðar við leiðtogafund Evrópuráðsins frá í vor, 1,4 milljarða kr. vegna dómkrafna í málum sem ríkissjóður hefur tapað og 1,3 milljarða kr. vegna endurmats á útgjöldum sem fyrst og fremst ráðast af gengi erlendra gjaldmiðla. Að auki verða millifærðar um 490 millj. kr. vegna annarra tilefna.

Ekki hefur verið tekin ákvörðun um frekari ráðstöfun úr sjóðnum og er því til staðar tæplega 3,8 milljarða kr. svigrúm til að bregðast við óvæntum og óhjákvæmilegum útgjöldum, svo sem vegna jarðhræringa og mögulegra eldsumbrota á Reykjanesi fyrir lok þessa árs ef til þess kæmi.

Virðulegi forseti. Ég vík nú að meginefni frumvarpsins. Stærstur hluti útgjaldanna sem lagður er til í þessu frumvarpi er annars vegar sá að fjárheimildin hækki um tæpa 44 milljarða kr. vegna endurmetinnar áætlunar um lífeyrisskuldbindingar ársins 2023. Hækkunina má rekja til hækkunar á vísitölu lífeyrisskuldbindinga sem hefur verið óvenjumikil fyrstu mánuði ársins 2023, m.a. í tengslum við kjarasamninga, en gera má ráð fyrir að hækkun ársins sé nú að stærstum hluta komin fram og vísitalan hækki minna á síðari hluta árs. Gjaldfærsla lífeyrisskuldbindinga er viðkvæm fyrir breytingum á vísitölu lífeyrisskuldbindinga, sem ræðst að stærstum hluta af launabreytingum innan ársins. Gjaldfærslan miðast að hluta til við breytingu á heildarlífeyrisskuldbindingum innan ársins, en heildarlífeyrisskuldbindingar námu rúmum 1.100 milljörðum kr. í árslok 2022. Þannig geta jafnvel litlar breytingar á vísitölunni leitt til hárrar gjaldfærslu. Á hinn bóginn er vert að nefna að þótt gjaldfærslur vegna lífeyrisskuldbindinga geti sveiflast mikið á milli ára breytist greiðslan innan ársins minna þar sem breytingin dreifist á mörg ár.

Rétt er að vekja athygli á því að meðferð lífeyrisskuldbindinga er mismunandi eftir því hvort horft er á fjárheimildir málefnasviða samkvæmt IPSAS-reikningsskilastaðlinum, þ.e. framsetningu ríkisreiknings, eða heildarútgjöld á þjóðhagsgrunni samkvæmt GFS-hagskýrslustaðlinum, sbr. framsetningu 1. gr. fjárlaga. IPSAS-staðallinn gerir almennt ráð fyrir að allar magn- og verðbreytingar ársins færist um rekstrarreikning, svo sem vegna áhrifa af ávinnslu nýrra réttinda á árinu, launabreytinga, breytinga á tryggingafræðilegum forsendum og ávöxtun eigna. Við færslumeðferð samkvæmt GFS-staðli færast einungis breytingar á lífeyriskuldbindingum vegna ávinnslu réttinda á árinu og reiknaðs vaxtakostnaðar af útistandandi lífeyrisskuldbindingum um rekstrarreikning.

Annað stærsta málið í frumvarpinu eru auknar fjárheimildir vegna endurmats á vaxtagjöldum ríkissjóð. Lagt er til að auka þær um 26,4 milljarða kr. sem skýrist af hækkun vaxtagjalda ársins 2023 sem má einkum rekja til verðbóta verðtryggðra lána, en samkvæmt uppfærðri þjóðhagsspá er spáð verðbólga 8,7% á árinu sem er umfram forsendur fjárlaga sem gerðu ráð fyrir 5,6%. Hvert prósentustig af verðbólgu leiðir til gjaldfærslu um 6–6,5 milljarða kr. í auknar verðbætur sem eru áætlaðar rúmlega 20 milljörðum kr. hærri en gert var ráð fyrir í fjárlögum. Þá hefur hærra vaxtastig og breyttar forsendur um sölu Íslandsbanka leitt til rúmlega 6 milljarða kr. hærri gjaldfærslu vaxta á árinu umfram forsendur fjárlaga.

Að frátöldum lífeyrisskuldbindingum og vaxtagjöldum varða tillögur frumvarpsins fá og afmörkuð mál. Þar eru félags-, húsnæðis- og tryggingamál fyrirferðarmest og nemur hækkun þeirra um 3 milljörðum kr. sem einkum má rekja til hækkunar framlaga til almannatrygginga um rúma 2 milljarða kr. vegna eingreiðslu til örorku- og endurhæfingarlífeyrisþega. Undanfarin ár hefur verið tekin sérstök ákvörðun um eingreiðslur í desember til þessa hóps, m.a. í kórónuveirufaraldrinum, til að verja hag þeirra verst settu.

Þar sem heildarendurskoðun á örorkulífeyriskerfinu er ekki lokið er lagt til að örorku- og endurhæfingarlífeyrisþegar fái einnig eingreiðslu í desember á yfirstandandi ári. Gert er ráð fyrir að greiðslan nemi 66.381 kr. og komi til viðbótar hefðbundnum orlofs- og desemberuppbótum lífeyrisþega, auk 2,5% hækkun bóta frá miðju ári sem var gert í samræmi við aðgerðir stjórnvalda gegn verðbólgu á árinu.

Gert ráð fyrir að framlög til heilbrigðismála hækki um 2,2 milljarða kr. nettó, þar af eru tæpir 2 milljarðar kr. vegna sjúkratryggingaliða. Áætlanir Sjúkratrygginga Íslands gera nú ráð fyrir að sjúkratryggingaliðir fari um 2 milljarða kr. fram úr fjárheimildum ársins en mikill munur er á einstökum liðum. Þannig er gert ráð fyrir að útgjöld til almennra lyfja verði rúmlega 3,1 milljarði kr. hærri en fjárveiting ársins eða 20%,  miðað við gengi fjárlaga. Ekki hefur verið gripið til nægilegra ráðstafana innan ársins til að tryggja að útgjöld liðarins séu innan heimilda. Sama gildir um fleiri liði sjúkratrygginga, svo sem tannlækningar, brýna meðferð erlendis og sjúkrakostnað vegna veikinda og slysa erlendis. Á móti vegur að kostnaður nokkurra annarra liða stefnir í að vera undir fjárveitingum. Í frumvarpinu eru gerðar millifærslutillögur milli málaflokka vegna þessara sjúkratryggingaliða til að netta út heimildir til samræmis við nýtingu þeirra.

Á málefnasviðum mennta- og menningarmála er lögð til 1,4 milljarða kr. hækkun. Vegur þar þyngst 969 millj. kr. í aukið framlag vegna byggingarframkvæmda við Eddu, hús íslenskunnar, en framkvæmdin er nú á lokastigi. Gert er ráð fyrir að 30% aukningarinnar séu fjármögnuð af Happdrætti Háskóla Íslands eins og tíðkast hefur á framkvæmdatíma hússins.

Þá er lagt til að veita 218 millj. kr. til framhaldsskólastigsins til að mæta auknum kostnaði vegna fjölgunar nemenda á starfsbrautum, en veruleg nemendaaukning hefur átt sér stað á árinu og voru stofnaðar nýjar starfsbrautir í haust til að mæta þeirri aukningu.

Útgjöld til umhverfis-, orku- og loftslagsmála aukast sem skýrist að mestu leyti af gjaldfærslu loftslagsheimilda á árinu en á móti kemur tekjufærsla af sölu heimildanna. Um er að ræða breytingar á bókhaldslegri meðferð loftslagsheimilda sem nýttar eru í skuldbindingar Íslands í loftslagsmálum.

Þá má að lokum nefna rúmlega 2 milljarða kr. hækkun á lögbundnu framlagi til Jöfnunarsjóðs sveitarfélaga en breytingin er til samræmis við endurmat á innheimtum skatttekjum ríkissjóðs og útsvarsstofni.

Ef einungis er horft til rammasettra útgjalda í þessu frumvarpi, en það eru þau útgjöld ríkissjóðs sem stjórnvöld hafa til skemmri tíma einhver tök á að stjórna, nema tillögur um auknar fjárheimildir 11,1 milljarði eða sem nemur 1% aukningu frá fjárlögum. Sögulega séð hafa frávik rammasettra útgjalda frá samþykktum fjárlögum sjaldan verið minni en í þessu frumvarpi.

Í samræmi við 18. gr. laga um opinber fjármál var lagt mat á áhrif tillagna á markmið um jafna stöðu kynjanna. Lagt var mat á hvort ráðstafanir væru líklegar til að stuðla að jafnrétti kynjanna, viðhalda óbreyttu ástandi á stöðu kynjanna eða auka kynjamisrétti eða kynjabil. Jafnréttismat liggur fyrir í um fimmtungi tillagna. Í þeim tillögum sem taldar eru stuðla að jafnrétti vegur þyngst eingreiðsla til örorku- og endurhæfingarlífeyrisþega ásamt framlagi til óreglulegra greiðslna lífeyris almannatrygginga. Flestar tillögur sem voru jafnréttismetnar voru taldar viðhalda óbreyttu ástandi. Stærst að umfangi eru aukin framlög vegna sjúkratrygginga og tillaga um vegna umsækjenda um alþjóðlega vernd.

Að öðru leyti er vísað í nánari umfjöllun um útgjaldabreytingar málefnasviða og málaflokka í greinargerð viðkomandi málefnasviða.

Virðulegi forseti. Áður en ég lýk máli mínu vil ég fjalla stuttlega um áætlaðar afkomuhorfur á yfirstandandi ári ásamt breytingum sem orðið hafa í lánsfjármálum. Afkoma ríkissjóðs hefur batnað verulega á síðustu misserum og hefur batinn verið umtalsvert hraðari en fyrri spár gerðu ráð fyrir. Áætlað er að halli á rekstri ríkissjóðs í ár verði um 45 milljarðar kr. eða 1,1% af vergri landsframleiðslu. Það er ríflega 74 milljörðum kr. betri afkoma en gert var ráð fyrir í áætlun fjárlaga eða 1,9% af vergri landsframleiðslu. Breytingin á afkomuhorfum yfirstandandi árs er til marks um hve skjótt afkoma ríkissjóðs hefur batnað undanfarið og þá fyrst og fremst tekjuhliðin til samræmis við kröftugan efnahagsbata.

Gangi áætlanir eftir hefur tekist að snúa við þeim mikla hallarekstri sem myndaðist í kórónuveirufaraldrinum á árunum 2020–2021 þegar hallinn nam 7–8% af vergri landsframleiðslu og stefnir í að hallinn á rekstri ríkissjóðs verði orðinn sambærilegur og árið 2019. Borið saman við niðurstöðu ársins 2019 er frumjöfnuður ríkissjóðs um 0,7% af vergri landsframleiðslu betri á þessu ári, en vaxtajöfnuður um 0,4% af vergri landsframleiðslu lakari sem rekja má til hærri skuldsetningar í kjölfar heimsfaraldursins og hærri fjármögnunarkostnaðar. Bati í frumjöfnuði ríkissjóðs er nokkru meiri en í heildarafkomunni og er áætlað að frumjöfnuðurinn verði jákvæður um tæplega 42 milljarða kr. í ár sem er yfir 90 milljörðum kr. betri afkoma en gert var ráð fyrir í fjárlögum. Á móti miklum bata í frumjöfnuði samanborið við áætlun fjárlaga ársins 2023 vegur að hluta lakari vaxtajöfnuður sem versnar um ríflega 18 milljarða kr. Þessi breyting er vegna hærri verðbólgu og vaxtastigs.

Heildartekjur ársins 2023 eru áætlaðar 1.264 milljarðar kr. eða 30,1% af vergri landsframleiðslu. Heildarútgjöld ársins 2023 eru áætluð á þjóðhagsgrunni 1.310 milljarðar kr. eða 31,2% af vergri landsframleiðslu, sem eru um 42 milljörðum kr. hærri en áætlun fjárlaga. Að stærstum hluta má rekja aukningu útgjalda til hærri gjaldfærslu vaxtagjalda sem hækka um rúmlega 29 milljarða kr. Sú aukning skýrist að mestu af umtalsvert hærri verðbólgu á þessu ári en forsendur fjárlaga gerðu ráð fyrir sem aftur leiðir til mun hærri gjaldfærslu á verðbótum verðtryggðra lána.

Frumgjöld eru áætluð í heild um 13 milljörðum kr. hærri en gert var ráð fyrir í fjárlögum. Framangreindar afkomuhorfur fyrir árið 2023 eru áþekkar því endurmati sem birt var í frumvarpi til fjárlaga 2024 í september síðastliðnum og lækka um 4 milljarða kr. eða 0,1% af vergri landsframleiðslu frá því mati.

Tekjur ríkissjóðs eru áætlaðar lítillega hærri eða sem nemur 4 milljörðum kr. en nokkur breyting er á tekjuáætlun innbyrðis líkt og rakið verður nánar hér á eftir.

Á gjaldahlið er gert ráð fyrir um 9 milljarða kr. hærri útgjöldum samanborið við fyrra mat en horfurnar eru uppfærðar með tilliti til upplýsinga sem hafa komið fram á síðustu vikum, m.a. uppgjör á rekstri ríkissjóðs á fyrstu níu mánuðum ársins og breytingum sem útlistaðar eru í þessu frumvarpi.

Heildarskuldir ríkissjóðs eru áætlaðar um 1.706 milljarðar kr. í árslok 2023 en voru áætlaðar 1.560 milljarðar kr. í fjárlögum fyrir árið 2023. Hækkunin nemur því 146 milljörðum kr. og skýrist annars vegar af lántökum sem tengjast kaupum ríkissjóðs á Landsneti í lok árs 2022 sem námu um 62,5 milljörðum kr. og hins vegar af því að í fjárlögum ársins 2023 var ekki gert ráð fyrir erlendri lántöku fyrir um 75 milljarða kr. eins og síðar var stefnt að og er gert ráð fyrir í gildandi fjármálaáætlun. Hins vegar aukast með tímanum líkur á að lántakan verði ekki framkvæmd fyrr en á næsta ári en heimild er fyrir henni bæði á árunum 2023 og 2024.

Önnur áhrif á skuldahorfur ríkissjóðs snúa að stórbættri afkomu ríkissjóðs, hærri landsframleiðslu og á móti frestun á sölu á hlut ríkissjóðs í Íslandsbanka. Áætlað er að skuldir ríkissjóðs samkvæmt skuldareglu verði 32,7% af vergri landsframleiðslu í árslok 2023 sem eru óbreyttar horfur frá fjárlögum ársins 2023.

Hæstv. forseti. Ég hef nú farið yfir alla helstu þætti frumvarps til fjáraukalaga fyrir árið 2023. Ég legg til að frumvarpinu verði að lokinni þessari umræðu vísað til 2. umræðu og hv. fjárlaganefndar þingsins sem fær málið til meðferðar.

###

Frú forseti. Einmitt í ljósi þess sem hv. þingmaður nefnir hér varðandi aðra þætti sem eru að einhverju leyti sambærilegir og menn myndu væntanlega sömuleiðis meta sína hagsmuni þannig að það myndi henta að vera í undanþáguþrepi, þá er rétt að horfa á það í einhverju heildarsamhengi. Við erum hins vegar almennt   að reyna að fækka undanþáguþrepum í virðisaukaskattskerfinu frekar en að fjölga þeim. En vissulega er virðisaukaskattskerfið líka nýtt sem tæki til að ívilna og styðja við og annað slíkt og   það hefur sannarlega skilað árangri sem slíkt að styðja við ákveðna starfsemi. En  hins vegar er rétt að það sé þá skoðað nánar og í víðara samhengi með tilliti til tæknibreytinga og breytinga á viðskiptaumhverfi. Við þurfum þá líka að vera með það á hreinu að það yrði þannig gert að það myndi standast allar reglur. En að mínu viti er þetta ekki forgangsatriði í því sem hér er rætt.

###

Frú forseti. Eftir frekari skoðun var það mat mitt að þetta kallaði a.m.k. á nánari skoðun, þ.e. hvort þetta væri gerlegt og hvernig þetta yrði útfært. Það  þarf að líta til ríkisstyrkjareglna. Það er rétt að menningarstarfsemi er almennt utan virðisaukaskattskerfisins en kvikmyndahúsin hefðu ekki áhuga á að vera í því þrepi, þ.e. utan virðisaukaskattskerfis, vegna þess að það hefði neikvæð áhrif á rekstur þeirra. Ég veit ekki til þess að það sé  þannig víða, ef nokkurs staðar, að kvikmyndahúsin séu í undanþáguþrepi.

Síðan koma inn í þetta   önnur sjónarmið þessu tengd almennt varðandi þessa starfsemi,  að það kallar einfaldlega á frekari skoðun og er ekki leið sem aðrir virðast vera að fara.   Það var ekki þannig að hægt væri að gera eins og með menninguna vegna þess að það er ekki það sem  kvikmyndahúsin eru sjálf að kalla eftir og  myndi ekki henta rekstri þeirra.

###

Frú forseti. Það er rétt, sú tala er sömuleiðis sú sama. En hér kemur ýmislegt til, vegna þess að það er alveg rétt að þetta er búbót fyrir þá sem þessu sinna en við vitum líka að þetta getur raskað samkeppnishæfni eða samkeppni þeirra sem greiða aðra skatta og gjöld og eru í rekstri, sem auðvitað kostar og þess vegna er þetta þak. Við vitum einnig að því meira sem þetta vex þá hefur það áhrif á húsnæðismarkaðinn almennt. Það er því eitthvað sem þyrfti að skoða í einhverju heildarsamhengi og ég tel að ef við gerðum annað þá þyrfti alla vega að skoða að uppfæra hinar tölurnar sömuleiðis, sem ég er ekki að boða hér vegna þess að þessi leið var farin. Ég held almennt að við ættum að stíga varlega til jarðar varðandi frekara svigrúm gagnvart Airbnb og því vegna þess að þú ert ekki beint í rekstri en ert það samt og það getur haft neikvæð áhrif á samkeppnisumhverfi, fyrir utan húsnæðismarkaðinn.

###

Frú forseti. Það sem hv. þingmaður nefnir hér er auðvitað umræða sem hefur átt sér stað undanfarin ár og var mikið um hana þegar ég gegndi embætti ferðamálaráðherra; einmitt að það þyrfti að efla getu sveitarfélögin til að byggja upp innviði og að þau gætu staðið við sína þjónustu. Í þessu kasti hér eru þetta hins vegar forsendur fyrir tekjum ríkisins og þyrfti þá að horfa á það í stærra samhengi en bara fjárhagslega skiptingu ríkis og sveitarfélaga, sem er auðvitað heljarinnar mál og ekki eitt eða tvö atriði heldur allnokkur sem þar falla undir. Þannig að kæmi það til skoðunar, sem ég geri ráð fyrir að sé til að mynda rætt í þessari vinnu starfshópa hjá ferðamálaráðherra um þetta framtíðarfyrirkomulag, vegna þess að sveitarfélög þurfa vissulega að hafa burði til að byggja upp þjónustu og þá ekki eingöngu með tekjum þeirra sem greiða útsvar á svæðinu,  þá þyrfti að skoða það í einhverju stærra samhengi. Það er ekki verið að leggja það til hér en gæti verið hluti af einhverju sem yrði í hinni vinnunni. Hins vegar hvernig því er síðan skipt þá held ég að það yrði sömuleiðis stórt mál fyrir sambandið að ná samstöðu um ef til þess kæmi.

###

Frú forseti. Hugtakanotkunin eða  lagatæknilega svarið er að svefnaðstaða geti líka verið tjald. Ég skil hins vegar alveg hvaðan hv. þingmaður er að koma og auðvitað hefur það komið upp og verið hluti af  umræðu almennt og í gegnum tíðina hvort gistináttaskattur eigi heima á tjaldsvæðum eins og á hótelum. Þannig var það áður og hér er það lagt til sömuleiðis. Það var alltaf á tjaldsvæðum og er sömuleiðis lagt til nú. Þetta er eitt af því sem þarf að líta til, ef þú miðar  bara við forsendurnar og hver fjárhæðin eigi að vera og hver útfærslan eigi að vera; á hverja einingu, á hvern haus, hvort það er tjaldsvæði eða tekjutenging eða hvað. En þetta er útfærslan. Það eru sjónarmið með og á móti um hvort eitt eigi bara yfir alla  ganga, en auðvitað er það annars konar þjónusta að mæta á tjaldsvæði með eigið tjald  en að ganga inn á hótel. En þetta var sú útfærsla sem var ákveðin hér og það er mismunandi eftir löndum hvernig það er gert.

###

Frú forseti. Fyrst til að svara síðustu spurningu varðandi börn þá er ekki gert ráð fyrir að börn, einstaklingar undir 18 ára aldri, greiði gistináttaskatt. Hins vegar erum við hér með 300 kr. tölu, sem er auðvitað sama  krónutala og við vorum með fyrir Covid, sem væri auðvitað hærri ef við hefðum uppfært hana. En hins vegar erum við síðan að fara úr fyrirkomulaginu „á hverja einingu“ yfir í „á hvern haus“ eða hverja manneskju 18 ára og eldri. Það er sú aðferð sem alla jafna er viðhöfð í Evrópu þannig að við erum þá að færa okkur nær því. En annars staðar er yfirleitt prósentutenging, þ.e. það fer eftir verði per nótt á hótelum, sem er ekki hér, en hún miðar líka alla jafna við stjörnugjöf sem við erum ekki með hér. En það er auðvitað eitt af því sem hefur komið upp, hvort eðlilegra væri að þar sem þú greiðir miklu hærra verð fyrir hverja nótt þá værirðu sömuleiðis að borga fleiri krónur í gistináttaskatt  en ef þú værir á tjaldsvæði, farfuglaheimili eða hóteli. Þetta er sú útfærsla sem er hér og svo er spurning að hvaða marki hún kann að breytast í vinnunni fram undan og þessari stefnumótunarvinnu varðandi gjaldtöku.

###

Frú forseti. Fyrst varðandi fyrra atriðið þá er það alveg rétt að þetta hefur þessi áhrif sem þó eru ekki stórar fjárhæðir svona í stóru myndinni en allt telur það. Varðandi seinna atriðið þá er sú vinna einfaldlega í gangi af hálfu ferðamálaráðherra í þessum hópum og ég er ekki í stöðu til að segja neitt um það hvað ég telji að þar komi fram.

Það hafa verið gerðar ýmsar tilraunir eða komið upp hugmyndir um hvernig þetta verði best gert. Þær breytingar sem við höfum séð, bæði í formi þjónustugjalda og síðan ákveðinna sérleyfisgjalda innan þjóðgarða og annað slíkt, tel ég vera af hinu góða, bæði sem stýringartæki og til að tryggja jákvæða upplifun fólks og passa upp á náttúruna þannig að hver áfangastaður fyrir sig sé líka fjárhagslega sjálfbær og geti sjálfur svolítið tekið ákvarðanir, eins og til að mynda varðandi þjóðgarða. Það blasir við að það verður farið í frekari vinnu en ég er á þessum tímapunkti ekki í aðstöðu til að lista það upp  og það verður að koma í ljós þegar nær dregur.

###

Frú forseti. Það voru og eru undirliggjandi forsendur varðandi fjárlögin og það hefur verið vinna í gangi í ferðamálaráðuneyti um framtíðarfyrirkomulag um gjaldtöku, hvort sem það er mögulega komugjald eða einhvers konar innviða- eða náttúrugjald. Sú vinna er í gangi. Það var skýrt að gistináttaskatturinn yrði tekinn aftur upp og það var unnið í samráði við fagráðuneytið, sem er í þessari vinnu síðan heilt yfir til framtíðar, hvernig það væri best gert og niðurstaðan varð þessi.

Það er alveg rétt að fjárhæðin nær ekki að öllu leyti upp í þær forsendur sem þar eru en þetta var sú útfærsla sem lögð var áhersla á að yrði nú. Þessi breyting, að breikka skattstofninn með tilliti til þess að taka skemmtiferðaskipin inn, það hefur verið skýrt og kemur fram í stjórnarsáttmála sömuleiðis, og það sama með að breyta úr einingu og á hvern haus en þó 18 ára og eldri. Síðan er það framtíðarvinna að finna út úr frekari gjaldtöku og sú vinna er í gangi í fjármálaráðuneytinu.

###

Virðulegi forseti. Ég mæli hér með fyrir frumvarpi til laga um breytingu á ýmsum lögum um skatta og gjöld o.fl. Með frumvarpinu eru lagðar til breytingar á allmörgum lögum sem að mestu leyti varða skatta og gjöld. Við vinnslu þess var haft samráð við dómsmálaráðuneytið, matvælaráðuneytið, menningar- og viðskiptaráðuneytið, umhverfis-, orku- og loftslagsráðuneytið, utanríkisráðuneytið og Skattinn vegna einstakra ákvæða frumvarpsins.

Fyrst vil ég nefna ákvæði um gistináttaskatt sem kemur aftur til framkvæmda á árinu 2024 líkt og fram kom í frumvarpi til fjárlaga í haust. En álagningu hans var frestað tímabundið vegna heimsfaraldurs kórónuveiru. Lagt er til að í fyrsta lagi verði gildissvið laganna víkkað þannig að þau taki til rekstraraðila skemmtiferðaskipa, þ.e. bæði rekstraraðila skemmtiferðaskipa sem eingöngu eru notuð til að sigla um strendur landsins og rekstraraðila skemmtiferðaskipa sem sigla með farþega milli landa. Skattskyldan samkvæmt frumvarpinu nær eingöngu til þess tímabils þegar skipin dvelja innan tollsvæðis ríkisins.

Í öðru lagi er lagt til að greiða skuli gistináttaskatt af hverri seldri gistináttaeiningu fyrir hvern dvalargest, að undanskildum börnum undir 18 ára aldri. Í þriðja lagi er lagt til að gistináttaskattur verði í öllum tilvikum 300 kr. Breytingarnar taka til gistináttaeininga sem seldar verða frá árinu 2024. Þess má geta að menningar- og viðskiptaráðherra vinnur nú, ásamt hagaðilum að gjaldtöku í ferðaþjónustu til framtíðar.     Ætla má að breytingar á gistináttaskatti leiði til alls 1,8 milljarða kr. tekjuauka fyrir ríkissjóð, þar af 1,6 milljarðar kr. í gistináttaskatt og 0,2 milljarðar kr. í hliðaráhrif á virðisaukaskatt þar sem hann er lagður á söluverð gistingar að gistináttaskatti meðtöldum. Gistináttaskattur mun miðað við þessar forsendur skila alls 3,1 milljarði kr. í tekjur árið 2024. Þar af er búist við að 250 millj. kr. verði lagðir á vegna sölu gistingar um borð í skipum við Ísland sem hingað til hafa verið undanþegin skattinum, bæði skipum sem selja ferðir til og frá Íslandi með viðkomu í einni eða fleiri höfnum hérlendis og skipum sem einkum selja siglingu við eða kringum Ísland. Búist er við að áhrif af hækkun gistináttaskatts á gistingu í landi skiptist þannig að 300 millj. kr. af hækkuninni verði af gistingu Íslendinga en 1,2 milljarðar kr. af gistingu erlendra ferðamanna.

Í frumvarpinu er lögð til breyting á tekjuskattslögum sem snýr að því að leggja upplýsingaskyldu á rekstraraðila stafrænna vettvanga sem hafa milligöngu um, eða aðra aðkomu, að koma á viðskiptum milli leigjenda og leigusala, og eftir atvikum greiðsluþjónustu, í tengslum við fasteignir og lausafé hér á landi. Sem dæmi um þetta má nefna Airbnb. Upplýsingaskyldan kemur til með að byggjast á alþjóðlegri fyrirmynd sem flest ríki Evrópu hafa tekið upp og yrði því um að ræða samsvarandi skyldu hér á landi og gildir nú þegar víða annars staðar.

Þá er í frumvarpinu lagt til að tímabundnir styrkir til kaupa á hreinorkubílum úr Orkusjóði teljist ekki til skattskyldra tekna hjá mönnum á árinu 2024. Skattfrelsi styrkjanna hefur í för með sér tekjutap fyrir ríki og sveitarfélög sem gróflega má áætla um 1 milljarð kr. fyrir ríkissjóð og um 0,5 milljarða kr. fyrir sveitarfélög á árinu 2024.

Næst er komið að breytingum á lögum um gjald á áfengi og tóbaki sem heimila 50% lækkun á áfengisgjaldi fyrir tiltekið magn áfengra drykkja sem framleiddir eru af litlum og sjálfstæðum framleiðendum. Framleiðandi telst lítill ef ársframleiðsla hans á bjór er undir 500.000 lítrum á næstliðnu almanaksári. Þá telst framleiðandi sjálfstæður ef hann uppfyllir tvö skilyrði, þ.e. annars vegar að hann framleiði allan bjór á starfsstöð sinni með eigin framleiðslutækjum og á grundvelli eigin leyfis og hins vegar að annar aðili sem framleiðir áfengi eigi ekki meiri hluta í framleiðandanum, hvorki með beinum eða óbeinum hætti. Heimildin til að reikna lægra áfengisgjald tekur til samtals 200.000 lítra af bjór frá hverjum framleiðanda á hverju almanaksári. Gert er ráð fyrir að breytingartillagan leiði til tekjutaps fyrir ríkissjóð sem nemur tæpum 200 millj. kr. hvað innlenda framleiðslu varðar. Þar við bætist tekjutap vegna innflutts bjórs, en ekki var unnt að leggja nákvæmt mat á stærð hinna erlendu framleiðenda. Þó er gert ráð fyrir að afslátturinn vegna innflutta hlutans sé mun minni en hins innlenda.

Þá eru lagðar til breytingar í þá veru að fellt verði brott ákvæði í tollalögum sem kveður á um tollfrelsi skemmtiferðaskipa sem skráð eru erlendis en eru notuð í innanlandssiglingar í allt að fjóra mánuði á ári. Að baki breytingartillögunni búa samkeppnis- og jafnræðissjónarmið milli aðila, til að mynda gististaða og veitingahúsa. Samtök fyrirtækja í hótel- og gistiþjónustu hafa bent á þá samkeppnisröskun sem felist í siglingu þessara skipa í kringum landið. Einnig eru dæmi um svokölluð hótelskip, skip sem eru í sömu höfn í lengri tíma í beinni samkeppni við innlenda rekstraraðila, til að mynda gististaði og veitingahús. Gera má ráð fyrir því að breytingartillagan kunni að hafa fjárhagslega hagsmuni í för með sér fyrir ríkissjóð haldi rekstraraðilar þessara skipa viðteknum hætti og bjóði áfram upp á siglingar hringinn í kringum landið. Fjárhæðir í því samhengi liggja ekki fyrir en hins vegar liggja fyrir upplýsingar um að alls ellefu skemmtiferðaskip, sem skráð eru erlendis, hafi stundað siglingar í kringum Ísland sumarið 2023 án þess að eiga viðkomu í erlendri höfn í hverri ferð. Ferðirnar um landið voru tæplega 60 á tímabilinu og var heildarfjöldi gesta um 16.600.

Lagt er til að lögfest verði heimild fyrir innheimtumenn ríkissjóðs til að senda rafræna tilkynningu um fyrirhugaða stöðvun atvinnurekstrar í stafrænt pósthólf aðila í miðlægri þjónustugátt stjórnvalda, Ísland.is. Framkvæmdin hefur verið sú að innheimtumenn senda tilkynninguna með almennum pósti á lögheimili aðila en verði ákvæðið að lögum mun tilkynningin eingöngu verða send í stafrænt pósthólf aðilans og telst það fullnægjandi tilkynning í skilningi stjórnsýslulaga.

Þá vík ég að gjaldi í stofnverndarsjóð íslenska hestakynsins. Í lögum um útflutning hrossa er kveðið á um innheimtu sérstaks gjalds af hverju útfluttu hrossi og er það föst krónutala, eða 3.500 kr. Tekjur af gjaldinu eiga samkvæmt lögunum að renna í stofnverndarsjóð íslenska hestakynsins sem er í umsýslu Bændasamtaka Íslands og starfar eftir reglugerð um hann. Innheimta gjaldsins var áður í höndum Bændasamtakanna en var flutt til ríkisins árið 2019. Innheimta gjaldsins hófst ekki fyrr en 2021, þá miðað við útflutning hrossa allt frá ársbyrjun 2019. Sú innheimta var kærð til yfirskattanefndar sem komst að þeirri niðurstöðu að lagastoð fyrir henni væri ekki nægileg. Eftir úrskurðinn var það niðurstaða þáverandi atvinnuvega- og nýsköpunarráðuneytis í samráði við fjármála- og efnahagsráðuneytið að leita annarra leiða fremur en að halda innheimtunni til streitu. Því er lagt til að ákvæðið verði einfaldlega fellt brott og ný leið fundin.

Er þá komið að greiðslumarki samkvæmt búvörulögum en við fyrri endurskoðun búvörusamninga var greiðslumark framlengt út árið 2026. Það á því ekki að falla niður samkvæmt samningi um starfsskilyrði í sauðfjárrækt fyrr en 1. janúar 2027. Því er lögð til sú tæknilega breyting í lögunum að í stað ártalsins 2026 komi 2027.

Þá eru í frumvarpinu lagðar til breytingar á lögum um aukatekjur ríkissjóðs þannig að gjöld fyrir vegabréfsáritanir, sem mótteknar eru erlendis, verði miðuð við evrur í samræmi við skuldbindingar Íslands samkvæmt reglugerð Evrópusambandsins um samræmda útgáfu áritana. Ísland er skuldbundið af gerðinni og hefur hún verið innleidd með lögum um útlendinga og reglugerð um vegabréfsáritanir. Breytingartillagan tekur mið af því að Ísland er skuldbundið að lögum að fylgja fjárhæðarviðmiðum Evrópusambandsins um vegabréfsáritanir auk þess sem misræmi getur verið á fjárhæðum samkvæmt núgildandi lögum eftir því hvort einstaklingur sækir um vegabréfsáritun í sendiráði Íslands erlendis, en þá er miðað við gjald í gjaldmiðli viðkomandi lands, eða á Íslandi. Breytingartillagan gerir auk þess ráð fyrir því að ákvæðið verði endurskoðað í heild sinni og töluliðum raðað saman eftir skyldleika innan þess. Þá er jafnframt gert ráð fyrir því að fyrir umsókn um vegabréfsáritun skuli Útlendingastofnun gefa út gjaldskrá á mánaðarfresti er taki mið af miðgengi evru mánaðarins á undan fyrir útgáfu nýrrar gjaldskrár og námundað niður að næsta hundraði.

Virðulegi forseti. Vík ég þá að málefni utanríkisþjónustunnar þar sem á grundvelli mannauðsstjórnunar og hagkvæmnissjónarmiða er mælt fyrir um heimild utanríkisráðuneytisins til að ráða starfsmenn Íslandsstofu, án auglýsingar, tímabundið til starfa sem viðskiptafulltrúa í sendiráðum.

Í frumvarpinu eru að lokum lagðar til nokkrar minni háttar breytingar á lögum. Hér er í fyrsta lagi um að ræða ákvæði sem lögfest var í tekjuskattslögum fyrir ári síðan og heimilar að tekjur, að uppfylltum skilyrðum ákvæðisins, af nýtingu kaupréttar, sem annars hefðu verið skattlagðar sem laun, verði skattlagðar sem fjármagnstekjur. Lagt er til að gildistími ákvæðisins verði takmarkaður við tíu ár til samræmis við reglur EES-samningsins um ríkisaðstoð en almennt ber að tímabinda þannig reglur samkvæmt leiðbeiningum Eftirlitsstofnunar EFTA.

Í öðru lagi er lagt til að körtur og beltabifreiðar, þar með taldir vélsleðar, sem knúnar eru rafhreyfli, verði undanþegnar vörugjaldi. Tillagan er í samræmi við markmið stjórnvalda um orkuskipti en nú þegar eru bifhjól, þar með talin fjórhjól og sexhjól, og golfbifreiðar sem knúnar eru með rafhreyfli undanþegnar vörugjaldi.

Í þriðja lagi eru lagðar til breytingar á ákvæði í höfundalögum sem kveður á um árlega greiðslu bóta til höfunda fyrir eftirgerð höfundaverka til einkanota samkvæmt sérstakri fjárheimild í fjárlögum. Samkvæmt lögunum eru greiddar bætur til höfunda sem eru tiltekið hlutfall af tollverði vara sem flokkast í ákveðin tollskrárnúmer. Gerðar voru breytingar á tollskrá sem tóku gildi 2022 en þá fórst fyrir að gera breytingar á höfundalögum til samræmis við þá breytingu. Það leiddi til þess að bætur til höfunda skertust. Breytingartillögunni hér er ætlað að tryggja höfundum sömu bætur og þeir nutu áður en tollskránni var breytt.

Í fjórða lagi er lagt til að bætt verði við ákvæði í lögum um virðisaukaskatt, sem fjallar um skilyrði fyrir endurgreiðslu á virðisaukaskatti lögaðila, að seljandi þeirrar vinnu sem ákvæðið tekur til sé skráður á virðisaukaskattsskrá á því tímamarki þegar viðskipti eiga sér stað. Sams konar skilyrði gildir fyrir aðrar endurgreiðslur á virðisaukaskatti.

Í fimmta lagi er gert ráð fyrir nokkrum breytingum á ákvæðum tekjuskattslaga sem fjalla um skattskyldu erlendra aðila með tekjur hér á landi. Breytingarnar snúa að því að gera orðalag ákvæðanna skýrari en jafnframt að mæla sérstaklega fyrir um skattskyldu á gjöfum úr landi og öðrum tekjum sem ekki eru sérstaklega taldar upp í öðrum ákvæðum. Breytingarnar ættu að hafa takmörkuð áhrif í þeim tilvikum sem tvísköttunarsamningar eiga við. Þá er einnig lögð til sú breyting að fella niður persónuafslátt í þeim tilfellum þegar erlendir lífeyrisþegar fá lífeyristekjur frá Íslandi en persónuafsláttur er almennt veittur í því ríki þar sem viðkomandi er heimilisfastur eða búsettur en auk þess geta lífeyrisþegar sem búsettir eru innan EES, Sviss eða í Færeyjum sótt um að vera skattlagðir hér á landi líkt og innlendir aðilar og fá þar með persónuafslátt ef þeir fá meiri hluta tekna sinna frá Íslandi.

Að lokum eru í sjötta lagi lagðar til breytingar á tekjuskattslögum sem ætlað er að gera textann skýrari og til samræmis við skattframkvæmd án þess að um efnisbreytingar sé að ræða. Heimild í lögunum um frestun skattlagningar söluhagnaðar um tvö ár sem og heimild til lækkunar söluhagnaðar á móti stofnverði, tekur til öflunar bújarða og ófyrnanlegra náttúruauðæfa á bújörðum annars vegar og stofnverðs íbúðarhúsnæðis til eigin nota hins vegar. Það kemur þó ekki sérstaklega fram að öflun íbúðarhúsnæðisins þurfi að vera í tengslum við lok búreksturs en í framkvæmd hefur ákvæðið verið túlkað á þann veg, m.a. með tilliti til lögskýringargagna og nýlegs úrskurðar yfirskattanefndar. Rétt þykir að festa þessa framkvæmd í sessi þannig að skilyrði ívilnunar sem ákvæðið mælir fyrir um komi skýrt fram í texta þess. Þá er lagt til að færa umfjöllun um íbúðarhúsnæði í nýjan málslið þannig að ákvæðið verði auðskiljanlegra.

Ekki er talið að þessar breytingar muni hafa samanlagt teljandi áhrif á afkomu ríkissjóðs, sveitarfélaga, einstaklinga og lögaðila verði frumvarpið óbreytt að lögum. Jafnframt er talið að áhrif tillagna frumvarpsins á mælda verðbólgu á árinu 2024 af hækkun gistináttaskatts verði óveruleg og sama gildir um aðrar tillögur þess.

Virðulegi forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari umræðu.

###

Herra forseti. Ég bara nefni aftur að það eru ýmsar ástæður fyrir því að verðbólgan hefur þróast eins og hún hefur þróast. Við vitum öll, ef við bara lítum á staðreyndir málsins með yfirveguðum hætti, hvað við þurfum að gera sem samfélag til að ná tökum á verðbólgunni. Það er enginn einn aðili sem gerir það og leysir vandann fyrir okkur hin. Þetta er sameiginlegt verkefni og við þurfum að ganga í takt og það á við um alla. Það á við um atvinnurekendur, það á við um verkalýðshreyfinguna, það á við um okkur hér sem förum með fjárveitingavaldið, það á við um Seðlabankann o.s.frv.

Það er hægt að spyrja: Er launakostnaður á Íslandi hár? Hann er það. Hann er nánast hvergi annars staðar eins hár. Við hljótum að geta sammælst um þá staðreynd að launakostnaður á Íslandi er hár. Er jöfnun almenn þegar kemur að tekjum? Ja, sú mesta innan OECD. Það er ýmislegt sem betur má fara í íslensku samfélagi en það er ekki þannig að íslenskt samfélag sé einhvern veginn orðið þannig að það sé veruleikafirrt eða annað. Það blasir við okkur hvert verkefnið er. Við getum leyst það, við gerum það bara saman og það gengur ekki ef við bendum á næsta mann og engan annan.

Forseti minnir bæði hv. þingmenn og hæstv. ráðherra á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.

###

Herra forseti. Það eru ýmsar ástæður fyrir því að við erum með of háa verðbólgu. Það sem ég sagði um það að laun hafi hækkað umfram þá verðmætasköpun sem hér er og þá framleiðniaukningu sem hér er, það er einfaldlega staðreynd að svo er. Við höfum hækkað laun á Íslandi meira en löndin í kringum okkur og almennt gagnvart þeim löndum sem við almennt viljum bera okkur saman við og tölum um að vinnumarkaðsmódel þar sé að mörgu leyti betra en hér, þar t.d. byrja menn á að finna út úr því hvað sé til skiptanna og takast svo á um hvernig því er skipt. Kjarasamningar eru auðvitað ekki eingöngu ábyrgð verkalýðshreyfinga, enda eru það samningar milli aðila vinnumarkaðarins. Þannig að ég bendi á hið augljósa, að mér finnst: Byggt á þeim tölum sem við sjáum um launahækkanir undanfarin ár er ekki einn aðili sem þar ber ábyrgð heldur eru þær niðurstaða af kjaraviðræðum.

Ég hef líka sagt að það sé sameiginlegt verkefni að ná tökum á verðbólgunni. Það dugar ekki að einn geri allt hið rétta og hinir spili ekki með. Það þýðir að við þurfum að reyna að koma okkur upp úr þeim skotgröfum að þegar rætt er um af hverju verðbólgan er há þá sé hjólað í einn aðila og sagt að það sé allt honum að kenna. Það hef ég ekki gert. Ég hef ekki sagt að það sé verkalýðshreyfingunni í landinu einni að kenna að hér sé verðbólga of há. Verðbólgan er of há, það er staðreynd. Laun hafa hækkað mikið, það er staðreynd. Hins vegar þurfum við líka að huga að því hér hvernig við afgreiðum fjárlög. Það þarf að huga að öðrum gjaldahækkunum og öðrum fyrirtækjum sem koma sínum kostnaðarhækkunum út í verðlag. Allt hefur áhrif. Af því að hv. þingmaður nefndi sérstaklega matvæli þá til að mynda þegar kemur að innlendri matvælaframleiðslu er 70% kostnaðarins launakostnaður. Þannig að allt hangir þetta jú saman og það sem ég óska er að við getum aðeins oftar talað um þetta út frá þeim grunni.

###

Herra forseti. Hv. þingmaður þarf ekki að velkjast í vafa um það að sú sem hér stendur er mætt til starfa. Það inniber að sjálfsögðu meðferð fjárlagafrumvarpsins og þau verkefni sem koma upp. Ég var bara að benda á þá staðreynd að fjárlagafrumvarpið er á forræði fjárveitingavaldsins og er hér til meðferðar, þannig að því sé haldið til haga, það skiptir máli.

Ég vona að hv. þingmaður, að teknu tilliti til alls sem hann nefnir hér, sé sammála mér í því að það sé grundvallaratriði og mikilvægt að Alþingi Íslendinga afgreiði fjárlög sem styðja við það meginmarkmið okkar allra að ná tökum á verðbólgu þannig að það skapist forsendur til að lækka vexti. Vegna þess að ef svo er ekki þá erum við í vanda stödd og þá munu allir þeir hópar sem hv. þingmaður nefndi verða í frekari vandræðum þegar fram líða stundir þannig að þetta er sameiginlegt verkefni, sameiginlegt hagsmunamál. Ég vil síðan nefna það að við höfum að sjálfsögðu tryggt kaupmátt öryrkja að því leyti að lífeyrir er verðtryggður, sem skiptir máli í þessu sambandi.

###

Herra forseti. Fjárlagafrumvarpið er auðvitað komið inn til þingsins og mælt fyrir því á sínum tíma, ekki af mér en þáverandi hæstv. fjármálaráðherra, þannig að núna er það eðli máls samkvæmt í meðförum þingsins. Alla jafna, eins og ég veit að hv. þingmaður veit, tekur frumvarpið einhverjum breytingum og það eru ýmis mál sem koma upp á þessu tímabili frá því að fjárlagafrumvarpið er lagt fram og þangað til það er afgreitt. Ég hins vegar get ekki annað sagt en að ég muni sjálf leggja á það höfuðáherslu og vonast til þess að fjárveitingavaldið afgreiði fjárlög með sem skynsamlegustum og ábyrgustum hætti þar sem er forgangsatriði að við styðjum í raun við það verkefni sem við sem samfélag stöndum frammi fyrir. Við berum okkar ábyrgð í því að það sé aðhald í fjárlögunum og að við styðjum við peningastefnu og verkfæri Seðlabankans. Það þýðir að við getum ekki haldið öllu óbreyttu ef það á að setja marga nýja milljarða í ýmis verkefni. Það verður áskorun vegna þess að það eru mörg verkefni sem koma upp og það eru mörg verkefni sem þarf að leysa.

Hv. þingmaður nefnir hér bændur og ég er algerlega sammála hv. þingmanni í því að vitaskuld getum við ekki horft upp á meiri háttar fjöldagjaldþrot ungra bænda í landinu eða bænda yfir höfuð sem muni hafa meiri háttar áhrif á byggðastefnu, matvælaframleiðslu o.s.frv. Það verkefni er í vinnslu. Það er hópur að störfum og það er verið að afla gagna til að hægt sé að taka ákvarðanir af viti inn í framtíðina.

Varðandi húsnæðismálin þá er aftur, og það sem allt þetta á sameiginlegt, forgangsverkefni að ná niður verðbólgunni þannig að hægt sé að lækka vexti sem mun hafa jákvæð áhrif á alla þessa hópa sem hv. þingmaður nefndi sérstaklega.

###

Herra forseti. Ég sagði ekki að 90 milljarðarnir hefðu allir verið teknir af tekjulægstu hópum í þessu landi. Ég sagði að það væri rangt að 90 milljarðar í skattalækkanir hefðu verið teknir úr velferðarkerfinu þegar við höfum sett himinháar fjárhæðir í velferðarkerfið til viðbótar við það sem áður var. Það sem ég sagði var að tekjulægstu hóparnir hefðu notið góðs af þeim tekjuskattsbreytingum sem farið var í á síðasta kjörtímabili og við höfum markvisst horft á þann hóp og spurt okkur hvernig hægt er að bæta stöðu þeirra. Það er kannski ágætt að hér komi skýrt fram að það sem hv. þingmaður er hér að boða er að það þurfi frekari skattahækkanir sem heita því nafni. Sama hvaða nöfnum hv. þingmenn geta nefnt það þá eru skattahækkanir skattahækkanir. Við höfum einfaldlega að mínu mati alls ekki gengið of langt í skattalækkunum. Aftur nefni ég að okkar vandi og vandi ríkissjóðs er ekki tekjuvandi. Það er miklu frekar útgjaldavandi sem blasir við okkur þar sem verkefnið er skýrt og ég heyrði hv. þingmann ekki koma með neinar sérstakar lausnir á því. En það er einfaldlega verkefnið.

###

Herra forseti. Ég get alveg staðið hér og tekið undir það og bakkað það upp að mér þykir góð hugmynd almennt að lækka skatta og gjöld. Þar erum við hv. þm. Kristrún Frostadóttir einfaldlega ósammála í grundvallaratriðum. Hv. þingmaður segir að skattalækkanirnar þýði að við höfum tekið út úr velferðarkerfinu 90 milljarða. Þetta er einfaldlega alrangt og það er ótrúlegt af öllu því sem hv. þingmaður getur komið hér fram með og lagt á borð, að það sé teiknað þannig upp að við hefðum tekið út úr velferðarkerfum 90 milljarða. Bíddu, hvað höfum við verið að gera? Við höfum bætt í alls staðar í velferðarkerfinu. Fjármunir sem hafa verið settir í Landspítalann, í heilbrigðiskerfið almennt, í aðra þjónustu á sviði velferðarmála, í það fara peningarnir. Við verjum meiri hluta alls sem við öflum af vinnandi fólki í þessu landi í þessi kerfi og við höfum bætt í þau þannig að það er einfaldlega rangt að við höfum tekið út úr velferðarkerfinu 90 milljarða. Við höfum einmitt gert hið öfuga, við höfum bætt í velferðarkerfið.

Nei.Hv. þingmaður segir síðan að við höfum lækkað skatta mest á þá sem mest hafa. Tekjusagan sýnir svart á hvítu að bæði hafa aðilar vinnumarkaðarins komið því þannig fyrir að laun tekjulægstu tíunda hafa hækkað hlutfallslega meira en annarra tekjutíunda og sömuleiðis hafa tekjuskattsbreytingar sem ríkisstjórnin hefur farið í einmitt nýst þeim tekjulægstu meira heldur en öðrum tekjuhópum. Það er sú pólitík sem hér hefur verið keyrð og þess vegna áttu þessir 90 milljarðar, sem hv. þingmaður nefnir að séu ekki lengur teknir í skatta, áður heima á heimilum tekjulægstu hópanna að uppistöðu til. Það er rangt að við höfum tekið 90 milljarða úr velferðarkerfinu og það er rangt að við höfum verið að lækka skatta mest á þá sem hæst laun hafa á kostnað þeirra sem minnst hafa.

###

Frú forseti. Það er rétt hjá hv. þingmanni að húsnæðisvandinn er til staðar. Aftur er það eitthvað sem við berum ábyrgð á, sem skipulagsvaldið ber ábyrgð á. Almennt í regluverkinu eru tækifæri til að létta á, einfalda slíkar framkvæmdir og lækka kostnað. Þetta sáum við í úttekt OECD sem við létum gera. Þar eru nokkur hundruð tillögur að því hvernig hægt er að gera betur. Þær breyta ekkert öllu en hafa samt áhrif. Þetta er vandi sem löndin öll í kringum okkur glíma við. Það breytir því ekki að við þurfum að leysa það verkefni hér. Fjölgun fólks sem flytur til landsins til að sinna þeim störfum sem þarf að sinna ýtir undir þá áskorun. Það er sameiginlegt verkefni. Þess vegna skiptir máli að við skilum okkar í hlutdeildarlánum, stofnframlögum og öðru slíku. Ég er algjörlega sammála hv. þingmanni um fráflæðisvandann. Þar er einfaldlega uppi ómöguleg staða sem hefur verið við lýði allt of lengi. Það er verkefni sem okkur verður að takast að leysa. Það er ekki hægt að horfa upp á þann kostnað sem verður til þar. Við þurfum önnur úrræði til að bæta þjónustu við þá sem þurfa á þjónustu að halda og leita á Landspítala. Svo erum við með verkefni varðandi vísitölu neysluverðs í skoðun. Það myndi hafa áhrif á útreikninga og gæti hjálpað okkur sömuleiðis varðandi breytingar þar.

###

Herra forseti. Ef við erum sammála um að það séu ákveðnir þættir sem geta haft áhrif á verðbólgu — framleiðsluvandræði, eins og við sáum í Covid og eru nú liðin; eftirspurn, sem við sjáum að dregur nú úr; og síðan það að laun fylgi verðmætasköpun en ekki langt umfram það — þá myndi ég ætla að það hvort laun hækki langt umfram það sem er til skiptanna muni hafa áhrif á það hvort verðbólga fari niður eða ekki. Hins vegar er það alveg rétt að fjárlög, útgjöld okkar og fjárreiður ríkisins hafa sömuleiðis áhrif á verðbólguna. Ég vil ekki standa hér og segja að við horfum á það hvað aðrir geri í því og vonumst til þess að þeim gangi vel svo að verðbólga lækki. Við höfum líka hlutverki að gegna. Við berum okkar ábyrgð í því og aðrir bera sína. Það gengur ekki að þegar það er nefnt bendi sá sem er til svara á næsta mann sem beri ábyrgðina. Við berum öll ábyrgð saman. Ég mun ekki halda því fram að ég beri ekki ábyrgð, að ríkisstjórnin geri það ekki og að fjárveitingavaldið geri það ekki. Ég vona einlæglega — og ég meina það þegar ég segi það — að okkur takist að skila af okkur fjárlögum sem eru nægilega trúverðug svo að við getum með sanni sagt að við séum að gera það sem er ábyrgt og skynsamlegt í þeirri stöðu sem við erum í núna og skilum ekki af okkur fjárlögum sem styðja ekki við verðbólgumarkmið og aðgerðir Seðlabankans. Ég vona að þá getum við bent á aðila vinnumarkaðarins og sagt: Komið með vegna þess að það er sameiginlegt hagsmunamál okkar allra, alveg sama hvar við stöndum í íslensku samfélagi. Það er þannig að þau sem eru viðkvæmasti hópurinn geta síst ráðið við það. Við finnum öll fyrir því. Fjárlög og fjármálaáætlun eru mikilvægt púsl í þeirri mynd. Ég mun ekki skorast undan þeirri ábyrgð. Ég átta mig á þeirri ábyrgð og tek hana alvarlega. Ég finn líka fyrir því að það eru mörg mikilvæg verkefni sem kallað er eftir að þurfi meira fjármagn. Ef þau eru þeim mun mikilvægari verðum við að horfa til annarra útgjalda eða annarra aðgerða sem geta jafnað þá mynd.

###

Herra forseti. Við höfum selt hluta af bankanum. Það er áfram á áætlun að selja hann, sem er bæði skynsamleg ráðstöfun og rétt út frá hagsmunum skattgreiðenda og hagsmunum ríkissjóðs. Það verður mikil áskorun að gera það þannig að allir geti vel við unað. Ég mun ekki skorast undan þeirri ábyrgð og mun sannarlega leita til þingsins til að það verði gert með sem bestum hætti þannig að ríkissjóður og skattgreiðendur njóti góðs af þeirri ákvörðun og þeirri ráðstöfun. Við erum með allt of háan vaxtakostnað í dag. Ég nefni aftur að það eru sameiginlegir hagsmunir okkar allra að ná tökum á verðbólgu svo að hún lækki, vaxtavextir fari niður og vaxtakostnaður fari niður. Það hefur sömuleiðis áhrif á ríkissjóð og er gríðarlega mikið hagsmunamál fyrir ríkissjóð, sem er auðvitað ekkert annað en sjóður landsmanna og okkar allra. Þess vegna er ég að því leyti sammála hv. þingmanni.

###

Herra forseti. Við vorum sem betur fer komin í þá stöðu fyrir heimsfaraldur að skuldir voru lágar. Við fórum í miklar aðgerðir, efnahagslegar aðgerðir, sem heilt yfir gengu vel. Við náðum tilætluðum árangri og aðilar að utan hafa lagt mat á þær aðgerðir og komist að þeirri niðurstöðu heilt yfir að þær hafi verið réttar og gengið vel. Þær hins vegar kostuðu og skuldir ríkissjóðs jukust. Skuldir lækka núna 2023 og 2024. Þá tek ég með sölu á hlut ríkisins í Íslandsbanka. Ég er hjartanlega sammála hv. þingmanni. Jú, það er kominn tími til þess að greiða frekar niður skuldir ríkisins. Þær þurfa að lækka, þær eiga að verða lægri. Það er eðlilegt að ríkið skuldi. Það skiptir hins vegar máli hvernig þær skuldir eru samsettar og hvað þær eru háar, í samhengi við aðra þætti sem mynda hina efnahagslegu mynd. Jú, það er kominn tími til að greiða niður skuldir. Þær þurfa að vera í heilbrigðu og eðlilegu hlutfalli við annað vegna þeirrar stöðu sem við erum í núna. Við sjáum fram á þörf fyrir aukin útgjöld, til að mynda í heilbrigðis- og velferðarmálum, þótt ekki væri nema vegna líffræðilegrar þróunar og þótt við gerðum allt annað rétt. Þetta kallar á ákvarðanir sem við höfum ekki tekið, en þurfum að taka til að minnka þá gríðarlega miklu útgjaldaþörf sem þar er og sömuleiðis til að tryggja það að komandi kynslóðir taki ekki við verra búi og til að tryggja það að við gerum það sem er rétt í því fyrir þær kynslóðir. Við erum í þeirri stöðu að við framleiðum verðmæti hægar en við gerðum fyrir heimsfaraldur. Það tekur lengri tíma. Ef við horfum út fyrir landsteinana er ég hrædd um að þau áföll sem hafa orðið reglulega undanfarin ár séu því miður ekki að fara að breytast. Við þurfum að búa okkur undir það. Þá skiptir mjög miklu máli að vera ekki með of háar skuldir.

###

Herra forseti. Í þeim tilfellum sem við erum að ræða er það svo að við erum í raun búin að finna fjármagnið, þannig að það er ekki spurning hvort einkaaðilar séu betri í að finna fjármagn en við. Það er okkar hlutverk að finna fjármagnið. Það er okkar hlutverk að tryggja að fjármagnið fylgi borgurum sem eiga rétt á ákveðinni þjónustu. Það er grundvallaratriði að fjármagnið sé til staðar, að rétturinn sé til staðar, að þjónustan sé til staðar og að þjónustan sé veitt. Þar held ég að sé til mikils að vinna, til að mynda að koma því út þegar rætt er um hjúkrunarrými að auka svigrúm þar þannig að aðrir geti hrært steypu eða byggt þau rými, og að þeir borgarar sem eiga rétt á þeirri þjónustu geti sótt hana. Það er vinna í gangi milli heilbrigðisráðuneytis og fjármálaráðuneytis sérstaklega um hjúkrunarrými sem er töluvert langt komin, þar sem það mun birtast að það er líklegt til árangurs að fara þessa leið. Ég vonast til þess að sú vinna sé alveg á lokametrunum þannig að við getum komið henni út og tekið ákvarðanir út frá því. Ég er sammála hv. þingmanni, það er enginn bragur á því að vera búin að finna til fjármagn sem hefur áhrif á fjárfestingargetu annars staðar og fjármagn í önnur verkefni og koma þeim síðan ekki út, hvort sem það eru efnahagslegir innviðir eða félagslegir innviðir. Við eigum einfaldlega að gera betur en við gerum í dag.

###

Herra forseti. Það er vont þegar stjórnmálin, hvort sem það er framkvæmdarvaldið í stefnumótun eða fjárveitingavaldið, taka ákvarðanir og leggja plön um miklar fjárfestingar sem síðan af ýmsum ástæðum komast ekki út. Við sjáum til að mynda á fyrri árum í aðdraganda að uppbyggingu á nýjum spítala að þá voru of oft fjármunir fastir sem hefði verið hægt í rauninni að færa niður og við hefðum viljað koma hraðar út. Með breyttu vinnulagi erum við komin á miklu betri stað með það risastóra verkefni og ég nefni það vegna þess að það er stærsta einstaka fjárfestingin sem núna er komin á miklu betri stað með plön, áætlanagerð og að koma fjármunum út í fjárfestingar.

Annað dæmi sem mér dettur í hug er fjárfesting í hjúkrunarrýmum þar sem við berjumst fyrir því að gera ráð fyrir töluverðum fjármunum sem síðan komast ekki út í byggingu. Þar segi ég fyrir mitt leyti að ég myndi vilja að við færum meira í það að tryggja að hver og einn sem á rétt á að komast inn á hjúkrunarheimili, geti gert það óháð því hvort það er ríki sem hrærir steypuna eða einhver annar.

Þannig held ég að við kæmum fjármunum sem eiga að fara í fjárfestingar hraðar og betur út. Ríkisvaldið og hið opinbera almennt, hvort sem það er ríkið eða sveitarfélög, þurfa einfaldlega að gera betur í áætlanagerð og mín skoðun er sú að ríkið sé ekki eins öflugur framkvæmdaaðili og það gæti verið og ég mun leggja á það áherslu að við gerum betri áætlanir, raunhæfari áætlanir. Það á við um samgönguáætlun og aðrar áætlanir líka. Ég held til að mynda að þar sé hægt að gera betur. En við hins vegar erum að bæta þessa áætlanagerð og sömuleiðis held ég að þessir fjármunir hafi líka hækkað vegna þess að við tókum stórar ákvarðanir í Covid þar sem við vildum örva hagkerfið og þá vorum við einfaldlega ekki nægilega vel í stakk búin til að koma þeim fjármunum nægilega hratt út.

###

Virðulegi forseti. Hér mæli ég fyrir frumvarpi til laga um staðfestingu ríkisreiknings 2002 í samræmi við ákvæði laga um opinber fjármál.

Ríkisreikningur er gerður á grundvelli alþjóðlegs reikningsskilastaðals fyrir opinbera aðila, svonefnds IPSAS-staðals og áritun ríkisendurskoðanda er án fyrirvara en með ábendingu um innleiðingu á breyttum reikningsskilum.

Undanfarin ár hefur verið unnið að innleiðingu IPSAS-staðlanna og í reikningnum nú er gert samstæðuuppgjör fyrir A- og B-hluta ríkissjóðs þar sem A-hluti skiptist í A1-, A2- og A3-hluta. Ríkisreikninga fyrri ára hafa eingöngu ná til þess sem flokkast nú undir A-1 hluta sem er sú starfsemi ríkisins sem er einkanlega fjármögnuð með skatttekjum, lögbundnum þjónustutekjum og framlögum. Séryfirlit 1 er birt yfirlit um afkomu fyrir A1-hluta ríkissjóðs sem er samanburðarhæfur við fyrri ár.

Rekstrarafkoma samstæðu A- og B-hluta ríkisins fyrir árið 2022 var neikvæð um 175,3 milljarða kr. Tekjur námu samtals 1.120,1 milljarði kr., þar af voru skatttekjur 861,0 milljarðar kr. Gjöld ríkissjóðs fyrir fjármagnsliði námu um 1.214,6 milljörðum kr.

Virðulegi forseti. Efnahagsreikningur ríkissjóðs hefur tekið umtalsverðum breytingum síðustu ár. Samkvæmt efnahagsreikningi voru eignir samtals 3.442 milljarðar kr., skuldir og skuldbindingar samtals 3.245 milljarðar og eigið fé 197 milljarðar. Þrír stærstu eignaliðirnir eru eignarhlutir í félögum upp á 1.013 milljarða, samgöngumannvirki upp á 690 milljarða og fasteignir upp á 313 milljarða.

Rekstrarafkoma ríkisreiknings er birt samkvæmt reikningsskilastaðla fyrir opinbera aðila, IPSAS, eins og ég hef áður nefnt, en heildarafkoma í fjármálaáætlun og fjárlögum er birt samkvæmt hagskýrslustaðli, svonefndum GFS-staðli. Báðum aðferðum er ætlað að tryggja samkvæmni og alþjóðlega samanburðarhæfni. Afkoma ríkissjóðs samkvæmt ríkisreikningi er því ekki sambærileg við afkomumarkmið fjármálaáætlunar og fjárlaga. Í ríkisreikningi er birt séryfirlit þar sem niðurstaðan er flokkuð í samræmi við GFS-flokkun fjárlaga og gerð samanburðarhæf við samþykkt fjárlög sem er í samræmi við A1-hluta ríkissjóðs. Afkoman á þeim grunni reyndist neikvæð um 89 milljarða.

Afkoman samkvæmt GFS-staðlinum er 138 milljarði kr. betri en fjárlög ársins 2022 gerðu ráð fyrir. Frávik frá uppfærðum áætlunum eins og þær voru birtar með fjáraukalögum fyrir árið 2022 voru kynntar hér á þinginu á haustmánuðum 2022 var jákvætt um 59 milljarða. Frumjöfnuður var áætlaður í fjárlögum ársins neikvæður um 132 milljarða en raunfrumjöfnuður var jákvæður um 6,7 milljarða.

Afkoman samkvæmt GFS-staðlinum er 138 milljörðum kr. betri en fjárlög ársins 2022 gerðu ráð fyrir. Frávik frá uppfærðum áætlunum eins og þær voru birtar með fjáraukalögum fyrir árið 2022 voru kynntar hér á þinginu á haustmánuðum 2022 var jákvætt um 59 milljarða. Frumjöfnuður var áætlaður í fjárlögum ársins neikvæður um 132 milljarða en raunfrumjöfnuður var jákvæður um 6,7 milljarða.

Virðulegi forseti. Það er fátt mikilvægara fyrir lítið samfélag sem okkar að ríkissjóður standi styrkum fótum og að við sem getum haft áhrif á þróun efnahagsmála göngum í takt.  Við núverandi aðstæður, þar sem blikur eru á lofti um þróun efnahagsmála, bæði hér heima og alþjóðlega, er nauðsynlegt að við gætum aðhalds. Í þeim orðum felst að við horfumst í augu við þá staðreynd að óháð því hversu góður málstaður nýrra útgjaldahugmynda kann að hljóma, þá munu aukin útgjöld ríkissjóðs við núverandi aðstæður aðeins leiða til verðbólgu og hærri vaxta nema við drögum þá úr annars staðar. Það þýðir ekki að við getum ekki gert betur, heldur aðeins að við getum ekki eytt enn meiru en við gerum í dag. Þetta aðhald skiptir höfuðmáli til að efnahagsstefnan njóti trausts. Á grunni þess trausts geta verðbólga og vextir lækkað á nýjan leik og jafnvel nokkuð hratt á nýju ári. Sú þróun mun skipta fólkið í landinu meira máli en aukin útgjöld sem veita aðeins skammgóðan vermi.

Virðulegi forseti. Ég legg til að frumvarpinu verði vísað til fjárlaganefndar og til 2. umræðu að aflokinni þessari umræðu.

###

Herra forseti. Fyrst til að svara lokaspurningu hv. þingmanns þá spyr ég hvort það frumvarp sé metið þannig að það muni hafa jákvæð áhrif á verðbólguvæntingar og auka svigrúm Seðlabankans til að lækka stýrivexti. Varðandi samkeppnisrekstur og fjármálastarfsemi, þá er vitanlega samkeppni á fjármálamarkaði. Ég myndi þá spyrja á móti: Er ríkið best til þess fallið að auka samkeppni á fjármálamarkaði? Er ríkið almennt öflugt í samkeppnisrekstri? Á ríkið að vera í samkeppnisrekstri? Við sjáum til að mynda fyrirtæki eins og Indó sem kemur inn á markaðinn, er að brjóta hann upp. Ég er ekki viss um að hið opinbera hefði verið eins snjallt í að finna þær lausnir.

Varðandi lögin og reglurnar og þau verkefni sem ákveðið var að fara í eftir síðustu sölu þá eru verkefnin auðvitað í gangi. Að sjálfsögðu mun ég leggja ofuráherslu á það að öllum reglum sé fylgt, bæði hvað varðar mitt hæfi, þær ákvarðanir sem verða teknar, upplýsingagjöf, gagnsæi,   að þetta sé eins opið og mögulegt er og við getum gert það þannig að fólk sjái að þetta var það sem var rétt að gera í þágu almennings í landinu.

###

Herra forseti. Ég byrja á því að þakka hv. þingmanni fyrir hlýjar óskir í nýju embætti. Ég nefndi það já sem fyrstu viðbrögð að það væri grundvallaratriði að bera virðingu fyrir annarra manna fé og við gætum gert enn betur í ráðstöfunum hins opinbera á skattfé almennings í landinu. Það er ekki ein lína yfir allt kerfið þar sem þau tækifæri liggja. Ég er þeirrar skoðunar að við ættum alltaf, við öll, hvar sem við störfum hjá hinu opinbera, að leita leiða til að fara til að mynda yfir það hvort öll þau verkefni sem við sinnum séu enn þá nauðsynleg þótt þau hafi kannski verið það fyrir löngu síðan.

Ég er þeirrar skoðunar að uppbygging og rekstur og nálgun á velferðarkerfi, heilbrigðiskerfi, uppbygging okkar á hjúkrunarrýmum, þörf á fjárfestingum í nýsköpun, í heilbrigðiskerfinu alls staðar o.s.frv. — að þar liggi gríðarlega mikil tækifæri. Ég veit hins vegar að við munum ekki draga úr útgjöldum í heilbrigðiskerfið vegna þess að lýðfræðileg þróun segir að það verði ekki þannig, vegna þess að við lifum lengur með sjúkdómum, vegna þess að lyfjakostnaður mun hækka, vegna þess að við erum eldri lengur. En það þarf að draga úr útgjaldaþörfinni og það gerum við með því að fara betur með fjármagn. Ég veit að það er hægt. Ég veit það líka að það kallar á bæði kjark þeirra sem stjórna og stýra en líka kannski ákveðna hugarfarsbreytingu sums staðar inni í kerfinu. Ég skynja ekki annað en gríðarlega mikla eftirspurn mjög víða í kerfinu eftir því að fá umboð.

Ég held að umboðsvandi sé hluti af því sem við glímum við í kerfinu, hjá til að mynda stjórnendum stofnana, og sömuleiðis lengri tíma hugsun, að það sé góð hugmynd að fjárfesta í einhverju í dag sem skilar síðan bættri nýtingu fjár eftir tvö ár. Þá þurfum við að komast úr því að fara í plástra og aðgerðir til skemmri tíma og hugsa til lengri tíma og hafa þolinmæði til að sjá það síðan vaxa og sömuleiðis er það hugarfarsbreyting sem þarf að fylgja.

###

Herra forseti. Fyrst bara til að nefna það þá reiknast sala eigna ekki sem tekjur og hún fyllir því ekki rekstrartap. Þannig að við erum ekki að losa okkur undan eignarhaldi á fjármálafyrirtækjum til að fylla það. Hv. þingmaður veltir því upp hvort það sé ekki erfitt að selja fjármálafyrirtæki við þessar kringumstæður. Ég segi bara: Eigum við ekki bara að sjá til hvort það er svo erfitt eða hvort það myndi ganga upp til hagsbóta fyrir almenning í landinu?

Traust er mjög flókið fyrirbæri og það er hægt að vinna sér inn traust og það er hægt að tapa trausti, það er hægt að sá fræjum sem auka á vantraust og það er hægt að leita leiða til að auka það. Það sem ég get bara sagt er að ég veit að það mun þurfa mikla vinnu þar til fólk finnur fyrir því að það geti treyst því að við séum að losa ríkið undan eignarhaldi á fjármálafyrirtækjum vegna þess að það er það sem er skynsamlegt að gera, auðvitað á þeirri forsendu að það sé rétt gert og að fjármunirnir séu nýttir í þágu almennings í landinu, sem ég er þeirrar skoðanir að sé ekki með því að eiga banka. Og ég er ekki ein um þá skoðun heldur er það yfirlýst markmið að það sé það sem við ætlum að klára.

###

Herra forseti. Það er þannig að við vitum að ábyrg fjármálastefna skiptir máli. Við erum með ákveðnar forsendur í okkar plönum og plöggum sem hafa komið hér og farið í sína þinglegu meðferð þar sem gert er ráð fyrir því að það verði áframhaldandi sala á banka. Mín pólitíska skoðun er að ríkið eigi ekki að standa í áhætturekstri og vera með mikið eignarhaldið í fjármálastofnunum og bönkum. Ég veit ekki hvort menn haldi að það fáist betra verð fyrir banka sem bara fyrirtæki eftir tvö ár eða fimm ár eða átta ár. Það svo sem veit kannski enginn. Auðvitað fer það eftir mörkuðum en það fer líka eftir því hvernig fjármálastarfsemi þróast og hvort eignarhald ríkisins sé best til þess fallið að hámarka virði þar. Það er forgangsatriði að finna leiðir til að halda þessu verkefni áfram, m.a. vegna þess að ef það er ekki gert þá þarf að grípa til annarra ráðstafana sem ég sé ekki annað en að verði lakari fyrir heimilin í landinu vegna þess að það þyrfti þá að fara í útboð og taka lán á kjörum sem ekki eru mjög eftirsóknarverð.

Við vitum að staða efnahagsmála er vandasöm en ég get ekki tekið undir það að hún sé slæm. Þessi vandamál sem blasa við okkur eru að uppistöðu til vegna þess að við erum að vaxa svo hratt. Allir sem selja og kaupa vita að stundum sér maður eftir því að hafa gert það vegna þess hvernig verð þróast eða breytist og það er auðvitað bara einhver óvissa sem er þarna. Það sem ég get lofað er, óháð því hvernig verkefninu vindur fram, að ég mun gera mitt allra besta og vanda mig eins vel og ég mögulega get, draga þá að sem flesta sem vilja að þetta sé almennilega gert. Ég átta mig algerlega á því hvað er undir. Ég þekki söguna allt frá hruni. Ég veit að það eru enn þá sár í íslensku samfélagi en ég veit líka að það er rétt ákvörðun að selja bankann og losa um þar og nýta það til góðs fyrir almenning í landinu.

###

Herra forseti. Ég fagna mjög þeim röddum hér inni á þingi sem tala fyrir einföldun regluverks og stuðning í því þegar slíkar tillögur koma fram. Þar er sannarlega verk að vinna inni í öllum ráðuneytum Stjórnarráðsins og það kallar líka á ákveðna hugarfarsbreytingu. Það þarf  að vinda ofan af því sem þegar hefur verið gert en við þurfum hið minnsta að sammælast um að draga hér línu í sandinn og vera með þau gleraugu á þegar við erum að smíða regluverk.

Sömuleiðis með útgjöld,  þá aftur er ekki tekjuvandi hjá ríkissjóði heldur eru það frekar útgjöldin. Við vitum að við munum þurfa að fara í kerfisbreytingar í heilbrigðisþjónustunni, velferðarþjónustu, menntakerfinu og við munum ekki leysa þann vanda með því að vera með grunninn óbreyttan og hlaða síðan nýjum verkefnum á sem kalla á frekari fjármuni. Við ákveðnum grunni má ekki hreyfa  eins og þeim sem ég hef talað fyrir í mínu fyrra starfi. Þennan grunn má höggva í og brjóta upp úr til þess að við getum nálgast verkefnið með öðrum hætti og þá þarf líka alla til, líka forstöðumenn stofnana og aðra, að sjá hvata og metnað í því að geta gert hlutina öðruvísi og það kallar á hugarfarsbreytingu alls samfélagsins.

###

Herra forseti. Ég þakka hv. þingmanni hlýjar óskir. Hér skiptir auðvitað máli að halda því til haga þegar horft er á þróun kaupmáttar undanfarin misseri að við höfum verið með meiri kaupmáttaraukningu hér á landi í mörg ár heldur en bara, held ég, öll önnur lönd á byggðu bóli. Það má spyrja hvort það hafi verið innstæða fyrir þeim launahækkunum sem við höfum séð undanfarin ár. Ég held að svarið við því sé augljóslega nei. Við sem samfélag höfum komist upp með miklar launahækkanir í töluverðan tíma en nú er sá tími liðinn. Ef við meinum það þegar við segjum að við viljum tryggja stöðugleika og tryggja það að fjölskyldur geti greitt af sínum lánum og haldið í sína stöðu þá munu launahækkanir ekki leysa það með krónutölu heldur því að ná tökum á verðbólgu þannig að vaxtastigið lækki.

Hér er ég sammála hv. þingmanni að skattar á Íslandi eru háir. Að mínu mati eru skattar á Íslandi of háir. Ég mun ekki leggja til skattahækkanir á millitekjuhópa, ég myndi frekar vilja sjá okkur forgangsraða í þágu venjulegs fólks sem býr í þessu landi og er að greiða af sínum lánum, sína reikninga, að halda sitt heimili, sinna sínum skyldum og gerir kröfu á okkur að við förum almennilega með þeirra fé. Ég held að þar sé augljóslega, og ég veit að þar er hægt að gera betur og ég mun leggja áherslu á það.

Ef ég gæti nefnt tvö orð um það hvernig ég mun nálgast þetta verkefni, auðvitað í samstarfi við bæði starfsfólk ráðuneytisins, ríkisstjórnina, stjórnarflokkana, þingið og samfélagið og alla þá aðila sem koma að þeim verkefnum sem koma að fjármálaráðuneytinu, sem eru ansi margir, þá er það annars vegar einföldun og hins vegar umbætur vegna þess að regluverkið er of þungt. Við getum einfaldað mjög víða. Umbótaverkefni kallar á hugsun til lengri tíma og ég held að þá þurfum við bara að segja það og hafa þolinmæði fyrir því vegna þess að plástrar og ákvarðanir með einhverjum tveggja, þriggja mánaða fyrirvara er — stundum þarf það,  en það er ekki það sem mun duga til að ná fram þeim breytingum sem við þurfum að ná í íslensku samfélagi, m.a. út af lýðfræðilegri þróun,  þörf á frekari framleiðniaukningu og öllum þeim meiri háttar vaxtartækifærum sem Ísland hefur.

###

Herra forseti. Fyrst verð ég nú að segja að ég veit að hv. þingmaður kemur frá góðum stað með það að verkefnið sé stórt en það er auðvitað ekki alveg sanngjarnt að tala niður með þessum hætti stöðu íslensks samfélags sem er auðvitað á allan hátt með því besta sem fyrirfinnst á byggðu bóli. Það eigum við öll að vita hér. Því hef ég fundið mjög fyrir í mínum fyrri störfum. Þannig að þrátt fyrir að við séum með stór verkefni sem fjölskyldur í þessu landi finna fyrir þá er það heimatilbúið verkefni sem við munum geta leyst með heimatilbúnum lausnum ef við gerum það sem þarf.

Auðvitað er ekki nóg að segja að fólk verði að trúa því ef það fylgja ekki aðgerðir með. Þá bendi ég líka á að til að mynda allar hugmyndir um meiri háttar útgjaldaaukningu munu leiða það af sér að það verður ekki sá trúverðugleiki sem þarf til að ná tökum á verðbólgu. Vandi ríkissjóðs er ekki tekjuvandi heldur útgjaldavandi. Hins vegar vitum við að það mun þurfa að koma til, og verður hluti af því að ná samningum, að ríkið komi inn í það með einhverjum hætti. En verkefnið er algjörlega skýrt og það skiptir öllu máli að við gerum það sem þarf til þess að ná því.

###

Herra forseti. Ég vil byrja á því að þakka hv. þingmanni fyrir heillaóskir. Ég kann að meta það. Ég kann að meta þær móttökur sem ég hef fengið og ég get sagt það fyrir mitt leyti að ég mun leggja áherslu á að vinna með þinginu öllu í því verkefnum sem skipta almannahag máli. Við vitum að hér eru mjög stórar áskoranir fram undan sem enginn leysir einn, ekki einu sinni fjármálaráðherra eða einstaka stofnanir, heldur við saman.

Það er yfirlýst markmið stjórnarsamstarfs og á blaðamannafundi fyrir örfáum dögum síðan með stjórnarflokkum um að markmið þessarar ríkisstjórnar síðari hluta kjörtímabilsins væri að ná tökum á verðbólgunni. Við getum kannski haft mismunandi skoðanir á því  hvers vegna hún er eins og hún er, en ég held að heilt yfir ættum við að geta verið sammála um stóru línurnar í því. Hluti vandans er að fólk þarf auðvitað að trúa því að við munum ná tökum á verðbólgunni. Ef fólk trúir því ekki í nægilegum mæli þá hefur það einfaldlega áhrif á verðbólguna eins og hún er. Sömuleiðis vitum við að kjaraviðræður verða risastórt verkefni sem mun hafa meiri háttar áhrif á það hvernig verðbólgan þróast og það hvort fólk trúi því að við sem samfélag séum tilbúin að gera það sem þarf til að ná tökum á því. Ef okkur tekst saman að tala þannig að það séu réttmætar væntingar um að verðbólga muni lækka á komandi misserum þá trúi ég því að fólk muni verða tilbúið til að semja með þeim hætti. Ég skil að ef fólk er í mikilli óvissu og trúir því ekki að hún muni lækka, að það verði erfiðara að sannfæra sína félagsmenn um að launahækkanir verði ekki þeim mun meira í krónutölum — heldur trúi  því að við náum fram sparnaði fyrir fjölskyldur í þessu landi með lækkandi vaxtakostnaði en ekki með því að hækka krónutölu sem síðan brennur og áfram verður verðbólga og við náum ekki tökum á því. Þetta er verkefnið. Ég get sagt fyrir mitt leyti: Ég skil mína ábyrgð í því. Ég mun leita til allra sem vilja vinna með mér og okkur í því vegna þess að ég trúi því raunverulega að þetta sé hægt.

###

Herra forseti. Ef ég get bætt einhverju við mitt fyrra svar um það á hverju ég sú yfirlýsing byggir, þá byggir hún á því að við tökum stöðu með alþjóðalögum. Samkvæmt þeim hefur Ísrael rétt og ekki bara rétt heldur beinlínis skyldu til að verja sína borgara, en þær aðgerðir sem í því felast þurfa líka að byggja á alþjóðalögum. Vitanlega þurfa slíkar aðgerðir að vera innan alþjóðalaga og ganga ekki lengra. Það er ekkert nýtt í því að við tölum máli alþjóðalaga, það gerir Ísland alltaf og Ísland talar fyrir því að allar varnaraðgerðir séu sömuleiðis í samræmi við mannúðarrétt. Það er mitt svar til hv. þingmanns: Alþjóðalögin eru skýr og regluverkið er skýrt. Ísraelsmenn hafa rétt til að verja sig og þurfa að gera það innan alþjóðalaga.

###

Herra forseti. Fyrst vil ég segja að það er rétt að það hefur verið hryllilegt að fylgjast með atburðum á þessu svæði undanfarna daga, hreint út sagt algjör viðurstyggð að sjá hvernig manneskjan getur hagað sér. Og til að svara spurningu hv. þingmanns skýrt og skorinort þá er það kjarni utanríkisstefnu Íslands að fordæma hryðjuverkaárásir. Þar af leiðandi hef ég, eðli máls samkvæmt, fullt umboð til að gera það fyrir hönd íslenskra stjórnvalda.

Hins vegar er það ekki rétt að sú sem hér stendur hafi ekki tjáð sig um málefni Palestínu, hryllilega stöðu á svæðinu í marga áratugi. Það hef ég gert margoft. Við, í gegnum okkar þróunarsamvinnu og utanríkisþjónustu, styðjum við þá stofnun Sameinuðu þjóðanna sem er sérstaklega með málefni Palestínu á sínu borði. Ég er reyndar nýbúin að undirrita nýjan rammasamning þess efnis þar sem við aukum fjárframlag til þeirrar stofnunar. Ísland er land sem styður og hefur lýst yfir sjálfstæði Palestínu og styður tveggja ríkja lausn á svæðinu en það er eðli og inntak utanríkisstefnu Íslands að fordæma hryðjuverkaárásir. Það sem ég hef auðvitað áhyggjur af er sú stigmögnun sem nú á sér stað; hvort átökin breiðist frekar út, hvernig þau verði stöðvuð og hvað gerist næst.

Hins vegar er það hárrétt hjá hv. þingmanni að það er erfitt að geta byrjað að reyna að setja sig í spor þess fólks sem hefur alist upp á þessu svæði. Þetta eru orðnar margar kynslóðir þar sem vonleysið er mikið og alþjóðasamfélagið hefur ekki haft burði til að leita lausna þannig að fólk geti lifað í sátt og samlyndi.

###
