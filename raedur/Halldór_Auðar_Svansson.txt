
Virðulegur forseti. Ég þakka hæstv. ráðherra svarið. Ég vil bara aðeins fylgja þessu eftir og koma inn á það sem ég var að vísa til áðan; ég er nánar  til tekið  að tala um margra ára umræðu og vísa til þess þegar út kom skýrsla árið 2018 um rekstrarumhverfi fjölmiðla. Þá var lagt til að færa áskriftir af dagblöðum og tímaritum og eins  áskriftir af mynd- og hljóðmiðlum niður í lægra þrep. Þá gaf Félag rétthafa í sjónvarps- og kvikmyndaiðnaði út áskorun þar sem hvatt var til þess að huga líka að því að færa sölu á aðgöngumiðum í kvikmyndahús niður í þetta þrep. Ég vil bara ítreka vonir mínar til þess að það sé vilji til að skoða þetta nánar af alvöru.

###

Virðulegur forseti. Ég hnýt um eitt atriði í greinargerð með frumvarpinu sem lýtur að því að  fallið er frá áformum sem voru kynnt þegar drög eða áform um frumvarpið voru kynnt um að færa aðgangsmiða kvikmyndahúsa niður í lægra skattþrep. Í greinargerðinni er sagt að þetta þarfnist frekari skoðunar með tilliti til EES-aðstoðar. Nú er það þannig að það er margs konar, eiginlega öll önnur menningartengd starfsemi í lægra skattþrepi og sum jafnvel alveg skattfrjáls. Það hefur verið í umræðunni í mörg ár að jafna þetta að þessu leyti varðandi kvikmyndahúsin. Ég vil því bara spyrja hvað það er sem gerir kvikmyndahúsin svona sérstök að þessu leyti og hvort það sé ekki fullur vilji og áhugi á því að koma þessu inn ef hægt er.

###

Virðulegi forseti. Mig langar aðeins til að tala um tilfinningar. Það er mikilvægt að tala um tilfinningar þegar áföll dynja yfir. Við erum enn þá í miðju áfalli, sér í lagi Grindvíkingar, en þetta snertir okkur öll með einum eða öðrum hætti. Það sem gerir tilfinningalega úrvinnslu svo flókna í þessu er óvissan. Það eru til fræðileg módel um stig sorgarinnar, hvaða tilfinningar koma upp og í hvaða röð þegar við verðum fyrir missi, en þau ná aldrei almennilega yfir veruleikann og þau ná sérstaklega illa yfir ástand þar sem við vitum í raun ekki nákvæmlega hver missirinn er. Jú, Grindvíkingar vita að þau hafa misst heimili sitt, griðastaðinn sinn, eins og hv. þm. Vilhjálmur Árnason, kollegi okkar og Grindvíkingur, orðaði það svo vel í viðtali á Bylgjunni í morgun. Griðastaðurinn er farinn en það er óvíst hversu lengi. Mun koma eldgos? Hvert mun það flæða? Mun fólk geta snúið til baka og byggt upp bæinn aftur? Allt er þetta í lausu lofti. Það er því eðlilegt að yfir fólk flæði margar og misvísandi tilfinningar og jafnvel að tilfinningarnar séu í bili alveg dofnar og aftengdar.

Virðulegi forseti. Hér er það skylda stjórnvalda að stíga inn með öllum mögulegum hætti til að draga úr óvissu og koma Grindvíkingum í grið, bæði efnislega og tilfinningalega. Húsaskjól, pláss í skólum, fjárhagslegur stuðningur og áfallahjálp, þetta og fleira eru atriði sem ég myndi vilja sjá í aðgerðapakka, eða jafnvel aðgerðapökkum sem ég vona að séu í vinnslu.

###

Virðulegi forseti. Ég vil þakka hæstv. ráðherra fyrir framsöguna. Þetta er að mörgu leyti góð stefnumörkun, ítarleg, með skýrri markmiðssetningu, skipt niður í áherslusvið og rík áhersla lögð á að árangursmeta. Það skiptir máli að meta hver árangurinn er og að þessir fjármunir nýtist vel. Þróunarsamvinna byggist á ýmsum gildum, byggist á þeirri hugsun að við séum öll eitt mannkyn, allar þjóðir séu í þessu saman og að vel stæðar þjóðir hafi ákveðnar skyldur til að leggja sitt af mörkum. Þess vegna fannst mér gott hjá hæstv. ráðherra að halda því til haga að við Íslendingar vorum einu sinni í þeirri stöðu að þiggja þróunaraðstoð og í hinu stærra samhengi sögunnar er ekkert svo rosalega langt síðan. Nú erum við hins vegar í þeirri stöðu að geta lagt okkar af mörkum og er bara mjög jákvætt og í raun sjálfsagt að gera það. Þetta byggist náttúrlega ekki bara á góðmennsku og gjafmildi heldur líka ákveðnum praktískum þankagangi, það að stuðla að stöðugleika og friði í heiminum og að stuðla að því að réttindi fólks séu virt og að fólk fari t.d. ekki á vergang að óþörfu hefur jákvæð áhrif á alla heimsbyggðina. Þetta hefur skilað sér alveg pottþétt að einhverju leyti til baka í því formi að við búum við betri heim sem kemur okkur öllum til góða, skapar t.d. farsæld og hagvöxt annars staðar sem við getum notið góðs af þannig að það er bara jákvætt að reyna að lyfta öllum upp.

Að þessu sögðu þá er alltaf hægt að tala um tölur og það hefur verið nefnt mjög oft í þessu samhengi af mörgum að við Íslendingar, í samanburði við aðrar þjóðir, t.d. Norðurlandaþjóðir, leggjum ekki jafn mikið og aðrir í þróunaraðstoð. Þó að það sé sagt þarna í stefnumörkuninni að Ísland styðji það markmið sem Sameinuðu þjóðirnar hafa lagt upp með, að þróuð iðnríki leggi 0,7% af vergum þjóðartekjum til þróunaraðstoðar, þá er nú samkvæmt því plani sem þarna er lagt upp með frekar langt í land. Það er sagt að ef svo fer fram sem horfir munum við ná þessu 2035 þannig að maður veltir fyrir sér hvort ekki sé hægt að setja aðeins aukinn metnað í þetta.

Ég sakna líka svolítið, þó að það geti kannski verið vandasamt að fara í það ítarlega, beinnar tengingar milli markmiða og fjármagns, hvernig nákvæmlega það fjármagn sem verið er að leggja fram nægir til að ná þeim markmiðum sem eru sett upp.

Svo er annar þáttur í þessu sem hefur verið bent á, það er sú staðreynd að hluti þessa kostnaðar sem talinn er þarna upp til þróunaraðstoðar er móttaka hælisleitenda og flóttafólks. Líkt og þarna er bent á í skjalinu er þetta mjög heiðarlegt svar hvað varðar öll atriði, m.a. samanburð við önnur ríki í kostnaði, og varðandi það á hvaða forsendum þessi kostnaður við móttöku hælisleitenda er talinn með þessum hætti. Það er einfaldlega leyfilegt samkvæmt viðmiðum þróunarsamvinnunefndar OECD, þ.e. DAC, að telja þetta með. En ég kemst hins vegar ekki hjá því að velta fyrir mér hvernig það samræmist í raun og veru markmiðum um þróunaraðstoð sem snýst um að aðstoða ríkin sjálf og fólkið í ríkjunum við að vinna að markmiðum innan ríkisins sem þarna eru talin upp; mannréttindi, jafnrétti, mannauður, vinnan gegn loftslagsvá og svo auðvitað að vinna að stöðugleika og friði. Það er mikið neyðarúrræði fyrir fólk að flýja landið og fara til annars lands og vera gestir þar sem flóttafólk og það í sjálfu sér er ekki að hjálpa viðkomandi ríki að vinna í sínum málum. Það er í rauninni bara til marks um að ríkið sé illa statt þegar fólk leitar annarra tækifæra annars staðar.

Ég velti líka fyrir mér hvort það sé í raun rétt að telja þetta sem þróunaraðstoðarkostnað í ljósi þess að þetta er ekki hreinn kostnaður bara hjá okkur. Þó að oft sé talað um flóttafólk sem kostnað þá er í því mannauður. Þetta er mjög oft, bara eins og aðrir innflytjendur, fólk sem kemur undir sig fótunum hér og fer í vinnu eða nám, elur upp börn og verður hluti af mannauðinum.

Þetta eru þau tvö atriði sem ég vildi helst velta fyrir mér, þ.e. heildarkostnaðurinn sem er gömul tugga sem kannski einhver verður að segja, og svo þetta atriði að telja kostnað við hælisleitendur með. Eins og margoft hefur verið rætt hefur það líka farið vaxandi hérlendis og þá fer það mögulega að skekkja erlendan samanburð ef hann er meiri hér en annars staðar. Það væri kannski ágætt að hafa aðeins meira gagnsæi í því hvernig þessi kostnaður skiptist, þá er þetta kannski samanburðarhæfara milli landa og eins mætti skerpa á þessu betur í stefnumörkuninni. Mér finnst það svolítið nefnt í framhjáhlaupi að kostnaður við hælisleitendur sé talinn þarna með. Ég sé ekki að það sé lagt upp sem sérstakt markmið.

###

Virðulegi forseti. Ég þakka hæstv. ráðherra svarið. Þetta snýst sem sé um stöðuna sem er uppi og málaferlin og að það vanti samkomulag. Ég skil þá betur sjónarmiðin að baki. Það má kannski skilja það þannig að þetta sé ákveðin redding varðandi þennan tiltekna þátt af því að það blasir svo vel við hver þörfin er. Mögulega myndi opnast betur á það síðar að fara yfir grunnskólareksturinn og framlög til hans, þá með einhvers konar tvíhliða samkomulagi frekar en lagasetningu, ég skil það þannig. Ég tek þetta nefnilega líka upp af því að mér fannst þessi þáttur ekkert vera ávarpaður sérstaklega í greinargerðinni og ekkert vísað til þess að það hafi verið skoðað sérstaklega að aðrir þættir væru þannig staddir að það væri ekki ástæða til að koma til móts við þá með sama hætti og framlögin vegna nemenda sem eru með íslensku sem annað mál. Ég vil bara fagna því að mögulega gæti þetta horft til betri vegar til framtíðar ef sveitarfélögin og ríkið gætu komið sér saman um hvernig þessu yrði háttað til framtíðar óháð þessu frumvarpi.

###

Virðulegi forseti. Ég vil þakka hæstv. ráðherra fyrir framsöguna og fyrir þetta verkefni sem hann er að taka að sér. Það er þarft að uppfæra reglurnar um jöfnunarsjóðinn og ég held að það sé mjög til bóta og fari vel á því að hafa sérstök lög um hann. Mér sýnist margt gott í þessu og markmiðin góð, að ná betur utan um hver raunveruleg þörf hvers sveitarfélags fyrir sig er og koma betur til móts við það. En mig langaði að spyrja hann sérstaklega út í framlög til reksturs grunnskóla og sér í lagi hlut Reykjavíkurborgar þar. Þarna er verið að koma til móts við Reykjavíkurborg varðandi nemendur sem eru með íslensku sem annað mál og er það mjög jákvætt. Borgin hefur lengi kallað eftir þessu og bent á aukinn kostnað vegna þessa. En engu að síður er verið að halda sig við það að útiloka borgina fyrir fram frá annars konar framlögum. Ég átta mig á því að það eru ákveðnar sögulegar forsendur að baki þessari aðgreiningu en þar sem það er verið að hverfa frá þessu varðandi þennan nemendahóp, nemendur með íslensku sem annað mál, þá velti ég fyrir mér hvort það væri ekki einfaldara fyrirkomulag að öll sveitarfélög væru þarna undir hvað varðar öll framlög, hvers konar grunnskólaframlög, framlög vegna reksturs grunnskóla. Það væri bara horft til þess hver kostnaður við hvern kostnaðarþátt er innan grunnskólanna í hverju sveitarfélagi fyrir sig almennt.

###

VísiVirðulegur forseti. Þann 17. október síðastliðinn birtist á grein eftir Ölmu Möller landlækni sem bar titilinn: Fíknivandinn – við verðum að gera meira. Í þeirri grein er fjallað um stöðu málaflokksins í landinu og hvar þarf að gefa í og bæta. Stærsta atriðið að mínu mati er að hér á Íslandi hefur engin samræmd stefna í áfengis- og vímuvörnum verið í gildi í tæp þrjú ár. Gamla stefnan var sett árið 2010 og rann út árið 2021. Það er kannski skiljanlegt að ýmislegt hafi setið á hakanum akkúrat það árið, þar með talin endurskoðun á þessari stefnu, en hér er samt ekki hægt að bíða endalaust. Síðan gamla stefnan var sett hefur líka ýmislegt breyst í málaflokknum, bæði hvað varðar viðhorf í samfélaginu og vinnuna sem er unnin á gólfinu, og til að festa þessar breytingar í sessi og ná í gegn varanlegum og víðtækum breytingum þarf stuðning við þær að ofan og skýr skilaboð í formi stefnu og svo innleiðingu breytinga í formi lagasetningar, fjármögnunar og annars sem til þarf. Hér er margt undir, fjölbreytni í meðferðarúrræðum, sérstakar áskoranir vegna ópíóíðafaraldursins og fentanýls og ekki síst skaðaminnkun þar sem hugað er að því að markmiðið er ekki alltaf endilega að útrýma allri neyslu heldur getur það líka verið að draga úr skaðanum sem neysla veldur. Þetta er járn sem réttast væri að hamra meðan það er heitt. En með hverju ári sem líður án þess að til sé formleg stefna um þennan málaflokk kólnar þetta járn með tilheyrandi skaða fyrir þá Íslendinga sem glíma við fíknivanda.

###

Virðulegi forseti. Þetta verður ekki löng ræða, ég ætlaði mér að fara í andsvar en var of seinn til þess. Ég ætla bara að fylgja aðeins eftir pælingunni um hversu langt er gengið. Ég sé að í greinargerð er talað um að skoðaðar hafi verið þær leiðir gagnvart þessari miklu fjölgun sjálfvirkra og hálfsjálfvirkra vopna sem eru í eigu safnara, að beita einhvers konar takmörkunum á borð við það að heimila innflutning á þeim forsendum að vopn séu gerð óvirk eða setja einhverjar skorður við því hvað fólk má eiga en svo er farin sú leið að loka fyrir þetta alveg. Ég vildi heyra aðeins um ástæðurnar fyrir þessu. Það má t.d. sjá í umsögnum í samráðsgátt að það er töluverður hópur fólks sem stundar söfnun á vopnum og þarna myndast ákveðin menning sem tengist t.d. skotfélögum og svona sögugrúski þannig að þarna er verið að ganga frekar hart gagnvart hagsmunum fólks. Ástæðurnar eru vissulega skiljanlegar, þetta er mjög ör þróun á skömmum tíma þannig að ég skil vel þörfina og áhugann á því að ná aðeins utan um þetta en ég vildi bara aðeins impra á þessu atriði, af hverju þessi leið er farin en ekki aðrar.

###

Virðulegur forseti. Ég ætla aðeins að fara yfir nýliðna atburði. Í vor skipaði mennta- og barnamálaráðherra stýrihóp um eflingu framhaldsskólanna. Þessum hópi var falið að vinna með stjórnendum átta framhaldsskóla að skýrslu um kosti og galla aukins samstarfs skólanna. Hópnum var líka ætlað að hafa samráð við fulltrúa nemenda, kennara og starfsfólks skólanna og aðra hagaðila. Tveir af þeim skólum sem voru þarna undir voru Menntaskólinn á Akureyri og Verkmenntaskólinn á Akureyri. Hópurinn skilaði stöðuskýrslu um forsendur sameiningarinnar sem féll víða í grýttan jarðveg. Þessi hörðu neikvæðu viðbrögð vekja eiginlega litla furðu af því að skýrslan var unnin án aðkomu almenns starfsfólks og nemenda skólanna sem um ræðir þrátt fyrir fögur fyrirheit um samráð og samvinnu. Áform ráðherra vöktu t.d. mikla reiði á meðal nemenda en þeir söfnuðu alls 677 undirskriftum þar sem sameiningunni var mótmælt og hátt í 40 nemendur keyrðu frá Akureyri til að geta afhent ráðherra listann.

Þar sem þessi fyrsti áfangi þessa stóra verkefnis fékk slæmar viðtökur, bæði frá nemendum og skólastjórnendum, umboðsmanni barna, bæjaryfirvöldum og fleirum, er gott að heyra frá ráðherranum að ætlunin sé að bakka aðeins. Ef raunverulegt markmið ráðherra er að efla framhaldsskólana er nefnilega nauðsynlegt að hann geri það á réttum forsendum og í samráði við alla aðila. Þar myndi líka hjálpa til að skilaboðin um forsendurnar og markmiðin væru skýr alveg frá upphafi og þeim miðlað rétt til allra hagsmunaaðila. Ef forsendurnar eru t.d. fyrst og fremst þrýstingur vegna aðhalds í fjárlögum frekar en alvöruefling skólanna er kannski betra að vera heiðarlegur með það strax í upphafi því að almennt er heiðarleiki lykilforsenda fyrir því að vinna fólk á sitt band.

###
