
Jú, það er rétt að ný loftferðalög og sú umgjörð sem þar skapast er tæki sem við eigum að nota til að hafa ákveðið samstarf, auðvitað með þeim sveitarfélögum þar sem flugvellir eru en líka þannig að við sýnum hvernig við tryggjum þessa þjónustu í sessi. Eitt af því sem þar hefur verið nefnt er bygging og endurbygging flugstöðvar á Reykjavíkurflugvelli sem ég tel vera mjög mikilvæga. Sú aðstaða sem þar er í dag er ekki mannsæmandi, hvorki fyrir þá sem þar vinna eða gesti. Það er líka rétt sem hv. þingmaður segir að það eru miklar væntingar um byggingar. Það var t.d. farið af stað með þetta Hlíðarendahverfi án þess að skoða nokkur áhrif á eitt eða neitt. Það var byggt bara nýlega skýli Landhelgisgæslunnar á miðjum flugvellinum án þess að það væri skoðað sérstaklega hvaða áhrif það hefði. Það hefur hins vegar verið talsverð skoðun í gangi, að frumkvæði mínu, varðandi byggingar í Skerjafirði. Þessar hugmyndir Háskólans í Reykjavík um talsvert mikla uppbyggingu  eru ekki nýjar en ég geri mér grein fyrir því að þær hafa ekki farið í sérstaka skoðun. Ég held að það væri æskilegt. Skipulagsvaldið varðandi allt þetta er auðvitað hjá Reykjavíkurborg og það er mjög mikilvægt að samtalið milli Isavia og Reykjavíkurborgar sé sem eðlilegast og ég hef beitt mér fyrir því að svo verði.

###

Virðulegur forseti. Ég þakka hv. þingmanni fyrir fyrirspurnina og tækifærið til að ræða það sem við erum reyndar báðir sammála um; mikilvægi Reykjavíkurflugvallar sem miðstöðvar innanlandsflugsins, hjartað í sjúkrafluginu og auðvitað líka til vara sem alþjóðlegur flugvöllur. Á meðan ekki einhver annar jafn góður eða betri flugvöllur finnst á sama svæði þá er mikilvægt að tryggja rekstraröryggi og öryggi flugvallarins og rekstrarhæfi flugvallarins í Reykjavík. Þess vegna var náttúrlega þessi Hvassahraunsskoðun sett af stað og það er rétt að hún hefur dregist allnokkuð. Staðan núna er þó sú að þar sem þetta var fjölþætt verkefni þá eru allar undirskýrslur á lokametrunum. Það er verið að vinna í því að draga saman svokallaða heildarskýrslu þessa Hvassahraunshóps, samlestur stýrihóps á niðurstöðum undirhópa er í gangi, úrvinnsla, uppsetning, textavinnsla, yfirlestur fram undan, og nú ætla ég að segja væntanlega á næstu vikum eða mánuðum af því að ég hef nokkrum sinnum haldið því fram og mér verið sagt að þetta sé að koma. En þetta er alla vega komið í þennan síðasta fasa og ég get verið sammála hv. þingmanni að það kannski skiptir ekki öllu máli.

Varðandi síðan af hverju þetta hefur verið svona þá tafði Covid fyrir að verkefnið kæmist af stað. Úrvinnsla mælinganna hefur reynst tímafrekari og flóknari heldur en áætlað var og jarðhræringarnar á Reykjanesskaga hafa auðvitað lækkað forgang þessarar vinnu. Þetta er oft sama fólkið sem er að vinna hluta af þessum verkefnum og þannig hafa önnur verkefni gengið fyrir.

Varðandi  frekari uppbyggingu í kringum Reykjavíkurflugvöll þá verð ég að fá að koma að því í seinna andsvari svo ég fari ekki yfir tímamörk forseta.

###

Virðulegur forseti. Nei, það hefur ekki gengið eftir af ýmsum ástæðum. Til að mynda var lengi vel skortur á lóðum undir almennar íbúðir. Stofnframlög sem við náðum að fjármagna var ekki hægt að deila út, m.a. hérna í Reykjavíkurborg fyrir tveimur árum og við hv. þingmaður tókum oft rimmu um það. Það var staðreynd, þær lóðir voru ekki til og þess vegna skilaði leigufélagið Bjarg slíkum íbúðum og það er hægt að ræða við þá hjá Bjargi, þeir  munu staðfesta það.

Ástandið í samfélaginu er líka þannig að Seðlabankinn hefur haldið dálítið uppi háum vöxtum af ýmsum ástæðum og hann hefur meira að segja verið að beita sérstökum aðferðum á fyrstu kaupendur sem hafa þar af leiðandi ekki komist inn á markaðinn. Við í þessu mjög þrönga umhverfi höfum því verið að ná árangri. Til að mynda á síðasta ári ætluðum við að byggja 800 íbúðir í þessu kerfi sem ég var að lýsa hérna áðan og þær voru 764 eða 767, ef ég man rétt, sem voru byggðar af  800 sem við ætluðum að byggja á síðasta ári, svo það sé nú sagt. Það voru 1.000 á þessu ári og 1.000 á því næsta.

###

Virðulegur forseti. Ég veit ekki hvort fyrirspurnin snerist um þá spurningu hvort við sjáum ekki hvað þurfi að gera því að svarið er jú og ég gæti þá bara hætt hér. En vegna inngangsins hjá hv. þingmanni um að 2016 hafi stefnt í skort á húsnæði þá er það rétt og reyndar miklu fyrr af því að það var auðvitað ekkert byggt frá efnahagshruninu. Þess vegna var farið af stað með að búa til nýtt húsnæðiskerfi á vegum ríkisstjórnarinnar sem þá var, lagagrunnurinn teiknaður og á næsta kjörtímabili var unnið að því að koma því í framkvæmd. Núna erum við komin með nýtt húsnæðiskerfi. Það er búið að úthluta eða setja fjármuni í yfir 6.500 íbúðir í almenna íbúðakerfinu og hlutdeildarlánum og ætli það sé ekki búið í einum 5.600 slíkum íbúðum. Þannig að það er komið nýtt kerfi.

Höfum við ekki verið að vinna vinnuna okkar? Jú, við höfum verið að vinna vinnuna okkar og fyrir þinginu liggur húsnæðisstefna þar sem eru 43 aðgerðir sem lúta bæði að því að auka framboð, auka skilvirkni, gæði, öryggi og margt fleira á húsnæðismarkaði og tekið heildstætt á honum, heildarstefna ríkisins í þessum málaflokki. Hv. þingmanni má finnast það eitthvað ósvífið að við séum staðföst í því sem við segjum í húsnæðisstefnu og þeim frumvörpum sem hafa komið hérna inn og leggjum síðan í fjárlögum fram áætlanir um hvað við ætlum að gera og komum síðan til verkalýðshreyfingarinnar og segjum: Já, það er rétt, ein af stærstu áskorunum á íslenskum efnahagsmarkaði er húsnæðisskortur. Fólki hefur reyndar fjölgað um 3,1% tvö ár í röð sem er dálítið umfram það sem menn höfðu vænst. En það er rétt, ríkisvaldið ætlar að standa áfram með ykkur út þennan samningstíma og byggja 1.000 íbúðir í þessu kerfi. Við ætlum líka að skapa svigrúm til þess, með samtali við sveitarfélögin, að tryggja lóðir og tryggja þetta svigrúm sem skapast með lægri verðbólgu og lægri vaxtakostnaði og auðveldari fjármögnun fyrir verktakana að byggja. Við ætlum ekki að byggja þessar 4.000 íbúðir sem þarf, markaðurinn hlýtur að gera það. En við ætlum að styðja við bakið á þeim sem ekki geta eignast eða leigt húsnæði öðruvísi en að ríkið komi að því.

###

Virðulegi forseti. Ég mæli hér fyrir frumvarpi til laga um breytingu á húsaleigulögum nr. 36/1994. Frumvarpið er unnið á grundvelli tillagna starfshóps um endurskoðun húsaleigulaga sem skipaður var í júní 2022. Hlutverk starfshópsins var að koma með tillögur um að bæta réttarstöðu og húsnæðisöryggi leigjenda í samræmi við stjórnarsáttmála ríkisstjórnarinnar. Þar skyldi m.a. horft til tillagna átakshóps um aukið framboð á íbúðum og aðrar aðgerðir til þess að bæta stöðu á húsnæðismarkaði sem var skilað í janúar 2019, tengdist lífskjarasamningunum. Við vinnu starfshópsins var m.a. horft til löggjafar nágrannaríkjanna með tilliti til þess að auka húsnæðisöryggi og hvetja til langtímaleigusamninga. Þá var einnig tekið til skoðunar hvernig stuðla mætti að auknum fyrirsjáanleika um breytingar á leigufjárhæð, bæði á samningstíma sem og við endurnýjun eða framlengingu leigusamnings og hvernig mætti koma í veg fyrir að samningar yrðu gerðir til skamms tíma í því skyni að hækka leigufjárhæð umfram það sem sanngjarnt og eðlilegt gæti talist við endurnýjun leigusamnings.

Frumvarp það sem hér er mælt fyrir byggir á tillögum starfshópsins. Húsaleigulögin tryggja leigjendum ákveðin lágmarksréttindi við leigu íbúðarhúsnæðis en skortur á framboði leiguhúsnæðis og þar með veik samningsstaða gerir leigjendum oft erfitt um vik að standa á rétti sínum samkvæmt lögunum. Því er mikilvægt að samhliða þessum breytingum verði jafnframt horft til aðgerða til þess að auka framboð á leiguhúsnæði, sem er kannski okkar stærsta áskorun, eins og sá sem hér stendur vinnur að með samkomulagi við sveitarfélög um að skaffa byggingarhæfar lóðir. Þá er kveðið á um í þingsályktunartillögu um húsnæðisstefnu, sem hefur verið hér í þinglegri meðferð síðan í haust, 43 aðgerðir með áherslu á fjölbreytt framboð, aukið húsnæðisöryggi, skilvirka stjórnsýslu svo dæmi séu nefnd. Sveitarfélögin verða einnig að koma með í þessa vegferð og bjóða byggingarhæfar lóðir á hagkvæmu verði. Húsnæðismál snúast nefnilega um heimili fólks, að fólk hafi aðgengi að góðu og öruggi húsnæði til þess að skapa efnahagslegan stöðugleika, sækja félagslegan jöfnuð og búa til öflug atvinnusóknarsvæði. Þar er heimilið miðjan og öryggið.

En aftur að þessu frumvarpi. Í fyrsta lagi eru lagðar til breytingar sem hafa það að markmiði að auka réttarvernd og húsnæðisöryggi leigjenda með því að stuðla að aukinni langtímaleigu og fyrirsjáanleika um breytingar á leigufjárhæð jafnt á gildistíma samnings sem og við framlagningu eða endurnýjun leigusamnings. Lagt er til grundvallar að aðilum leigusamnings verði áfram heimilt, og það er í raun og veru grundvöllurinn, að samningsfrelsi gildi á þessum markaði, að semja um að leigufjárhæð taki reglubundnum breytingum á samningstíma og þá hvenær og hvernig hún skuli breytast.

Í frumvarpi þessu er þó lagt til að ekki verði heimilt að semja um reglubundnar breytingar á leigufjárhæð á samningstíma þegar um er að ræða samninga sem gerðir eru til 12 mánaða eða skemmri tíma. Með því verði stuðlað að auknum fyrirsjáanleika um leigufjárhæð í styttri samningum og að því að samningsaðilar geri í auknum mæli ótímabundna leigusamninga eða samninga til lengri tíma þar sem menn munu þá koma fyrir reglubundnum hækkunum eftir aðstæðum.

Enn fremur er lagt til þegar um er að ræða samninga sem gerðir eru til lengri tíma verði samningsaðilum veitt heimild til að fara fram á breytingu leigufjárhæðar vegna breyttra forsendna á samningstímanum sem kalla á endurskoðun hennar. Getur það verið vegna verulegrar hækkunar rekstrarkostnaðar, aðlögunar leigu að markaðsleigu og hækkun leigu hjá óhagnaðardrifnu leigufélagi til samræmis við sambærilegar eignir í eigu félagsins svo dæmi séu tekin. Þessar heimildir eru nauðsynleg forsenda þess að samningsaðilar velji í auknum mæli að gera ótímabundna samninga eða lengri tímabundna samninga en gert er ráð fyrir að 12 mánuðir þurfi að líða að lágmarki frá gildistöku leigusamnings þar til unnt er að fara fram á breytingu leigufjárhæðarinnar. Þá eru lagðar til breytingar til að skýra betur reglur varðandi ákvörðun leigu við endurnýjun eða framlengingu leigusamnings.

Í öðru lagi er í frumvarpinu lagt til að kveðið verði á um almenna skráningaskyldu leigusamninga í leiguskrá. Sama tillaga var lögð fyrir Alþingi á 153. löggjafarþingi en niðurstaðan varð sú að skráningarskyldan var einungis látin ná til leigusala sem hafa atvinnu af útleigu íbúðarhúsnæðis. Var skylda þess efnis lögfest með lögum nr. 121/2022 og tók hún gildi 1. janúar 2023 eða fyrir rúmu ári síðan. Samhliða því var skráning leigusamnings í leiguskrána gerð að skilyrði þess að hægt væri að sækja um húsnæðisbætur í stað þinglýsingar leigusamnings eins og áður gilti. Skráning leigusamninga í leiguskrána hefur heilt yfir gefist vel, þó að hún taki aðeins til hluta leigusamninga. Þar er hægt að nálgast svo til rauntímaupplýsingar um gildandi leigusamninga sem eru skráðir og hver raunleiga á grundvelli þeirra er.

Það hefur sýnt sig að gæði þeirra upplýsinga og gagna sem liggja fyrir varðandi leigumarkaðinn og húsnæðiskostnað leigjenda hafa batnað umtalsvert frá því sem áður var þegar upplýsingarnar byggðust á þinglýstum samningum. Þau gögn sem þar fengust sýndu nefnilega aðeins leigu við upphaf leigutíma og talsverður misbrestur á að nýrri samningum væri þinglýst og sérstaklega þeim eldri aflýst.   Nú hefur HMS hafið útgáfu vísitölu leiguverðs sem byggir á þessum skráðu leigusamningum um hefðbundnar íbúðir sem eru í eigu einstaklinga og fyrirtækja sem rekin eru í hagnaðarskyni og byggir á upplýsingum um virka samninga og raunfjárhæð leigu. Það er hins vegar svo að aðeins eru um 10.000 leigusamningar skráðir í leiguskrá HMS en talið er að um 34.000 heimili séu á leigumarkaði, sem sagt nokkuð innan við einn þriðji hluti samninga er skráður í leiguskrána en yfir tveir þriðju hlutar eru utan og þar af leiðandi taka ekki þátt í að gefa upplýsingar um leigumarkaðinn í heild sinni. Það er þannig ljóst að þessi stóri hluti er svo til ósýnilegur í þeim gögnum sem þar er að finna.

Má þar helst nefna þá leigjendur sem ekki eiga rétt til húsnæðisbóta og leigja af einstaklingum sem ekki leigja út húsnæði í atvinnuskyni. Því er í frumvarpi þessu lagt til, eftir vinnu starfshópsins, að skylt verði að skrá alla leigusamninga og breytingar á leigufjárhæð á gildistíma samnings í leiguskrá Húsnæðis- og mannvirkjastofnunar auk skyldu til afskráningar samninga að leigutíma loknum. Markmiðið með skráningunni er að tryggja áreiðanlegar og heildstæðar upplýsingar um leigumarkaðinn, ekki síst um markaðsleigu húsnæðis sem er meginviðmið sanngjarnrar og eðlilegrar leigufjárhæðar samkvæmt húsaleigulögum. Þannig nái skráningarskyldan framvegis til allra leigusala vegna samninga um leigu íbúðarhúsnæðis eða annars húsnæðis sem ætlað er til íbúðar, en ekki eingöngu til leigusala sem hafa atvinnu af útleigu íbúðarhúsnæðis.

Umræðan í þinginu þegar aðrir voru felldir út var á þá leið að það væri hægt að fara aðrar leiðir, það væri hægt að nýta gögn frá Skattinum, það væri hægt að nýta gögn frá Hagstofunni. Í ljós hefur komið, og það var niðurstaða þessa starfshóps, að það er ekki hægt og þess vegna er lagt til að fara aftur í upphaflegt frumvarp og óska eftir meðferð þingsins á þessu máli.

Sektarheimildir HMS vegna brota á þeim skyldum nái með sama hætti til allra leigusala sem leigja út umrætt húsnæði. Lagt er til að skráningarskylda nái ekki til leigu annars húsnæðis en þess sem leigt er til íbúðar, svo sem atvinnuhúsnæðis. Lögð er áhersla á að við framsetningu upplýsinga um markaðsleigu úr leiguskrá Húsnæðis- og mannvirkjastofnunar verði þess gætt að leigusamningar um félagslegt húsnæði og leigusamningar á milli tengdra aðila valdi ekki skekkju við útreikning markaðsleigu.

Í þriðja lagi eru í frumvarpinu lagðar til breytingar til þess að stuðla að langtímaleigu, m.a. með því að styrkja ákvæði um forgangsrétt leigjenda til áframhaldandi leigu húsnæðis. Þannig er lagt til að það sé lagt á herðar leigusala að kanna hvort leigjandi hyggist nýta sér forgangsrétt sinn í stað þess að leigjandi þurfi að tilkynna leigusala ekki síður en þremur mánum fyrir lok leigutíma að hann hyggist nýta forgangsrétt sinn, eins og gert er ráð fyrir í núgildandi lögum. Hér tel ég að um mikilvæga breytingu sé að ræða sem snýr að húsnæðisöryggi fólks.

Þá er einnig lagt til að ástæður uppsagnar ótímabundins leigusamnings verði tilgreindar í lögunum og að um sömu tilvik verði að ræða og girða fyrir forgangsrétt leigjenda með tímabundinn samning. Má þar sem dæmi nefna ef leigusali býr í sama húsi, íbúð er leigð út með húsgögnum, leigusali ætlar að ráðstafa húsnæðinu til skyldmenna eða ef selja á húsnæðið á næstu sex mánuðum. Ekki er gert ráð fyrir að um tæmandi talningu verði að ræða heldur lagt til grundvallar að þar sem upptalningu sleppir sé uppsögn ótímabundins samnings heimil ef sanngjarnt mat á hagsmunum beggja aðila og aðstæðum öllum réttlætir uppsögn.

Loks er lagt til grundvallar að kærunefnd húsamála verði efld til að tryggja aðilum leigusamnings öflugt og skilvirkt réttarúrræði til úrlausnar á ágreiningi sem upp kann að koma í lögskiptum þeirra. Lagt er til að kveðið verði á um flýtimeðferð mála sem varða ágreining um leigufjárhæð þannig að úrskurður um leiguverð liggi fyrir innan tveggja mánaða. Þá liggur fyrir að stórir hópar leigjenda hér á landi hafa íslensku ekki sem móðurmál og er leigumarkaðurinn oftast fyrsta stopp einstaklinga og fjölskyldna sem setjast hér að. Þessi hópur stendur oft höllum fæti í samskiptum við leigusala og á erfiðara um vik að leita réttar síns vegna skorts á kunnáttu í íslensku. Er því lagt til að kærunefndin taki framvegis einnig við kærum á enskri tungu. Þá verði ráðist í fræðsluátak um réttindi á leigumarkaði og aðilum leigusamninga tryggð áframhaldandi lögfræðiráðgjöf um réttindi sín og skyldur þeim að kostnaðarlausu.

Virðulegi forseti. Ég tel að tillögur þær sem koma fram í frumvarpi þessu um breytingar á húsaleigulögum séu þarfar og verði þær samþykktar munu þær auka réttarvernd og húsnæðisöryggi leigjenda. Það er þó ljóst að mikilvægt er að gæta að jafnvægis milli réttarstöðu leigjenda og leigusala til þess að draga ekki úr framboði með of íþyngjandi kröfum. Þá er mikilvægt að skýra betur reglur um með hvaða hætti leiguverð geti breyst á samningstímanum til þess að auka fyrirsjáanleika fyrir alla aðila. Góðar upplýsingar um leigumarkaðinn og samsetningu hans, fjölda leigusamninga, þróun leiguverðs og tímalengd samninga eru gríðarlegar mikilvægar fyrir stjórnvöld til þess að geta með upplýstum hætti brugðist við þeim áskorunum sem leigjendur og leigusalar standa frammi fyrir og til þess að átta sig á hvernig best er hægt að styðja við virkan leigumarkað til hagsbóta fyrir alla aðila. Þá eru fyrrnefndar upplýsingar ekki síður mikilvægar fyrir báða aðila leigusamninga til þess að átta sig á þróun leiguverðs á markaði m.a. í ljósi þeirra breytinga sem lagðar eru til í frumvarpi þessu og miða að því að hægt verði að breyta leigufjárhæð til þess að aðlaga leiguverð að markaðsleigu sambærilegs húsnæði.

Í ljósi alls framangreinds er mjög mikilvægt að lögfesta skyldu til þess að skrá alla leigusamninga um íbúðarhúsnæði til þess að tryggja að stjórnvöld hafi góðar rauntímaupplýsingar til þess að geta stutt við heilbrigðan leigumarkað og stuðla að bættri réttarstöðu aðila leigusamnings á samningstíma.

Virðulegi forseti. Ég hef hér rakið meginefni frumvarpsins. Ég legg til að því verði að lokinni 1. umræðu vísað til hv. velferðarnefndar og 2. umræðu.

###

Virðulegur forseti. Ég vil nú byrja á því að þakka fyrir þessa umræðu og þakka öllum þeim sem hafa á síðustu dögum og vikum unnið kraftaverk í að bjarga verðmætum og byggja upp þegar náttúruvá hefur gengið yfir, og viðurkenna það fyrir okkur öllum að við munum auðvitað ekki ráða við náttúruna. Við höfum hins vegar allt frá fyrstu dögum þessara umbrota á Suðurnesjum horft til þess að undirbúa okkur. Og eins og kom ágætlega fram í skýrslu forsætisráðherra var settur á laggirnar sérstakur starfshópur.

Í fyrsta eldgosinu prófuðum við að byggja varnargarða til að sjá hvernig við gætum haft stjórn á hraunflæði. Sú reynsla nýttist okkur vel þegar við tókum ákvarðanir um að byggja varnargarða vegna þess að það var talið mikilvægt að vera búin að því, af því það tekur vissulega tíma, þó að það hafi gengið ótrúlega hratt, að reisa varnargarða, m.a. í kringum Svartsengi. Við vorum ekki bara í upphafi þessara umbrota að horfa á Grindavík heldur á Suðurnesin og á þessa mikilvægu innviði sem eru til að mynda í Svartsengi. Og ég hélt satt best að segja að þessi umræða ætti ekki að fara að snúast um pólitíska stöðu og líf ríkisstjórnarinnar, enda væri það fáránlegt, vegna þess að staðreyndin er sú að við höfum frá fyrstu dögum, eins og ég nefndi, kallað fullt af fólki til vinnu og verka til að skipuleggja hvernig er hægt að takast á við náttúruna, undirbúa plan A, plan B, plan C jafnvel, og vera jafnvel tilbúin til að gera fleiri hluti þegar það þarf vegna þess að stundum leikur náttúran á okkur. Stundum vinnum við en stundum vinnur náttúran og þá þurfum við að vera með viðbótarplan. Þess vegna hafa menn getað brugðist við svo hratt sem raun ber vitni í þeim atburðum sem við erum að horfa á núna í baksýnisspeglinum næst okkur.

En það eru vissulega fleiri hlutir. Við þurfum að horfa fram á við og við þurfum að horfast í augu við það að þessir atburðir eru komnir til að vera um einhvern tiltekinn tíma, þangað til kvikuflæðið hættir inn í kvikuhólfið, sem getur auðvitað gerst. Það getur enginn fullyrt það við okkur að það gerist ekki. En við getum hins vegar ekki látið okkur dreyma um að vonast til að það sé lausnin. Við verðum að vera búin að undirbúa okkur fyrir næsta atburð og reyna að teikna upp eins líklegar sviðsmyndir og hægt er og reyna að bregðast við þeim. Það getur verið að okkur takist það. En við skulum ekki vera svo sjálfbirgingsleg að halda að við vitum nákvæmlega hvað gerist næst. Við verðum hreinlega að búa okkur undir eins ólíkar sviðsmyndir og hægt er og forgangsraða síðan þeim fjármunum, þeim tíma, þeim mannafla sem við höfum til að bregðast við á þeim stöðum þar sem líklegast er að tjónið verði og forða því., og síðan að byggja upp til framtíðar og það hefur sannarlega verið gert, alltaf.

Hér var minnst á óveðrið 2019. Í kjölfarið á því var sett fram gríðarleg skýrsla og mikil vinna unnin, m.a. að því að hringtengja alla hluti, hvort sem það er rafmagn, hvort sem það eru veitur, hvort sem það eru fjarskipti eða vegir. Þetta skiptir allt gríðarlegu máli en við getum auðvitað ekki gert allt í einu alls staðar. Það er ekki þannig, ef við horfum nú bara fimm eða tíu ár aftur í tímann, að það hefði átt að setja alla fjármuni til alls á Suðurnesjum. Það eru jú fleiri staðir sem við þurfum að horfa til. Við þurfum að horfa til alls landsins og viðurkenna að það er náttúruvá mjög víða og við þurfum að horfa til þess í skipulagi núna í framtíðinni.

Hér var líka minnst á það sem hefur komið fram að við höfum kannski bara sem þjóð, skipulagsaðilar, sveitarfélögin, ríkið, stofnanir, svolítið sofnað á verðinum vegna þess að það var rólegur tími í náttúruvá á síðustu öld. Við byggðum upp þéttbýli og alls konar veitur og aðra innviði. Ég hef nefnt sem dæmi að það kom flóð í Hvítá árið 2006 sem varð vakning um að flóð gæti meira að segja komið í veg fyrir að það væri skynsamlegt að reisa byggð úti um allar koppagrundir á bökkum Hvítár, sem menn tóku tillit til. Svo liðu reyndar nokkur ár og þá tók einhver sveitarstjórn sig til og gaf síðan leyfi. Ég óttast það þegar næsta flóð kemur að það muni fara illa fyrir þeirri frístundabyggð, svo dæmi sé tekið. Ég ætla bara að segja það úr þessum ræðustól af því að ég horfi upp á það í hvert sinn sem ég keyri fram hjá. Kannski tóku menn nægilega skynsamlegar ákvarðanir og komu í veg fyrir það. En það er það sem við þurfum að gera í framtíðinni.

Við þurfum úti um allt land að átta okkur á því að náttúruváin er til staðar þó að hún hafi ekki ógnað okkur í 100 ár. Hún getur gert það á næstu 50 árum, getur gert það eftir nokkur ár, hún getur gert það þess vegna á næstu mánuðum. Það er mikilvægt til þess að hugsa, hér í þessari umræðu um hamfarirnar á Suðurnesjum, að við erum búin að undirbúa okkur gríðarlega vel. En við getum hins vegar ekki komið hér og fullyrt að við séum búin að koma í veg fyrir allt sem gerist af því að þrátt fyrir okkar virtu vísindamenn og þekkingu þá getum við ekki vitað hvað nákvæmlega gerist. Við getum spáð fyrir um það. Við getum undirbúið það eins og var gert svo vel í þessum hamförum síðustu daga og þess vegna var hægt að grípa til plans B þegar A gekk ekki og vera tilbúin með plan C ef það myndi ekki ganga.

En að lokum bara hrós til íbúa og allra aðila á Suðurnesjum sem að þessum málum hafa komið fyrir frábæra vinnu, fyrir frábæra seiglu, fyrir frábært æðruleysi og bara fyrir verkfræðilegt og atorkulegt afrek að koma þessu í höfn sem við erum með núna. Svo munum við gera allt sem við mögulega getum til að tryggja að við höldum þessari stöðu. En við erum stundum í kappi við náttúruna, stundum vinnum við en stundum verðum við að sætta okkur við að grípa til plans B, C, jafnvel D.

###

Virðulegi forseti. Það er einmitt ágætt að geta endað  á þessu. Það er nefnilega svo mikilvægt að við höfum þá sterku sýn að þó að við þurfum virkilega að takast á við skemmdir og gera við alls konar skemmdir í innviðum veitna, vega eða hvað það er, þá er það einmitt verkefnið því að fram á við erum við að horfa til þess að á einhverjum tímapunkti gengur þetta yfir og ef þetta gengur yfir með þeim hætti að það verður ekki búið að skemma og eyðileggja hreinlega allt — tölum bara um Grindavík — þá eru gríðarleg verðmæti fólgin í því sem er í Grindavík. Þess vegna kem ég aftur að tillögu almannavarna: Það kom tillaga til dómsmálaráðherra um að halda áfram með þá varnargarða sem þar eru og það er verið að því og það er verið að gera við af því að ef við getum tryggt atvinnustarfsemina með einhverjum hætti, sem er þá þessi hafnsækni sem Grindavík  byggðist upp í kringum fyrst, þá eigum við að gera allt sem við mögulega getum til þess. Það eru hreinlega svo mikil þjóðfélagsleg verðmæti fólgin í því og það er lykillinn að því að viðhalda verðmætunum í samfélaginu í Grindavík. Síðan erum við með ýmsar aðrar leiðir til að koma til móts við Grindavík og styrkja stjórnsýslu, fjárhag og annað í gegnum bæjarstjórnina, samkomulag sem við erum að gera, samningur sem við erum að gera við Grindavíkurbæ, samskipti við almannavarnir o.s.frv. En ég vil bara taka undir með hv. þingmanni að það er mikilvægt að við horfumst í augu við að það getur farið svo að allt fari nokkuð vel þrátt fyrir að það hafi gengið illa um tíma og þá eigum við að eiga möguleika á að halda áfram þeirri starfsemi sem þarna er.

###

Virðulegur forseti. Ég þakka hv. þingmanni fyrir fyrirspurnina sem var af svipuðum meiði og fyrri umræða í síðustu fyrirspurn. Ég tek undir og ítreka þakkir til einmitt samfélagsins og aðdáunarvert hvernig það tókst á við þetta á jákvæðan og skynsamlegan og samheldinn hátt og í raun eina leiðin til að takast á við svona. En það er rétt hjá hv. þingmanni að þetta er ekki alveg nýtt. Þegar eldgos hófst fyrst þá prófuðum við og settum af stað vinnu við að búa til varnargarða. Í kjölfarið var okkur öllum ljóst að við værum að fara að horfa á einhverja stærri tímalínu og þess vegna var að frumkvæði forsætisráðherra sett á laggirnar samráðsteymi, m.a. um afhendingaröryggi orku og vatns á Reykjanesskaga. Í teyminu voru auðvitað líka fulltrúar frá umhverfis-, orku- og loftslagsráðuneyti og innviðaráðuneyti og í teyminu störfuðu einnig sérfræðingar almannavarnadeildar ríkislögreglustjóra og frá Verkís. Þessi vinna kláraðist að mestu leyti á fyrri hluta ársins 2023 og við höfum síðan verið að vinna á grunni þessa og tekið ákvarðanir um þetta. Greining þessa hóps var kynnt fyrir ríkisstjórn. Hún sýndi þá að fjölmargar aðgerðir voru í gangi hjá öllum aðilum sem styrkja innviði í rekstri og í vá. Ýmsar hugmyndir komu fram um flýtingu eða frekari styrkingu núverandi aðgerða og nýjar aðgerðir sem falla undir ábyrgðarsvið stjórnvalda, sveitarfélaga eða fyrirtækja vegna þess að þetta er heil keðja, þetta eru fjölmargir aðilar. Varnargarðarnir eru gott dæmi um þetta, hvernig slík ákvörðun er tekin, vegna þess að vísindamennirnir og allt kerfið okkar þar á bak við er búið að velta vöngum yfir þessari áhættu, hvort það sé hægt að koma einhvers staðar í veg fyrir hana og svo kemur verkfræðin inn og fyrirtækin. Það kemur tillaga frá almannavörnum til dómsmálaráðherra í þessu tilviki sem kemur með þá tillögu inn í ríkisstjórn og þá verður pólitísk samstaða um að taka þá ákvörðun að byggja varnargarða. Þeir eru gerðir með þessum hætti vegna þess að sérfræðingar eru búnir að liggja yfir því í langan tíma og telja að þetta hafi verið gáfulegasta leiðin.

###

Virðulegi forseti. Hér spruttu fram mjög margar spurningar sem er alveg hægt að taka í heila sérstaka umræðu og jafnvel tvöfalda, vegna þess að þetta eru sannarlega áskoranir. En ég vil bara segja eins og er að ég hef ekki séð það í þessu ferli núna að það hafi skipt máli. Mér sýnist öll fyrirtæki vinna hörðum höndum að því að tryggja þessa þjónustu. Það reynir hins vegar á og mér finnst eðlilegt að við í þessum sal og víðar tökum þessa umræðu almennt en ekki endilega hér til að svara stuttri fyrirspurn á hálfri mínútu. Ég vil nefnilega koma því að að það var rangt sem kom fram að hefði verið farið að tillögum um varahitaveitu þá hefði verið nóg vatn. Það hefði tekið miklu lengri tíma þó að sú ákvörðun hefði verið tekin um miðjan nóvember, það hefði ekki verið hér vatn.  — Það var ekki hv. þingmaður sem spurði, það var hérna fyrra andsvar. Það er verið að koma því á framfæri vegna þess að það er rangt. Við fórum hins vegar í að tryggja varavatnsból þar, nóg af köldu vatni á Suðurnesjum og bæði búið að tryggja nýtt varavatnsból og önnur vatnsból sem eru til þannig að það verður ekki vandamál. Það verður vissulega vandamál ef einhver sú sviðsmynd birtist okkur þar sem rafmagn og hiti er aftur undir áskorun. Það er unnið að því að koma upp fleiri varaleiðum en við erum auðvitað svolítið í kappi við náttúruna og verðum líka stundum að vona það besta.

###

Virðulegi forseti. Ég vil byrja á því að taka undir með hv. þingmanni að það hefur verið unnin kraftaverkavinna, bæði verkfræðilega og bara af atorku síðustu sólarhringana á Suðurnesjum. Við hvað var verið að vinna? Jú, það var verið að vinna við þau plön sem var búið að setja. Plan A var auðvitað að byggja varnargarða í kringum Svartsengi. Plan B var kannski hluti af plani A því varnargarðarnir voru gerðir með þeim hætti að það var lögð lögn sem hafði reynt á sambærilega við Grindavík og hún þolað það. Þess vegna urðu það mikil vonbrigði að hún þoldi ekki hraunið. Það var til plan B, það var að leggja lögn yfir hraunið og sú vinna hefur gengið hraðar, held ég, en við höfðum öll væntingar til, sem er frábært og það er bara því fólki að þakka sem þarna var. Þannig að það er alltaf verið að vinna samkvæmt plani og það voru til fleiri plön ef þetta hefði ekki gengið.

Varðandi heildarmyndina, af því að það er rétt hjá hv. þingmanni að þegar svona náttúruvá er fyrir hendi þá vitum við auðvitað ekki nákvæmlega hvar gýs og hvar hraunið er, þá er þó búið að kortleggja það eins mikið og hægt er og þær sviðsmyndir teiknaðar upp. Varnaraðgerðir miðast við það. Þetta heyrir undir fjölmörg ráðuneyti og vinnan hófst auðvitað bara þegar eldgosin hófust. Þá var settur á laggirnar innviðahópur. Þetta varðar mörg ráðuneyti, margar stofnanir og marga hluti. Það er fyrst og fremst verið að skoða auðvitað orku og vatn og reyna að tryggja það og allar aðgerðir hafa miðast við það að hafa plan A, plan B og plan B eftir því hvaða atburður verður, hvar veikleikarnir koma fram eða skemmdirnar koma fram, svo hægt sé að bregðast við því.

Ég get kannski í síðara andsvari farið örlítið yfir þær aðgerðir sem eru akkúrat í gangi núna.

###

Frú forseti. Ekki ætla ég að láta það hljóma eins og ég geri lítið úr þessari upplifun eða löngun fólks til að fara og sjá þetta og ég veit að fólk ferðast um allan heiminn. Seint myndi sá sem hér er segja nei, takk við fjárveitingavaldi Alþingis ef hann fengi fjármuni til að gera alls konar hluti, þar á meðal að leggja góðan veg á Látrabjarg. En við erum hins vegar með skammtað fé hér á þinginu. Við forgangsröðum því eftir því hvað við teljum mikilvægast. Þar er umferðaröryggi númer eitt, tvö og þrjú og ég mun halda því áfram. Þar er samstarf við heimamenn mikilvægt. Ef þeir myndu telja að það væri mikilvægast að setja alla fjármuni sem þeir fengju í þetta þá myndum við hlusta á það. Ef þetta myndi verða til þess að tengja byggðir þá myndi innviðaráðherrann hlusta á það, ef við næðum að stækka atvinnusóknarsvæði. Ef við höfum umframfjármuni og þingið veitir af mildi sinni aukið fjármagn til þess að byggja upp góðan veg að Látrabjargi fyrir 12. ágúst 2026, þá skal innviðaráðherra sannarlega biðja sínar stofnanir um að hanna og ganga frá slíkum vegi.

###

Virðulegi forseti. Ég var nú ekki alveg viss hvort hv. þingmaður væri með fyrirspurninni að meina það raunverulega og kannski ekki alveg augljóst að ríkisvaldið eigi að skipuleggja atburð á einum stað. Ég held reyndar ekki. Það er alveg rétt að væntanlega mun almyrkvinn verða á þessum tímapunkti en hvort það verði búið að skipuleggja mikið af ferðum ferðamanna til landsins skulum við láta liggja milli hluta og hvort veður verði með þeim hætti að almyrkvinn sjáist eins og við þekkjum. En hann verður jú sýnilegur frá öllu vestanverðu landinu og þá sérstaklega Snæfellsnesi og Vestfjörðum, það eru auðvitað fleiri staðir á Vestfjörðum en Látrabjarg, og þess vegna má væntanlega búast við því að ferðamannastraumurinn geti dreifst á fleiri staði.

En ég ætla nú samt að fara yfir það sem hefur verið gert í vegakerfinu um sunnanverða Vestfirði sem er umtalsvert. Ég ætla að láta þá nægja að tala um tengingarnar við Látrabjarg en ekki alla uppbygginguna sem á sér stað á suðurfjörðunum um Gufudal og þá kafla alla saman. Út að Látrabjargi um Örlygshafnarveg og frá Barðastrandarvegi að Látrabjargi er um 46 km langur vegur, þar af eru 10 km með bundnu slitlagi í dag. Það hefur verið unnið að því að lengja það og áfram verður lögð áhersla á að vinna að uppbyggingu og lagningu bundins slitlags á þann veg. Þannig er fyrirhugað á næstu árum að 5 km muni bætast við og það verður þá komið til framkvæmda á þessum tíma.

Ég held hins vegar að fyrirspurn hv. þingmanns ætti kannski líka að beinast að samtali við ferðaþjónustuna. Það er fyrirséð að mikill fjöldi gesta komi og ég er sammála hv. þingmanni að þetta er stórkostleg upplifun. Reyndar urðu menn fyrr á öldum dálítið skelkaðir þegar sólin hvarf frekar en að þeir yrðu mjög glaðir með það, fyndu fyrir hlýindum í hjarta, ég held að það hafi frekar verið skelfing sem þeir upplifðu. Sólmyrkvinn, almyrkvinn verður eftir tvö og hálft ár og það væri auðvitað hægt að stemma stigu við því ef menn óttuðust að einhver einn staður myndi verða troðinn. Sjálfur myndi ég nú helst vilja bara, ef ég ætlaði að vera á Látrabjargi eða einhverjum frægum og fallegum náttúrustaða, vera einn heldur en með 5.000 manns, svona hv. þingmanni að segja. En það væri hægt að stemma stigu við fjölda bíla með því að skipuleggja rútuferðir og annað í þeim dúr og það er nægur tími til þess. Varðandi innviði sem snúa að náttúrunni, því það þarf jú líka að gæta þess, þá er rétt að beina þeirri fyrirspurn að viðeigandi ráðuneyti.

En stutta svarið hefði sem sagt getað verið svona: Nei, það hafa ekki verið gerðar sérstakar áætlanir um ráðstafanir í vegagerð vegna almyrkva á sólu eftir tvö og hálft ár, þann 12. ágúst 2026, enda hafa nokkuð stærri atburðir kallað á athygli og vinnu starfsmanna Stjórnarráðsins og stofnana þess á síðustu mánuðum. En ég tel að það sé ágætt að taka umræðu um þetta og undirbúa sig og það er auðvitað tækifæri í því að taka á móti fólki, veita þeim þjónustu og hjálpa til við að auka upplifunina ef veðurguðirnir verða með okkur í ráðum þennan dag, 12. ágúst 2026.

###

Morgunblaðinu.Þú varst í viðtali út af þessu í gær í .Virðulegi forseti. Kannski ólíkt þingmanninum þá tel ég þetta mál sem hér er tekið upp hvorki mikilvægasta né bráðasta málið sem við þurfum að ræða þessa dagana þegar við erum að tala um húsnæðismál eða samgöngumál vegna þess að ég tel að það sé í fínum farvegi. Það var gert samkomulag milli ráðuneytis og borgarstjóra fyrir nokkrum árum þar sem stendur, og er unnið samkvæmt, að Reykjavíkurflugvöllur verði í því formi sem hann er og rekstraröryggi og flugöryggi tryggt þangað til annar jafn góður eða betri kostur finnst. Í mínum huga, og ég ítreka það og ég hef sagt það mjög lengi, þá er sá tími þarna í fjarlægðinni, sennilega nær 20 árum. Það skiptir hins vegar máli að taka ákvarðanir mjög langt fram í tímann þegar um mikilvæg samgöngumannvirki er að ræða, ekki bara 20 ár, helst 50 ár, að sjá fyrir sér þróun samfélagsins. Þess vegna höfum við lagt svona mikla vinnu í Hvassahraunsskýrsluna, að vanda hana, geta svarað öllum spurningunum, svo að hægt sé að taka tímamótalangtímaákvarðanir. En bráðavandinn snýr að öðrum verkefnum þessa dagana og þetta mál er þar af leiðandi ekki að fara neitt. Það er heldur ekkert sérstakt að gerast. Reykjavíkurflugvöllur er þar og hann verður þar um einhverja framtíð.

###

Virðulegur forseti. Ég þakka hv. þingmanni fyrir að taka þetta mál upp, reyndar ekki í fyrsta skipti, og það er ekki í fyrsta skipti sem ráðherra hefur sagt að það sé ljóst að Reykjavíkurflugvöllur verði þar sem hann er um langa framtíð og áratugi. Það er ekki í fyrsta skipti, það er örugglega í tíunda skipti sem ráðherra hefur sagt það, vegna þess að jafnvel þó að niðurstaðan hefði verið sú, sem ég get ekki sagt til um, að Hvassahraun væri frábær staður til uppbyggingar þá tekur það allt að 20 ár að byggja upp slíkan flugvöll eftir að slík ákvörðun er tekin, þannig að það liggur í augum uppi. Það ætti ekki að koma nokkrum manni á óvart. Ég hef sagt það margoft.

Varðandi síðan fyrirhugaða byggð í Skerjafirði er það rangt hjá hv. þingmanni að eina mótvægisaðgerðin hafi verið sú að rýra nýtingu vallarins. Það voru fleiri tillögur og þær tillögur eru eftir því sem ég best veit enn þá í vinnslu, enda ekki hafnar neinar framkvæmdir þar. Þær munu líka taka nokkuð langan tíma. Mér skildist að í því ferli þyrfti að fara í umtalsverð jarðvegsskipti og lagfæringar á því svæði þannig að það er kannski engin hraðlausn á því ástandi að geta bætt byggingar hratt og vel. Það getur vel komið til greina þegar mótvægisaðgerðirnar hafa verið rýndar og þær skoðaðar og samræmast þeirri skýrslu sem þar var unnin, því að ég er sammála hv. þingmanni um að það er mikilvægt að tryggja flugöryggi og rekstraröryggi innanlandsflugsins og Reykjavíkurflugvöllur er lykilatriði í þeirri starfsemi. Ég vil bara segja að þar hefur ekkert breyst. Það kemur skýrsla um þetta Hvassahraunsmál væntanlega í mars. Hún hefur tafist í vinnslu af ýmsum ástæðum en er að koma núna fram. Ég ætla bara að bíða með allar yfirlýsingar um það vegna þess að við erum að reyna að vinna þannig að taka ákvarðanir á grundvelli vísinda og þekkingar en ekki taka ákvarðanir áður en þær liggja fyrir.

###

Virðulegur forseti. Ég mæli hér fyrir frumvarpi til laga um breytingu á skipulagslögum varðandi tímabundnar uppbyggingarheimildir. Með frumvarpinu er lagt til að þegar framkvæmdir við uppbyggingu í íbúðabyggð eða á svæði þar sem íbúðabyggð er heimiluð hafa ekki hafist innan fimm ára frá birtingu samþykkts deiliskipulags skuli sveitarstjórn, áður en ákvörðun er tekin um samþykkt byggingaráforma, meta hvort þörf er á að skipulagið verði uppfært í heild eða að hluta.

Frumvarpinu er ætlað að fylgja eftir tillögum sem komið hafa fram á undanförnum árum í vinnu stjórnvalda og heildarsamtaka á vinnumarkaði um umbætur á húsnæðismarkaði. Þá kveður einnig rammasamningur ríkis og sveitarfélaga um aukið framboð íbúða, sem undirritaður var í júlí 2022, á um framlagningu þessa frumvarps.

Vegna þess ójafnvægis sem einkennt hefur íbúðamarkaðinn undanfarna áratugi þar sem við höfum séð bæði miklar sveiflur í húsnæðisverði og byggingu íbúða hafa stjórnvöld og fulltrúar heildarsamtaka á vinnumarkaði lagt mikla áherslu á umbætur á húsnæðismarkaði. Við undirbúning frumvarpsins hefur verið leitast við að greina að hvaða marki þau stjórntæki sem sveitarfélögin hafa nú þegar duga ekki til þess að stuðla að hraðari húsnæðisuppbyggingu. Þegar sveitarfélögin úthluta sjálf byggingarlóðum geta þau sett ákvæði í úthlutunarskilmála eða lóðarleigusamning um að framkvæmdir skuli hafnar og þeim lokið innan ákveðins tíma, ella beri lóðarhafa að skila lóðinni. Þessi staða á þó ekki alltaf við, t.d. þegar um er að ræða enduruppbyggingu í þegar byggðum hverfum eða um lóðir í einkaeigu. Þá geta sveitarfélög til að mynda beitt ákvæðum mannvirkjalaga hefjist byggingarframkvæmdir ekki innan 12 mánaða frá útgáfu þess. Hins vegar koma slík úrræði ekki að notum þegar tafir verða á því að lóðarhafi leggi fram umsókn um byggingaráform eða byggingarleyfi. Engin ákvæði er að finna í skipulagslögum sem heimilar sveitarstjórnum að setja nánari ákvæði um byggingarhraða eða knýja á um framgang samþykkts deiliskipulags og þar af leiðandi uppbyggingu í samræmi við húsnæðisþörf.

Tafir við uppbyggingu í samræmi við deiliskipulag og húsnæðisþörf hafa ýmiss konar óhagræði og kostnað eða tekjutap í för með sér fyrir sveitarfélög. Sveitarfélögum ber að ráðast í gatnagerð, veituframkvæmdir og aðra innviðauppbyggingu, svo sem byggingu leik- og grunnskóla, án þess að hafa nægilega tryggingu fyrir því að svæðið byggist upp innan fyrirsjáanlegs tímaramma. Þá geta tafir einnig leitt af sér margvísleg óþægindi fyrir eigendur nærliggjandi lóða og íbúa á viðkomandi svæðum en í núgildandi lagaumhverfi geta íbúar þurft að þola óvissu um hvenær og jafnvel hvort framkvæmd á byggingarreit hefst í fyrirsjáanlegri framtíð.

Frumvarpinu er þannig ætlað að svara kalli sveitarfélaga eftir skýrri lagaheimild til að knýja á um að uppbygging samkvæmt deiliskipulagi hefjist og að framkvæmdum ljúki líka innan eðlilegs tíma.

Ýmsar skýringar geta þó verið á því að framkvæmdir við uppbyggingu hefjist ekki strax við samþykkt deiliskipulags. Almennt ætti það að vera sameiginlegt markmið sveitarfélaga sem fara með skipulagsvaldið og veita leyfi til byggingarframkvæmda og gera húsnæðisáætlanir sem og framkvæmdaraðila að uppbygging hefjist eins fljótt og auðið er og að framkvæmdum ljúki innan hæfilegs tíma. Áður en framkvæmd getur hafist þurfa þó allmargar forsendur að vera uppfylltar. Út frá sjónarhóli framkvæmdaraðila getur framkvæmdatími m.a. ráðist af markaðsaðstæðum, fjármagnskostnaði og öðrum þáttum, svo sem því að innviðir verði byggðir upp samhliða framkvæmdunum. Í frumvarpinu er því gert ráð fyrir að sveitarstjórnir muni líta til slíkra þátta.

Við gerð frumvarpsins hefur verið haft að leiðarljósi að lagasetningin gangi ekki lengra en þörf er á í þágu almannahagsmuna um að hraða íbúðauppbyggingu. Vert er að undirstrika að hér er um almenna reglu að ræða sem tekur aðeins til uppbyggingaráforma á svæði sem er skipulagt sem íbúðabyggð og öðrum svæðum þar sem íbúðabyggð er heimiluð. Þar fellur einkum undir uppbygging á miðsvæðum og svæðum þar sem gert er ráð fyrir blandaðri landnotkun sem að hluta er íbúðabyggð. Frumvarpið mun því ekki hafa áhrif á uppbyggingu á atvinnu- og iðnaðarsvæðum.

Ljóst er að forsendur skipulags geta að einhverju og jafnvel miklu leyti breyst á fimm árum og er því eðlilegt að lóðarhafar sem ekki hafa gert gangskör að uppbyggingu innan svo rúms tíma geti þurft að sæta því að sveitarstjórn endurskoði uppbyggingarheimildir í deiliskipulagi.

Þá er einnig lögð til breyting á 5. mgr. 51. gr. laganna. Í umræddu lagaákvæði kemur fram sú almenna regla að ef deiliskipulag á þróunarsvæði er breytt eða það fellt úr gildi eftir að framkvæmdatímaáætlun lýkur getur einungis orðið um bótarétt að ræða ef sá sem fyrir tjóni verður af þeim sökum hefur fengið samþykkt byggingaráform eða útgefið byggingarleyfi sem enn er í gildi. Lagt er til að sama regla gildi um breytingar á deiliskipulagi sem leiða af mati sveitarstjórnar.

Má ætla, herra forseti, að frumvarpið feli í sér skýran hvata fyrir lóðarhafa að vinna innan eðlilegs tíma að uppbyggingu mannvirkja á grundvelli gildandi deiliskipulags. Þetta mun vonandi letja aðila frá svokölluðu lóðabraski, en gjarnan hefur verið nefnt í umræðum um drátt á uppbyggingu að dæmi séu um að lóðir gangi kaupum og sölu um árabil án þess að nein uppbygging hefjist. Eftir því sem líður á þann fimm ára frest sem kveðið er á um í frumvarpinu er líklegt að verðmæti uppbyggingarheimilda minnki enda skapast með tímanum óvissa um hvort uppbyggingaráform verði leyfð á sömu forsendum að fimm árum liðnum.

Þá vil ég einnig undirstrika að frumvarpinu er ekki ætlað að gilda afturvirkt og gilda ákvæði frumvarpsins því ekki um deiliskipulagsáætlanir sem tekið hafa gildi fyrir gildistöku laganna. Í þessu samhengi er vert að minnast á að ríki og sveitarfélög hafa sammælst um verkefnið Einn ferill húsnæðisuppbyggingar, í rammasamningi ríkis og sveitarfélaga, og þar er unnið að því að endurskilgreina lögbundna ferla og verklag í skipulags- og byggingarmálum er varða uppbyggingu á íbúðarhúsnæði. Áhersla er lögð á að sameiginlegt meginmarkmið löggjafar verði að tryggja landsmönnum öllum aðgengi að öruggu húsnæði. Með því að samþætta marga ferla í einn er hægt að fá betri yfirsýn, áætlanagerð verður markvissari og ætti að styðja við hraðari uppbyggingu á húsnæði.

Þá hef ég einnig sett af stað vinnu við gagngerar breytingar á byggingarreglugerð í þeim tilgangi að einfalda umgjörð um byggingariðnað í því skyni að lækka byggingarkostnað. Markmiðið er að einfalda stjórnsýslu, auka gæði og neytendavernd með því að stíga þetta framfaraskref í bygginga- og mannvirkjagerð.

Það er von mín að lögfesting frumvarpsins muni auðvelda sveitarfélögum að fylgja eftir og knýja á um uppbyggingu íbúðarhúsnæðis í samræmi við deiliskipulag. Þá hef ég þá trú að það muni til lengri tíma stuðla að auknum stöðugleika á húsnæðismarkaði og tryggja betur framboð íbúðarhúsnæðis fyrir almenning. Líkt og ég hef áður sagt er stöðugleiki í húsnæðismálum til lengri og skemmri tíma sameiginlegt hagsmuna- og efnahagsmál okkar allra.

Virðulegi forseti. Ég hef hér rakið meginefni frumvarpsins og legg til að því verði að lokinni 1. umræðu vísað til hv. umhverfis- og samgöngunefndar sem og 2. umræðu.

###

Virðulegur forseti. Það er vissulega fullkomin óvissa hvað það varðar og við getum bara haft vonir um að allt fari á besta veg. Hvenær það er síðan um garð gengið vitum við auðvitað ekki. Með þessu erum við að skapa alveg nægilegt svigrúm. Það er verið að skoða hluti sem varðar þá meira kannski langtímastuðning er varðar húsnæðismálin, eins og hv. þingmaður þekkir, og samspil þessara skammtímaúrræða sem við erum í raun og veru að framlengja til að tryggja skjól, greiðsluafkomu og húsaskjól, til næstu mánaða, sem er mikilvægt.

Ég vil líka benda á, og ég veit að þingið mun taka þetta til skoðunar hratt og vel, að ef það gengur vel þá er hugmyndin að þetta taki gildi 1. febrúar þannig að hækkanirnar koma strax til í febrúar þó svo að í lögunum eins og þau eru í dag þá gilda þau út febrúar. Þetta er þá hugmyndin, að þau taki gildi núna strax 1. febrúar þannig að þær hækkanir og 90%-viðmiðin komi þar inn. Ég tel að það sé gríðarlega mikilvægt og ég er sammála hv. þingmanni að nefndin þarf auðvitað að fara vel yfir alla þætti þessa máls. Með þessum hætti er klárlega með sértækum hætti verið að koma til móts við Grindvíkinga vegna þeirrar stöðu sem uppi er.

Varðandi aðrar þær vangaveltur sem hv. þingmaður var með þá eru þær kannski eðli máls samkvæmt ekki hluti af þessum sértæka húsnæðisstuðningi en munu án efa koma til til kasta þessara hugmynda um hvernig uppgjöri á húsnæði í Grindavík yrði háttað nákvæmlega varðandi t.d. eignarhald og þar af leiðandi rekstrarkostnað.

Ég þakka fyrir málefnaleg andsvör og umræðu.

###

Virðulegur forseti. Ég þakka hv. þingmanni fyrir andsvarið og fyrir að reyna að dýpka aðeins skilninginn á þessu. Það var þannig að þær tölur sem voru settar fram fyrst voru einhvers konar viðmið við það sem við þekkjum úr almenna húsnæðisbótakerfinu. Þar var verið að skoða meðaltöl af leigukostnaði m.a. hér á höfuðborgarsvæðinu en líka annars staðar og sem betur fer hefur verið talsvert til af leiguhúsnæði líka víðar. Stuðlarnir sem eru í kerfinu eru til að mynda þeir sömu og þess vegna voru forsendurnar að hætta þar við fjóra í fjölskyldu vegna þess að í því mati sem liggur í almenna kerfinu er að það sé ekki stór munur þar á. Svo kom einfaldlega í ljós að fjölskyldurnar í Grindavík eru að jafnaði umtalsvert stærri og þess vegna er verið að bæta þarna við tveimur flokkum, fimm og sex.

Varðandi síðan hækkunina í 90% þá er það heildarfjárhæðin. Þegar það eru fleiri en tveir eða þrír eða fjórir í fjölskyldu þá er þessi tala, þessi stuðningur vissulega að hækka. Þess vegna opnaði ég líka á þessa umræðu um stuðning við einstaklinga og hvort það mætti hugsanlega sameina fyrsta og annan flokk, einfaldlega vegna þess að þar gæti þessi munur ekki dugað. En auðvitað erum við að koma til móts við kostnað en við munum sjálfsagt aldrei í öllum tilvikum geta náð þeim kostnaði.

###

Virðulegur forseti. Ég get tekið undir það með hv. þingmanni. Við settum þess vegna af stað spretthóp strax í nóvember til þess að skoða þessa hluti sem skilaði af sér núna um áramótin og erum að setja af stað hóp sem getur þá farið og framkvæmt það sem þar er lagt til. Það þarf að leggjast aðeins yfir hluti eins og: Hvernig getum við hvatt til þess? Hvernig getum við tryggt ákveðna fjármögnun? Hvernig getum við tryggt að allir eigi kost á að taka þátt í því? Það eru fjölmörg fyrirtæki og meira að segja innlend fyrirtæki sem framleiða slíkar einingar. Við megum ekki missa fókusinn á því að aðalatriðið er að framleiða nægilega mikið af góðum húsum sem standast íslenskar aðstæður til þess að koma til móts við þessa bráðaþörf sem við erum að sjá og þá til hugsanlega til meðallangs tíma og jafnvel lengri tíma, eins og hv. þingmaður nefnir, þannig að það er eitt. Við þurfum að leita allra leiða til að geta aukið framboðið og framkallað framboðshvetjandi aðgerðir.

Auðvitað er stærsta aðgerðin sú og hún er meira að segja algjörlega óháð þessum atburðum í Grindavík, þ.e. mikilvægasti hluturinn er sá að hér í þessu samfélagi náist samstaða um að bæði kjarasamningar séu gerðir þannig og að verð á vöru og þjónustu og öðru slíku sé með þeim hætti að verðbólga fari niður og vextir fari niður þannig að aðstæður skapist á hinum almenna byggingamarkaði til að byggja miklu meira. Það tekur vissulega tíma en það eru engu að síður ágætar greiningar til og íbúðum hefur fjölgað á sölu núna, hugsanlega vegna þess að ríkið sté inn og bauðst til að kaupa ákveðnar eignir sem verktakar fóru þá og kláruðu þannig að það hefur verið meira framboð á íbúðarhúsnæði heldur en leit út fyrir nokkrum vikum. En meira þarf til, ég er sammála hv. þingmanni um það, og þar þurfum við að gera allt sem mögulegt er til að auka framboðshlið byggingamarkaðarins.

###

Virðulegur forseti. Ég þakka hv. þingmanni andsvarið. Þessar vangaveltur eru algerlega réttmætar. Við erum búin að vera í þröngri stöðu á húsnæðismarkaði með of lítið framboð núna í nokkur ár og gríðarlega fjölgun fólks á Íslandi, yfir 3% síðastliðin tvö ár, ef ég man rétt, sem hefur kallað á þrýsting á húsnæðismarkaði ofan í allt annað, verðbólgu og háa vexti. Síðan þegar það gerist að 1% þjóðarinnar verða húsnæðislaus á einu bretti þá framkallar það auðvitað enn frekari þrýsting á þessum markaði. Það hefur gengið vel í gegnum þessi úrræði leigufélagsins Bríetar sem verður þá komið með um 200 íbúðir eftir þessa lotu sem er í gangi núna þar sem það er að kaupa íbúðir og úthluta til leigu sem og Bjarg sem er með 60, annars vegar að skaffa húsnæði á viðráðanlegu verði með því að fjármagna það með þeim hætti sem við erum að gera. Leigutorgið er auðvitað einn valkostur sem líka hefur verið bent á, hann er sannarlega á markaði og við vitum verðin þar, þetta eru margir nýir samningar og þeir hafa örugglega áhrif á vísitöluna að einhverju leyti um þessar mundir þannig að það er mikilvægt að grípa til fleiri aðgerða. Þess vegna höfum við verið að skoða til að mynda að takmarka eða þrengja að skammtímaleigumarkaðnum til að fá íbúðir sem eru til í dag og fá þær vonandi inn á markaðinn sem fyrst eða í það minnsta í framtíðinni. Við höfum líka verið alveg opinská með það að kannski þurfi að kaupa íbúðir eða hjálpa til við að framleiða íbúðir eins og t.d. með innflutningi á húseiningum á mun stærri skala heldur en rætt hefur verið um. Í upphafi voru þetta auðvitað skammtímaúrræði og það voru vonir um að þessar náttúruhamfarir gengju yfir en núna horfum við kannski framan í að þær muni taka lengri tíma og þörf fyrir húsnæði fyrir Grindvíkinga er meira aðkallandi og til lengri tíma.

###

Virðulegi frú forseti. Hér mæli ég fyrir frumvarpi til laga um um breytingu á lögum um sértækan húsnæðisstuðning vegna náttúruhamfara í Grindavíkurbæ sem er nr. 94 frá síðastliðnu ári, 2023.

Frumvarpið felur í fyrsta lagi í sér framlengingu á gildistíma heimildar til greiðslu sértæks húsnæðisstuðnings til Grindvíkinga um fjóra mánuði, til loka júní 2024. Jafnframt er lagt til að úrræðið verði rýmkað að tvennu leyti eins og ég kem að síðar.

Heimild til greiðslu sértæks húsnæðisstuðnings vegna náttúruhamfara í Grindavíkurbæ tók gildi 19. desember 2023 við gildistöku samnefndra laga nr. 94/2003. Er markmið þeirra að lækka húsnæðiskostnað Grindvíkinga sem þurft hafa að leigja húsnæði til íbúðar utan Grindavíkur vegna jarðhræringa á Reykjanesskaga. Skv. 4. mgr. 15. gr. laganna nær heimildin til að greiða sértækan húsnæðisstuðning til leigukostnaðar Grindvíkinga sem fellur til á tímabilinu 10. nóvember 2023 til og með 29. febrúar 2024.

Eins og kunnugt er var Grindavíkurbær rýmdur 10. nóvember 2023 eftir að almannavarnadeild ríkislögreglustjóra lýsti yfir neyðarstigi í bænum. Voru þá samkvæmt lögheimilisskrá Þjóðskrár um 1.120 heimili skráð í Grindavík, samtals um 3.730 íbúar. Hefur almannavarnastig í bænum ýmist verið á neyðar- eða hættustigi síðan þá. Eldgos sem hófst í nágrenni bæjarins 14. janúar 2024 jók verulega á það hættu- og óvissuástand sem ríkt hefur í bænum og er ekki fyrirsjáanlegt hvenær vænta má breytinga þar á.

Við rýmingu Grindavíkurbæjar var gripið til ýmissa skammtímaúrræða til að hýsa bæjarbúa en frá þeim tíma hefur verið unnið að varanlegri lausnum á þeim húsnæðisvanda sem íbúar í Grindavík standa frammi fyrir. Má þar nefna kaup leigufélaganna Bríetar og Bjargs á íbúðum til útleigu til Grindvíkinga og sérstakt leigutorg fyrir Grindvíkinga. Sértækur húsnæðisstuðningur til lækkunar á húsnæðiskostnaði íbúa í Grindavík er mikilvægur hluti þessa viðbragðs.

Samkvæmt upplýsingum frá Húsnæðis- og mannvirkjastofnun höfðu vel á fimmta hundrað heimila í Grindavík sótt um sértækan húsnæðisstuðning frá gildistöku laganna fram í miðjan janúar 2024 er eldgosið hófst í nágrenni bæjarins. Hafði stofnunin þá gert ráð fyrir að um 600 heimili myndu sækja um slíkan stuðning áður en mánuðurinn væri á enda. Í ljósi nýliðinna atburða er hins vegar talið að mun hærra hlutfall íbúa í Grindavík en áður muni nýta þetta úrræði eða allt að 85–95% heimila.

Ljóst er að á næstu mánuðum verður áfram þörf fyrir bæði sértækan húsnæðisstuðning við íbúa Grindavíkurbæjar sem og önnur þau úrræði sem gripið hefur verið til vegna húsnæðisvanda þeirra. Jafnframt er mikilvægt að reyna að skapa stöðugleika í húsnæðismálum Grindvíkinga eins og hægt er á meðan þetta ástand varir og varanlegri lausnir eru í undirbúningi. Því er í frumvarpi þessu, eins og áður segir, lagt til að gildistími sértæks húsnæðisstuðnings verði framlengdur til loka júní 2024.

Auk þess að kveða á um þessa framlengingu á gildistíma eru lagðar til tvær efnislegar breytingar á úrræðinu til rýmkunar. Í fyrsta lagi er lagt til að þak á hlutfalli sértæks húsnæðisstuðnings af húsnæðiskostnaði verði hækkað úr 75% í 90%. Með því er brugðist við ákalli sem fram hefur komið um að betur þurfi að koma til móts við Grindvíkinga vegna þess kostnaðar sem fylgir því að afla sér annars heimilis utan Grindavíkur í þeim aðstæðum sem íbúar standa frammi fyrir.

Þá er jafnframt lögð til sú breyting á hámarki sértæks húsnæðisstuðnings miðað við fjölda heimilismanna að í stað þess að efsti flokkur miðist við fjóra heimilismenn eða fleiri verði hann miðaður við sex heimilismenn eða fleiri og hámarksfjárhæð í efstu flokkunum hækki því til samræmis. Er með þessu komið betur til móts við þarfir stórra heimila, en í nýlegri könnun á húsnæðisstöðu Grindvíkinga kemur m.a. fram að hjá um fjórðungi svarenda eru fimm eða fleiri í heimili.

Eftir að frumvarp þetta var lagt fram hefur komið fram að til viðbótar kunni að vera tilefni til að hækka hámarksfjárhæð sértæks húsnæðisstuðnings við einstaklinga, þ.e. heimili með aðeins einum heimilismanni, annað hvort með því að hækka hámarksfjárhæðina eða sameina flokka heimila með einum og tveimur heimilismönnum. Ég vil nota tækifærið og beina því til hv. velferðarnefndar að hún taki þetta til skoðunar í umfjöllun sinni um frumvarpið þó að það sé ekki í tillögunni sjálfri.

Við mat á áhrifum frumvarpsins hefur sem fyrr segir verið gert ráð fyrir að 85–95% heimila í Grindavík komi til með að nýta úrræðið. Miðað við það er áætlað að kostnaður ríkissjóðs verði um 212–237 millj. kr. á mánuði. Á þeim fjórum mánuðum sem framlengingin tekur til, frá 1. mars til 30. júní 2024, má því gera ráð fyrir að heildarkostnaður ríkissjóðs nemi á bilinu 850–950 millj. kr. Gert er ráð fyrir því að það verði fjármagnað með fjárheimild í sérstökum fjáraukalögum sem von er á á næstu dögum vegna náttúruhamfaranna.

Virðulegur forseti. Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. velferðarnefndar sem og 2. umræðu.

###

Virðulegi forseti. Ég mæli hér fyrir frumvarpi til laga um breytingar á lögum um tekjustofna sveitarfélaga, nr. 4/1995. Frumvarpið er liður í því að bregðast við þeirri stöðu sem uppi er í Grindavíkurbæ vegna þeirrar náttúruvár sem steðjar að sveitarfélaginu um þessar mundir. Í frumvarpinu er annars vegar lagt til að lögfest verði heimild fyrir Grindavíkurbæ til að lækka eða fella niður álagðan fasteignaskatt sveitarfélagsins á árinu 2024 og hins vegar að tiltekin framlög Jöfnunarsjóðs sveitarfélaga til sveitarfélagsins taki ekki breytingum á yfirstandandi ári þrátt fyrir þá stöðu sem nú er uppi.

Að kvöldi föstudagsins 10. nóvember 2023 hófst atburðarás sem leiddi til þess að Grindavíkurbær var rýmdur eftir að lýst var yfir neyðarstigi almannavarna. Sú atburðarás hefur staðið nánast óslitið hingað til og forsendur fyrir búsetu og atvinnustarfsemi innan sveitarfélagsins eru nú mjög takmarkaðar þar sem dvöl er ekki leyfð í sveitarfélaginu í kjölfar atburðanna sem hófust aðfaranótt 14. janúar 2024 þegar gaus í næsta nágrenni Grindavíkur og innan varnargarða.

Álagning fasteignaskatts við slíkar aðstæður væri í andstöðu við viðleitni stjórnvalda, lífeyrissjóða og fjármálafyrirtækja til að skapa íbúum Grindavíkur greiðsluskjól á meðan aðstæður eru með þeim hætti að þeir geti ekki notið eigna sinna í Grindavík vegna neyðarástands.  Hefur sveitarfélagið því tekið til skoðunar möguleika þess að lækka eða fella niður fasteignaskatt sveitarfélagsins á árinu 2024. Er í því samhengi einkum horft til þess að íbúðarhúsnæði mun ekki nýtast eigendum til búsetu á yfirstandandi ári ef fram heldur sem horfir. Hið sama á í meginatriðum einnig við um atvinnuhúsnæði.

Ljóst er að þar sem ekki er að finna skýrar heimildir í lögum um heimild sveitarfélags til að fella niður fasteignaskatt vegna náttúruvár eða annarra neyðarsjónarmiða sem uppfylla lagaáskilnaðarkröfur stjórnarskrárinnar þykir nauðsynlegt að festa slíkar heimildir í lög til að enginn vafi leiki á því að sveitarfélaginu verði heimilt að lækka eða fella niður álagðan fasteignaskatt sveitarfélagsins.

Með frumvarpi þessu, sem unnið var að beiðni sveitarfélagsins og í samráði við Samband íslenskra sveitarfélaga, er sveitarfélaginu veittar rúmar heimildir til að ákvarða hvernig innheimta fasteignaskatts fer fram á árinu 2024 og einnig er að finna heimildir fyrir sveitarfélagið til að fresta gjalddögum fasteignaskatts um allt að sex mánuði.

Frú forseti. Mikilvægt er að veita stjórnvöldum svigrúm til að greina núverandi stöðu sveitarfélagsins og möguleika til að sinna lögbundnum verkefnum þess. Brýnt er að styðja við stjórnsýslu sveitarfélagsins við þessar aðstæður en hún tekst nú á við fordæmalaust verkefni.

Ljóst er að breytt staða sveitarfélagsins getur haft veruleg áhrif á framlög Jöfnunarsjóðs sveitarfélaga. Fyrir liggur að skólagerð og nemendafjöldi sveitarfélagsins hefur tekið miklum breytingum vegna þeirra atburða sem hér hafa verið raktir og mun það að öllu óbreyttu hafa áhrif á framlög jöfnunarsjóðs vegna reksturs grunnskóla. Lækkun eða niðurfelling fasteignaskatts í sveitarfélaginu hefur jafnframt áhrif á útreikning svokallaðs fasteignaskattsframlags jöfnunarsjóðs sem veitt er á grundvelli laga um tekjustofna sveitarfélaga.

Sem liður í því að styðja við stjórnsýslu sveitarfélagsins er eðlilegt og sanngjarnt að horft verði til þess að þeir atburðir sem nú eiga sér stað á Reykjanesskaga leiði ekki til lækkunar almennra framlaga Jöfnunarsjóðs sveitarfélaga til Grindavíkurbæjar á árinu 2024 og er frumvarpinu ætlað að ná því markmiði.  Með frumvarpinu er því lagt til að grunnskólaframlög Jöfnunarsjóðs sveitarfélaga og fasteignaskattsframlag jöfnunarsjóðs til Grindavíkurbæjar á árinu 2024 miði við stöðu sveitarfélagsins fyrir náttúruhamfarirnar.

Virðulegi forseti. Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.

###

Virðulegi forseti. Ég þakka málefnalega umræðu um þetta. Ég held að við séum öll sammála um að þessi tæki eru frábær viðbót í  ferðamáta og möguleika á að fara á milli staða en um leið eru þau stórhættuleg eins og hér hefur komið fram. Því miður er slysatíðni á þeim allt of há og ekki síst hjá ungmennum og hjá fólki eftir kl. 11 á föstudögum og laugardögum.

Þetta  var tekið upp á sameiginlegum fundi norrænna samgönguráðherra núna í sumar sem var haldinn hér á Íslandi í mínu í boði og voru þessi mál  krufin til mergjar. Þau eru ólík á Norðurlöndunum enda hafa Norðurlöndin farið ólíkar leiðir í regluverkinu. Þar hafa menn verið að bregðast við og við getum lært ýmislegt af þeim og því sem þar er verið að gera. Það er frumvarp á leiðinni til þingsins sem kemur hér vonandi í febrúar þar sem er tekið á fleiri þáttum er varða þetta. Það er frumvarp sem var að hluta til hér í þinginu líklega í fyrra, en við lögðumst aðeins betur yfir það, sem varðar umferðarlögin. Síðan vil ég  taka undir og segja hvað það er mikilvægt að sveitarfélögin taki þátt í þessari umræðu. Þau geta svo sannarlega með sínum samþykktum og ákvörðunum takmarkað og breytt talsvert notkuninni. En svo þarf bara samtal við notendurna. Þeir verða að átta sig á því að þetta eru hættuleg tæki og ef það er ekki gengið um þau af virðingu við aðra vegfarendur geta þau  einfaldlega verið stórhættuleg fyrir allt og alla, eins og hv. þm. Steinunn Þóra Árnadóttir fór hér vel yfir. Ég þakka umræðuna.

###

Virðulegur forseti. Ég þakka hv. þingmanni fyrir þessa mikilvægu fyrirspurn. Þetta er mikilvægt mál. Frá árinu 2019 hefur verið sektað vegna brota á banni við ölvunarakstri eða akstri undir áhrifum vímuefna á vélknúnu hlaupahjóli alls 108 sinnum. Oftast var  sektað vegna þeirra brota árið 2023 en það  var gert 57 sinnum á þeim tíma sem við  báðum um upplýsingar. Í eitt skipti hefur reynt á sektarákvæði umferðarlaga vegna vélknúins hlaupahjóls sem var hannað til aksturs á hraða umfram það sem heimildir standa til. Það hefur ekki verið sektað fyrir brot á ákvæði 5. mgr. 42. gr. umferðarlaga um lagningu vélknúins hlaupahjóls. Hvort hægt sé að innheimta sekt vegna umferðarlagabrots á grundvelli gagna úr staðsetningarbúnaði ræðst af mati lögreglustjóra og annarra handhafa ákæruvalds. En sekt verður ekki lögð á nema sannað þykir að brotið hafi verið gegn lögum og metur ákæruvaldið hvort krefjast á greiðslu sektar. Það er aðeins gert þegar það liggur fyrir að maður hafi brotið gegn lögum og ákæra verður aðeins gefin út ef málið er talið líklegt til sakfellis. Verði ágreiningur um sekt á milli ákæruvalds og sakbornings er það þá dómstóla að skera úr.

Varðandi skilgreind svæði þá eru merkt  stæði fyrir rafhlaupahjól innan borgarmarkanna til að mynda en það er ekki skylt samkvæmt lögum að leggja innan þeirra marka. Fyrirtæki sem leigja hjólin hafa reynt að skapa hvata til þess að þeim sé lagt á afmörkuðum svæðum, t.d. með því að fá sérstökum merktum stæðum úthlutað í borgarlandi og með því að útbúa sjálf merkt stæði við stofnanir og fyrirtæki. Sé rafhlaupahjóli lagt í slíkt stæði fær leigutaki afslátt af leigunni. Svo eru bannsvæði víðast skilgreind, en þar má t.d. nefna kirkjugarða og undirgöng.

Varðandi ábyrgð fyrirtækjanna þá ber ökumaður ábyrgð á því að leggja í samræmi við lög, en skv. 96. gr. umferðarlaga skal eiganda ökutækis eða stjórnanda í starfi einnig refsað fyrir brot ef það er framið eftir fyrirmælum með vitund og vilja hans. Vegna ákveðinna brota er heimilt að leggja á gjald skv. 109. gr. umferðarlaga. Það er t.d. í ákveðnum tilvikum þegar lagt er ólöglega. Gjaldið hvílir þá á þeim sem bera ábyrgð á stöðvun ökutækisins eða lagningu en eigandi eða umráðamaður ber einnig ábyrgð á greiðslu ef gjaldið greiðist ekki innan tilskilins frests nema það sé sannað að ökumaðurinn hafi notað ökutækið í algjöru heimildarleysi.

Varðandi það hvort ráðherra hafi íhugað að skerpa á reglum eða viðurlögum er hægt að segja að það er óheimilt að stöðva eða leggja ökutæki þannig að það geti valdið hættu eða óþarfaóþægindum fyrir aðra umferð. Svo er sérstaklega tekið fram að ganga skuli þannig frá reiðhjóli sem  lagt er að ekki stafi hætta eða truflun, en rafhlaupahjól teljast til reiðhjóla samkvæmt núgildandi lögum. Gert var ráð fyrir því í frumvarpi til umferðarlaga sem lagt var fram á 153. þingi að sama myndi áfram eiga við.

Veghaldara er heimilt að kveða á um  varanleg sérákvæði um notkun vegar til umferðar að höfðu samráði við sveitarstjórn þegar það á við og að fengnu samþykki lögreglu. Það er m.a. vegna stöðvunar og lagningar ökutækis. Því til viðbótar hefur ráðuneytið bent á að sveitarfélög geta kveðið á um frágang með ákveðnum hætti í þjónustusamningi við fyrirtækin. Landslagið tengt smáfarartækjum hefur breyst hratt hér á landi, mjög hratt undanfarin ár og er mikilvægt að það sé gott samtal milli ríkis og sveitarfélaga til að skapa umgjörð sem tryggir sem best öryggi notenda smáfarartækja og annarra vegfarenda. Það má segja að þetta samtal þurfi  að vera við notendurna líka og það þurfi miklu meiri fræðslu og þekkingu á því hvaða tæki menn hafa í höndunum og hvaða hættu þau getað skapað, ekki síst fyrir aðra sem þurfa að eiga möguleika á frjálsri för.

###

Frú forseti. Ég held reyndar að aldrei sé of oft farið með æðruleysisbænina. Hins vegar vil ég segja hérna í lokin og þakka fyrir ágæta umræðu að það sem er lykilatriði í þessu er að þetta kerfi sé eitt, það sé sem sagt Vegagerðin sem stýri þessu kerfi, öllu umferðarljósakerfinu sameiginlega á höfuðborgarsvæðinu öllu. Það er auðvitað að gerast með þessari vinnu sem er í gangi, með því að vera með öll þessi ljós samtengd í einhverri snjalllausn þá hlýtur það að gerast á einum stað. Við sjáum örugglega líka fyrir okkur að í framtíðinni fáum við rauntímaupplýsingar, annaðhvort beint inn í bílana væntanlega, á skjáina í bílunum eða í það minnsta í leiðsögutækin, þar sem verður sagt frá því ef það eru einhverjar truflanir fram undan eins og við þekkjum sums staðar. Þeim mun mikilvægara er að þessu öllu sé stýrt miðlægt.

Varðandi núverandi tækni þá held ég að ég muni það rétt, og bið þingheim að umbera það vitni ég rangt til, að það sé fyrirtækið Siemens sem er með þetta og er með slíkt kerfi í mörgum öðrum borgum Evrópu. Ég vil halda því fram að það sé ekki galli eða einhver vangeta eða vanþekking eða tæknileysi sem valdi því að þetta sé ekki komið lengra en raun ber vitni. Svo vil ég segja að lokum að til þess að allt þetta umferðarflæði gangi nægilega vel þá er samgöngusáttmálinn lykilatriði, ekki að umferðarljós virki fyrir bíla eingöngu eða að almenningssamgöngur virki. Samgöngusáttmálinn og hvernig hann fléttar inn ólíka umferð á stofnbrautum, hann er lykilatriði í uppbyggingu þeirra, uppbyggingu almenningssamgangna og einnig möguleikum á fjölbreyttum ferðamátum eins og að fara gangandi, sem er auðvitað mjög hollt og gott ef það er hægt, og hjólandi, sem mjög vaxandi hópur hefur gert og er reyndar alveg ótrúlega stór hópur miðað við færðina sem oft er á Íslandi. En þetta er leiðin, samgöngusáttmálinn er tækið.

###

Frú forseti. Ég þakka hv. þingmanni fyrir þessa skemmtilegu fyrirspurn. Undanfarin ár hafa ríkið og sveitarfélögin á höfuðborgarsvæðinu unnið sameiginlega að endurbótum á stýringu umferðarljósa á höfuðborgarsvæðinu öllu, ekki bara í Reykjavík heldur á öllu svæðinu. Með tilkomu samgöngusáttmálans var stofnaður samstarfshópur ríkis og sveitarfélaga á svæðinu um málefnið en þessir aðilar deila ábyrgð á umferðarljósum á svæðinu og nokkuð augljóst að það er mikilvægt að öll komi að því svo það sé ekki eitt kerfi í einu sveitarfélagi og annað í hinu. Á þessum vettvangi hefur verið unnið markvisst að sameiginlegri stefnumótun og áherslum í umferðarljósastýringum og í apríl 2021 gaf starfshópurinn út fimm ára aðgerðaáætlun sem unnið er eftir.

Umferðarljós eru á yfir 200 gatnamótum og gönguþverunum á höfuðborgarsvæðinu í dag. Af þeim eru 121 gatnamót og 19 gönguljós tengd miðlægri stýringu umferðarljósa. Á þessum stöðum er fyrirframstillt ljósaáætlun eða stillingar fyrir mismunandi tíma sólarhrings en skipting á milli þeirra er háð umferðarmagni og er stýrt af umferðarskynjurum og eru ljósin því umferðarstýrð. Með öðrum orðum þá er þessum umferðarljósum stýrt með snjalltækni. Sjálfur fer hæstv. ráðherra oft um hverfi höfuðborgarsvæðisins og lendir oft á rauðu ljósi og getur jafnvel orðið pirraður yfir því og þá hugsar hann: Er snjalltæknin ekki betri en þetta? Ég legg til að hv. þingmaður hugsi svolítið til snjalltækninnar, það er ekki víst að hún leysi allan vanda hv. þingmanns á leið sinni um götur Reykjavíkurborgar.

Undanfarin ár hefur verið unnið að því jafnt og þétt að skipta út eldri búnaði, sem sagt ekki bara hugbúnaðinum, og hefur talsverður árangur náðst síðan samgöngusáttmálinn var undirritaður, hann var svolítið lykillinn að því að ná þessu samstarfi sveitarfélaganna á höfuðborgarsvæðinu. Innkaup hafa þó tafist, m.a. vegna kærumála. Sumarið 2023 hófst vinna við að yfirfara ljósaáætlanir eða stillingar, ef við viljum kalla það það frekar, á umferðarljósum á höfuðborgarsvæðinu og í þessari vinnu er horft til þess hvar hægt er að ná fram bættu umferðarflæði. Er þá horft til ljósatíma og einnig annarra þátta eins og hvort þörf sé á fleiri skynjurum til að auka á gæði umferðarstýringarinnar, þ.e. gera snjalltæknina snjallari en hún er í dag. Áætlað er að niðurstöður þessarar vinnu, ekki starfshóps heldur vinnu, liggi fyrir vorið 2024 sem er hluti af þessari fimm ára starfsáætlun. Þetta gengur með öðrum orðum býsna vel.

###

Ég þakka hv. þingmanni fyrir samantektina. Það er eins og ég sagði og ég ætla kannski að ítreka, að þetta er mikilvægur skattstofn fyrir sveitarfélögin. Þetta eru um 15% af þeirra tekjum. Útsvar er auðvitað langstærst. Mikilvægi jöfnunarsjóðs kemur þarna fram en þessar tekjur eru mikilvægar. Ef þær væru fullnýttar væri innheimtan um 41 milljarði hærri, þar af væru 39 milljarðar lagðir á íbúðarhúsnæði, en með því að sveitarfélögin komi til móts við þessar hækkanir þá gerist það ekki.

Það kemur náttúrlega í ljós að útsvarstekjur hafa vaxið meira, sem þýðir að laun og afkoma fólks hefur vaxið meira heldur en þessi hækkun, þó að hún sé umtalsverð á þremur árum. En ég vil bara segja að ekkert ósvipað og við erum með í mati í fiskveiðistjórnarkerfinu, þegar til að mynda þorskkvótinn eykst að mati um 20.000 tonn er þar inni reikniregla sem gerir það að verkum að næsta ár eykst hann bara 10.000 og það sama gildir þegar hann minnkar — mér finnst þessi hugmyndafræði ágæt vegna þess að þetta getur verið óvænt. Ef í einu sveitarfélagi, eins og hv. þingmaður nefnir, alveg óháð því hverjir stjórna því, gæti það gerst að fasteignaverð hækkaði um 40% eða 30%, eins og við höfum séð dæmi um á síðustu árum, þá væri ósanngjarnt að fá það bara í bakið hjá fólki sem ætlaði að búa þarna áfram og er ekkert að selja húsin sín og er ekkert að reyna að breyta þeim í eitthvert verð. Það má því alveg hugsa sér einhverjar slíkar pælingar, finnst mér. Ég held að við eigum að halda áfram að velta vöngum yfir þessari þróun en ég bendi líka á að það eru væntanlega í vændum einhverjar breytingar er varðar stofninn, þ.e. að hann breikki er varðar orkumannvirki sem í mörgum tilvikum á undanförnum árum hafa verið undanskilin.

###

Virðulegur forseti. 24. janúar 2024 er dagurinn sem við unnum handboltaleik en töpuðum samt, en að öðru leyti er þetta dagur hv. þm. Diljár Mistar Einarsdóttur sem er með fjölmargar áhugaverðar spurningar í dag. Varðandi fasteignagjöldin vil ég byrja á að benda á að tekjur sveitarfélaga af fasteignaskatti eru einn mikilvægasti tekjustofn sveitarfélaga á Íslandi. Á árinu 2022 námu tekjur sveitarfélaga af fasteignaskatti rúmlega 56 milljörðum kr., sem eru sirka 15% af heildarskatttekjum þeirra í A-hluta. Útsvarið er langstærst, 263 milljarðar, greiðslur úr jöfnunarsjóði eru tæpir 59 milljarðar og tekjur af lóðaleigu eru 6,5 milljarðar. Tekjur sveitarfélaga af fasteignaskatti voru samtals 51 milljarður á árinu 2020 en voru áætlaðar 64 milljarðar á síðasta ári, eða 2023, og gangi áætlanir eftir vaxa þær því um 13 milljarða á þremur árum, eða um 25%. Útsvarið hins vegar óx á sama tíma um 31% og það hefur því vaxið meira heldur en útgjöld fólks til fasteignagjaldsins.

Sveitarstjórnir hafa almennt leitast við að lækka álagningarhlutfall samhliða miklum hækkunum á fasteignamati. Ef hins vegar öll sveitarfélögin hefðu lagt á hámarksálagningu á árinu 2023 hefðu tekjurnar numið 205 milljörðum, ónýttar, ef við getum kallað það svo. Tekjur sveitarfélaga nema því 41 milljarði og um 39 milljarðar af því er upphæð vegna álagningar á íbúðarhúsnæði, 2 milljarðar eru sem sagt á annað húsnæði. Styrkur fasteignastofnsins er mjög misjafn milli svæða og sterkari á höfuðborgarsvæðinu en á landsbyggðinni. Þetta endurspeglast í mismunandi álagningarprósentu milli sveitarfélaga. Heimildin er minnst nýtt á höfuðborgarsvæðinu.

Árin 2021 og 2022 var að störfum nefnd í innviðaráðuneytinu sem hafði það hlutverk að endurskoða tekjustofna sveitarfélaga og regluverk jöfnunarsjóðs með það að markmiði að auka fjárhagslega sjálfbærni sveitarfélaga. Eitt af því sem skoðað var sérstaklega af nefndinni var álagningarstofn fasteignaskatts og fór nefndin m.a. yfir hvort heppilegra væri að miða álagningu við brunabótamat frekar en fasteignamat. Niðurstaða þeirrar skoðunar var að slík breyting myndi hafa í för með sér að sum sveitarfélög þyrftu að vera með margfalt hærri álagningu en önnur til að geta innheimt sömu tekjur af fasteignasköttum. Nefndin lagði því ekki til að brunabótamat yrði notað við álagningu fasteignaskatts. Fulltrúar atvinnulífs komu á fund nefndarinnar til að ræða þróun og hækkun fasteignaskattstekna og áhrif þeirra á rekstur fyrirtækja. Nefndin ræddi ýmsar leiðir til að setja takmörk á álagningu fasteignaskatta þegar mikil breyting verður á fasteignamati umfram t.d. verðlag eða launaþróun. Var m.a. rætt um hvort tengja mætti breytinguna vísitölu eða setja krónutöluþak eftir tegund húsnæðis.

Það varð engin niðurstaða í þessari nefnd. Hún náði ekki samkomulagi. Eftir sem áður liggur eftir hana mikil vinna sem hægt er að nota. Eitt af því sem mér fyndist áhugavert að skoða væri að búa til einhvern sveigjanleika þannig að þegar mat hækkar mjög mikið eða hugsanlega lækkar mjög mikið þá gerist það ekki í einu skrefi heldur myndi það kannski deilast yfir tvö eða þrjú ár. En ég legg líka mikla áherslu á að umræða um þennan mikilvæga tekjustofn sveitarfélaga sé vönduð og yfirveguð og enn fremur að hlustað verði eftir sjónarmiðum sveitarfélaganna þegar umræða um framtíðarskipan þessa mikilvæga tekjustofns þeirra er uppi. Útfærslum eins og fram hafa komið af hálfu fulltrúa atvinnurekenda verður að vísa til samtals ríkis og sveitarfélaga um skiptingu tekjustofna þeirra á milli.

Niðurstaðan, stutta svarið, er því sú að það stendur ekki til að endurskoða álagningarstofn fasteignaskatts að svo stöddu. Hins vegar er margt í gangi, m.a. er í gangi vinna starfshóps um skattlagningu orkuvinnslu á vegum fjármálaráðuneytisins sem fulltrúi innviðaráðuneytisins á sæti í. Meðal markmiða þess hóps er að liðka fyrir orkuskiptum, en skattheimta fasteignaskatta á virkjunarmannvirki tekur eingöngu til sumra mannvirkja en ekki annarra. Sveitarfélög hafa því hingað til fengið takmarkaðar tekjur af virkjunum, sum sveitarfélög engar og önnur nágrannasveitarfélög talsverðar, og sjá sér þar af leiðandi stundum ekki hag í því að greiða leið þeirra í gegnum skipulagsferlið. Niðurstöðu þessa starfshóps er beðið en hún gæti orðið tilefni breytinga á þessu afmarkaða sviði, þ.e. á fasteignagjöldum.

###

Ég þakka aftur fyrirspurnina. Í vinnu þessa spretthóps kom í ljós að það væri eitthvað á fjórða þúsund lóðir sem væru meira og minna byggingarhæfar á suðvesturhorninu. Mjög margar á Suðurnesjum, einhverjar á Suðurlandi, uppi á Akranesi, en líka hérna á höfuðborgarsvæðinu, þó mismunandi eftir sveitarfélögum og sum sveitarfélög eru komin í ákveðið landþrot. Mér fannst yfirlýsingar nýs borgarstjóra vera mjög jákvæðar og þau samtöl sem ég hef átt við hann um að hann vildi reyna að nýta frekar lóðir sem væri hægt að byggja hratt upp, eins og í Úlfarsárdal og jafnvel á Keldnaholti og þar í kring. Til að bæta því við þá eru lóðir til á þéttingarreitum sem eru ekki endilega þær heppilegustu fyrir þá uppbyggingu sem við erum að tala um, hratt og vel. Aðrir þættir sem myndu lúta að framboðinu eru alveg klárlega að flytja inn í stórum stíl húseiningar sem myndu hjálpa til við að ná jafnvægi á markaðnum. Það eru hugmyndir um að þrengja að skammtímaleigumarkaðnum, sem mun líka hjálpa til, og fleiri aðgerðir sem við þurfum að gera. En ég þakka hv. þingmanni fyrir að taka þetta upp.

###

Virðulegur forseti. Ég þakka hv. þingmanni fyrir að taka upp þessi mikilvægu mál. Það er rétt hjá hv. þingmanni að það er mikilvægt að þessi kerfi okkar, leyfisferlin, séu skilvirk, ekki síst í aðstæðum sem við erum í í dag. Af þeim ástæðum, vegna þess að þau hafa alls ekki verið það, þá höfum við á þessu kjörtímabili verið að leggja áherslu á alls kyns hluti eins og að búa til einn feril leyfisveitinga, koma öllu í eina gátt og búa þannig til skilvirkni. Við erum á fullu í að endurskoða byggingarreglugerðina og eru 11 hópar þar að störfum. Vinnan gengur mjög vel. Byrjað er að taka saman það sem þar kemur fram og eins fljótt og hægt verður verður farið að innleiða þær breytingar þegar þar að kemur. Það er hins vegar mikilvægt að þær séu gerðar svolítið á samræmdan hátt þannig að þetta sé ekki bútasaumur heldur heildarendurskoðun eins og til stóð.

Varðandi það hvort til greina komi að fara í einhverjar styttingar eða undanþágur eða eitthvað slíkt við þessar aðstæður þá var það m.a. vinna sem spretthópur á vegum ráðuneytisins var með vegna innflutnings eða skoðunar á húseiningum, sem sagt tilbúnum húsum. Það var mat hans að þetta ferli skipulags og byggingarleyfis væri í sjálfu sér ásættanlegt svo fremi að allt annað gengi upp, þ.e. að til væru byggingarhæfar lóðir og slíkt, það væri hægt að vinna þetta saman og í raun og veru ekki mikill sparnaður að reyna að stytta það kerfi. Ég held hins vegar að það sé mikilvægt að halda áfram að skoða það hvort við getum náð þarna ávinningi. Það er vissulega þannig að til þess að auka framboð á húsnæðismarkaði er þetta einn þáttur. Hann er mikilvægur en það eru fjölmargir aðrir sem ég ætla kannski að reyna að koma inn á í seinna andsvari.

###

Virðulegur forseti. Það er erfitt búið að vera að fylgjast með þeim atburðum sem hafa verið í gangi í og við Grindavík og eru því miður ekki um garð gengnir enn. Við vonuðumst auðvitað öll eftir því að þar væri um tímabundnar hamfarir að ræða. Við komum strax á úrræðum til skemmri tíma til þess að koma fólki í skjól, varðandi húsnæði, greiðslu launa og fleiri þætti, en síðan hefur náttúran því miður tekið svolítið völdin og atburðurinn enn í gangi. Á meðan innstreymi er á kviku þá vitum við ekki hvað gerist næst, hvenær það hættir eða með hvaða hætti atburðurinn þróast. Það er því talsvert mikil óvissa og mikilvægt að losa Grindvíkinga, þá sem hafa bundið allt sitt eigið fé og sparnað í húsnæði, úr fjötrum átthaga og skulda. Það er mikilvægt að tryggja að Grindvíkingar geti leyst fjármuni sína úr íbúðarhúsnæði í bænum svo þeir geti byrjað að undirbúa nýja framtíð, hvort sem er um skamma framtíð eða lengri. Það er líka mikilvægt að við höldum þeim möguleika opnum að hægt verði að snúa aftur til Grindavíkur ef guð og náttúran leyfir.

Samhliða þessu þarf að tryggja að til staðar sé framboð á íbúðarhúsnæði fyrir Grindvíkinga og þar þurfum við einfaldlega að gera betur  en gert hefur verið til þessa. Þess vegna erum við að bæta í. Þetta voru 80 íbúðir sem við fólum leigufélaginu Bríeti að kaupa fyrir jól, 70 var bætt við hér í upphafi janúar og ríkisstjórnin hefur lagt til að þar verði bætt við 50 til viðbótar, þ.e. um 200 íbúðir, og síðan hefur leigufélagið Bjarg heimildir til að kaupa 60 íbúðir til að koma í leigu fyrir tekjulægri Grindvíkinga.

En það þarf einnig að tryggja framboð á húsnæði fyrir þá Grindvíkinga sem vilja kaupa sér húsnæði og til þess að tryggja það þarf ríkið að standa að uppbyggingu nýs húsnæðis og vinna að því að tryggja Grindvíkingum forgang að því. Ein leið er að losa um þá átthaga- og skuldafjötra sem þar eru. Aðrar felast þá í því að auka framboð og það er hægt að gera með ýmsum hætti. Það má skoða staðbundnar húseiningar sem er þá skammtímalausn til einhverra ára sem væri hægt að koma upp fyrir einstaklinga og minni fjölskyldur. Það má skoða og nú er til skoðunar innflutningur á húseiningum í stærri stíl eða framleiðsla hér innan lands eins og það getur orðið til þess að auka verulega framboð á íbúðarhúsnæði á markaði. Það má líka skoða takmarkanir eða að þrengja þar skilyrði sem eru á skammtímaleigu á markaði í dag til að tryggja að framboð aukist. Það má skoða allar aðrar leiðir og við þurfum einfaldlega að fara í það að skoða allar aðrar leiðir til þess að auka framboð á húsnæði.

Hin tvö stóru óvissumálin sem þarf að eyða er óvissan um afkomu og verðmætabjörgun. Til að tryggja örugga afkomu þeirra Grindvíkinga sem geta ekki vegna aðstæðna sótt vinnu munum við framlengja launagreiðslur til þeirra. Við höfum einnig endurskoðað sértækan húsnæðisstuðning vegna leigugreiðslna. Hann verður vonandi samþykktur hér og framlengdur, kemur væntanlega inn á þing á morgun og mun þannig taka betur mið af fjölda heimilisfólks og eins þeim kostnaði sem fellur til vegna leiguhúsnæðis og þeim aðstæðum sem Grindvíkingar eru í. Þá leggjum við áherslu á að Grindvíkingar fái tækifæri og aðstoð við að bjarga verðmætum úr íbúðarhúsnæði sínu og koma í geymslu.

Það er líka mikilvægur sá þverpólitíski tónn sem hefur verið hér í dag og sú vinna sem allir stjórnmálaflokkar á Alþingi eru tilbúnir að leggja sig fram um að fara í;  útfærslur á því hvernig við komum best Grindvíkingum til aðstoðar. Við þurfum líka að horfa raunsætt á þessa atburði og átta okkur á því að það er náttúran sem er við völd og við erum að reyna að bregðast við.

Það er líka ákaflega mikilvægt að það samstarf sem við erum með við bæjarstjórn Grindavíkur og Grindvíkinga alla haldi áfram. Ég vil segja: Þið Grindvíkingar góðir sem á horfið eigið og verðið að vera miðpunkturinn í þessari umræðu. Þið þurfið að fjalla um hvernig þið viljið sjá hlutina gerast, hvernig þið viljið sjá það samfélag verða.

Við sem samfélag á Íslandi getum vel ráðið við þetta verkefni saman. Það er margt í gangi. Það er unnið að varnargörðum. Það er verið að rannsaka öryggi með jarðvegssjám. Það eru endurbætur á því sem aflaga fer í hverjum atburðinum á fætur öðrum, hita og rafmagni komið á bæinn aftur og aftur þar sem jarðskjálftar og eldgos skemma.

Herra forseti. Það er liðin rétt rúm vika frá því að við sáum hraun flæða inn í byggðina í Grindavík og það var hrikalegt að sjá. Sú leið sem við í ríkisstjórn höfum ákveðið að fara gefur færi á yfirvegun. Hún gefur færi á því að við finnum skynsamlegar leiðir, leiðir sem leysa Grindvíkinga úr fjötrum. En tíminn líður. Ekki er langt síðan við stóðum við upphaf heimsfaraldurs og trúðum því að við myndum aldrei heilsast aftur, aldrei faðmast aftur, og svo leið tíminn.

Ólafur Jóhannesson, forsætisráðherra og formaður Framsóknar, sagði í sjónvarpsumræðum skömmu eftir gosið í Eyjum þegar umræður voru um flutning byggðarinnar upp á land: Vestmannaeyjar skulu rísa. Þau áform sem ríkisstjórn Íslands kynnti í dag gefa okkur færi á von, gefa okkur færi til að segja: Grindavík skal rísa.

###

Virðulegur forseti. Ég vil þakka velferðarnefnd fyrir að taka að sér að flytja þetta mál og klára það með sóma á stuttum tíma og þingheimi fyrir stuðninginn við það. Ég tek undir að málið hefði alveg þolað það að koma fyrr til samtals í þinginu og hefði betur verið þannig. En niðurstaðan er góð, hún er mikilvæg. Því miður er staðan enn þá þannig að það þarf íbúðarhúsnæði fyrir Grindvíkinga í stórum stíl sem við höfum fengið upplýsingar um. Þetta er ein leið sem ríkisstjórnin og stjórnvöld, þingið allt, allir flokkar sameinast um og ég er ánægður að sjá þessa niðurstöðu. Takk fyrir.

###

Virðulegur forseti. Ég vildi bara koma hérna upp og þakka þingheimi og nefndinni fyrir skjóta afgreiðslu á þessu máli. Niðurstöðu þessa máls hefur verið beðið úti í samfélaginu, að veita frekari heimildir til slökkviliðs og byggingarfulltrúa, að geta tekið á annmörkum þar sem fólk býr í óleyfishúsnæði, líka að finna leiðir til að leyfa það eða skrá tímabundið. Jafnframt er í þessu frumvarpi möguleiki á því að skrá í þessu tilviki Grindvíkinga eða almennt fólk sem þarf að flýja heimili sín eða rýma vegna náttúruhamfara eða annarrar utanaðkomandi ógnar. Þannig að ég vildi bara þakka þingheimi fyrir skjót vinnubrögð. Það er mjög gott að sjá þetta.

###

Virðulegi forseti. Hv. þingheimur. Við höfum öll fylgst með hryllingi sem nú geisar fyrir botni Miðjarðarhafs. Saklaust fólk hefur týnt lífi sínu í þúsundatali. Þar af er samkvæmt fréttum stór hluti fórnarlambanna börn. Við þekkjum flest þá tilfinningu að missa, þekkjum hvernig sorgin og angistin heltekur okkur þegar einhver nákominn fellur frá. Það er hins vegar erfiðara að reyna að setja sig í spor fólks sem hefur misst ættingja og ástvini í hryðjuverkaárás eða þegar hermenn láta byssukúlum og sprengjum rigna yfir heimili þess. Það er erfiðara að ímynda sér tilfinninguna þegar einhver nákominn hefur verið tekinn í gíslingu. Ég get ímyndað mér sorgina en ég get ekki ímyndað mér heiftina, heiftina sem hefur byggst upp í hugum og hjörtum fólks í áratugi, heiftina sem sprettur af ótta við næstu nágranna.

Ísland hefur  í utanríkismálum haft þá stefnu að standa með vina- og bandalagsþjóðum okkar í Evrópu og Bandaríkjunum. Sérstaklega hefur samband  okkar við Norðurlandaþjóðirnar verið mikilvægt. Norðurlöndin eru líka fyrirmynd í heiminum þegar kemur að velferð og friðsæld. Við í Framsókn studdum viðurkenningu sjálfstæðrar Palestínu á Alþingi Íslendinga árið 2011 og við studdum tveggja ríkja lausnina. Við trúum á tveggja ríkja lausnina. Forystumenn Framsóknar hafa í gegnum tíðina haft frumkvæði að því að hitta og hlusta á forystumenn Palestínu. Við fordæmum allt ofbeldi. Við fordæmum þegar hryðjuverkamenn ráðast á saklaust fólk. Við virðum rétt ríkja til að verja sig eins og stuðningur okkar við Úkraínu sýnir. Við virðum réttinn til sjálfsvarnar en við fordæmum viðbjóðslegar árásir á saklaust fólk og börn á Gaza. Við krefjumst vopnahlés. Við krefjumst mannúðar, friðar.

Ég er ekki svo oflætisfullur að ég trúi því að íslensk stjórnvöld geti komið á friði fyrir botni Miðjarðarhafs, ekki frekar en við getum lægt ofbeldisöldur í Mjanmar, Jemen, Úkraínu og öllum þeim löndum þar sem hræðileg stríð geisa. En ég trúi því að við getum haft áhrif þegar við tökum saman höndum með vinaþjóðum okkar og ég trúi því að við getum, Íslendingar, lagt okkar af mörkum með því að bjóða fram mannúðaraðstoð, sem við höfum gert með því að skoða að taka á móti kvótaflóttafólki frá Palestínu, með því að bjóða fram vettvang fyrir friðarviðræður.

Ísland talar fyrir friði og lýðræði á alþjóðavettvangi. Við verðum að tala fyrir friðarviðræðum, fyrir því að stjórnvöld í Ísrael og Palestínu setjist niður og semji frið á grundvelli tveggja ríkja lausnarinnar, halda samtalinu opnu milli þeirra, milli okkar og þeirra og að samtalsleiðirnar séu opnar. Við verðum að þrýsta á bandalagsþjóðir okkar, Evrópuþjóðir og Bandaríkin, um að þessum hræðilegu árásum linni. Við getum ekki horft upp á þúsundir barna drepnar. Mannúðin verður að sigra.

###

Virðulegur forseti. Ég er ánægður að heyra að hv. þingmaður er sammála mér um að þetta frumvarp sé til bóta og taki á vandanum. Í mínum huga þarf ekkert að bíða í sjö ár ef þetta getur gengur hraðar. Sólarlagsákvæðið rennur hins vegar út þá, það má ganga miklu hraðar mín vegna ef það gengur þannig.

Varðandi hraða uppbyggingu þá stöndum við sannarlega frammi fyrir erfiðum áskorunum í efnahagsumhverfinu, hárri verðbólgu, háum vöxtum, sem gerir það að verkum að markaðurinn dregur svolítið úr krafti sínum. En á sama tíma kallar þessi mikli efnahagsvöxtur á fólk og síðastliðna 20 mánuði hefur fjölgað hér um 20.000 manns eða sirka 1.000 manns á mánuði. Ég nefni þessa tölu vegna þess að ég var að tala um hóp sem er 2.000–3.000, þannig að á sama tíma og við erum að tala um þennan hóp þá er annar hópur sem hefur komið hingað til okkar á ekkert mjög löngum tíma, á um tveimur árum, sem er kannski tíu sinnum stærri.

Hvað erum við að gera? Jú, við verðum að beita þeim tækjum og tólum sem við erum með. Við erum að setja fram skýra stefnu í þessari húsnæðisstefnu til lengri tíma. Það er verið að byggja 800 fleiri íbúðir á þessu ári og 1.000 á næsta og þarnæsta, þ.e. 2.800 fleiri íbúðir en ef ríkið væri ekki að gera neitt og menn treystu bara á markaðinn. Þannig að já, við erum því að gera ýmislegt. Við erum hins vegar svolítið að togast á við efnahagsástandið. Þess vegna er lykilatriði að ná niður verðbólgu með hófsömum skynsamlegum fjárlögum sem ég veit að félagar mínir í fjárlaganefnd eru að fara að leggja til hér og við munum fjalla um á næstu dögum.

###

Virðulegur forseti. Hv. þingmaður talar um að það sé ekki gott að koma hér og breyta lögum og heimila eitthvað sem er í óleyfi sem geti síðan valdið fólki tjóni. Ég get alveg tekið undir með hv. þingmanni um það, enda er það ekki tilgangur þessara laga. Hér var settur starfshópur á laggirnar og síðan annar sem fór sérstaklega ofan í það og  var gerð sérstök úttekt  samhliða á því húsnæði sem hér er. Í ljós kom að meiri hlutinn af þessu húsnæði var í þokkalegu og betra ásigkomulagi og uppfyllti meiri kröfur en menn höfðu óttast. Engu að síður höfum við séð fjölmörg dæmi um hið gagnstæða. Þess vegna er svo mikilvægt að viðurkenna að hér eru á milli 2.000 og 3.000 manns, 2.000 hérna á höfuðborgarsvæðinu, væntanlega 3.000 í heild sinni, sem búa við þessar aðstæður. Þá er mikilvægt í mínum huga að segja: Hvernig ætlum við að bregðast við því? Hinn valkosturinn er að henda fólkinu út úr þessu húsnæði og láta það þá ekki hafa neitt húsnæði. Það finnst mér ekki góður valkostur. Við verðum að gefa okkur einhvern tíma í það. Ég vil þess vegna spyrja hv. þingmann hvort hann sé með einhverjar aðrar hugmyndir um það.

Hér er verið að leggja til tímabundið að heimila þetta með kröfum um að uppfylla brunavarnir, um að uppfylla kröfur byggingarfulltrúa um íbúðarhúsnæði o.s.frv. Hér erum við, held ég, að reyna að ganga skynsamlega fram og algjörlega í anda þeirra tillagna sem það fólk sem best þekkir til lagði til í þessum starfshópi. En ég vildi bara koma hingað upp og segja: Hvað annað er hv. þingmaður með í huga um hvernig við eigum að bregðast við þessum vanda? Það er sannarlega hópur af fólki sem býr við þessar aðstæður. Eigum við þá ekki að reyna að lagfæra þær aðstæður en gera það tímabundið og á sama tíma byggja nægjanlega mikið húsnæði, því að það er jú lausnin?



###

Virðulegur forseti. Það sem ég nefndi með skráningu Grindvíkinga tímabundið er einfaldlega að ef við hefðum haft nægan tíma þá hefði það auðvitað verið hluti af frumvarpinu en nefndi að þar sem við erum með lögin hér opin þá munum við óska eftir samtali við nefndina um að forma þetta. Við eigum það formað en formsins vegna þá hefði það tekið allt of langan tíma ef við hefðum farið með það inn í gegnum vinnu við frumvarpið sjálft og tímalínan kannski ekki alveg með okkur, þannig að við teljum að það sé mikilvægt að taka það samtal upp við nefndina. Það breytir því ekki að nefndin getur alltaf gefið nefndarálit um það eina tiltekna atriði og lagt til inni í nefndinni og afgreitt. Það er í mínum huga ekki vandamál.

Varðandi síðan frumvarpið í heild sinni þá veit ég að til að mynda slökkviliðið, ekki síst hérna á höfuðborgarsvæðinu, hefur kallað mjög eftir því að fá þessar auknu heimildir sem fyrst og ég held að ráðherra hafi verið svo bráður að taka undir það í einhverju samtali í við fjölmiðla í gær, en það er auðvitað ekki mitt að samþykkja það. Það er auðvitað bara þingsins að fara yfir það og sjá hversu fljótt og vel er hægt að afgreiða þetta. Ég vil bara hvetja þingið og nefndina til dáða og ef það er hægt að klára þetta hratt og vel þá skiptir það máli, það eru miklir hagsmunir undir. En auðvitað þurfa menn að vanda sig við þá vinnu.

###

Virðulegur forseti. Ég held að hv. þingmaður sé að blanda tveimur málum saman. Annars vegar er varðar tímabundnar heimildir til að koma fyrir fólki á flótta í húsnæði með sambærilegum hætti og ég nefndi það reyndar þegar ég mælti fyrir því máli bæði síðastliðið vor og aftur í haust að mál sem varðaði kannski sambærilegar heimildir eins og þetta mál myndi einnig koma inn. Það voru undanþágur frá skipulagslögum og undanþágur frá fleiri þáttum þó svo að það væri verið að heimila búsetu í húsnæði sem ekki hafði verið ætlað til íbúðarhúsnæðis áður. Hér er aftur á móti um að ræða allt annað mál. Þetta hefur verið unnið með sveitarfélögunum og ég veit ekki annað en að þau séu samþykk þessari útgáfu af þessu máli. Engu að síður er auðvitað verið að fjalla um heimildir til að heimila búsetu í atvinnuhúsnæði í báðum tilvikum, en hér er það gert með opnum augum. Við vitum að þetta er staðreynd í dag, það eru um 2.000 manns hér á höfuðborgarsvæðinu, sennilega 3.000 manns í heild sinni á landinu, í slíku húsnæði. Þetta er ekki eitthvað sem við segjum að sé gott. Við viljum þetta ekki og þess vegna er sólarlagsákvæði á þessu og þess vegna erum við að vísa til húsnæðisstefnunnar sem við mæltum fyrir og ræddum hérna í síðustu viku, sem vonandi mun skila okkur á þessum næstu sex til sjö árum að það verði meira framboð af húsnæði á réttum stöðum þannig að það sé ekki þörf á að nýta þetta atvinnuhúsnæði lengur. En til að koma böndum yfir það sem er í dag og ná slökkviliðinu, byggingarfulltrúa og heilbrigðiseftirliti á staðinn er farin þessi leið annars vegar að heimila aðsetur og hins vegar að gefa viðkomandi eftirlitsaðilum nægar heimildir.

###

Virðulegi forseti. Ég mæli hér fyrir frumvarpi um breytingu á lögum um lögheimili og aðsetur, nr. 80/2018, breytingu á lögum um mannvirki, nr. 160/2010 og breytingu á lögum um brunavarnir, nr. 75/2000.

Frumvarpið má rekja til þeirrar vinnu sem hófst í kjölfar þess voveiflega atburðar er Bræðraborgarstígur 1 brann þann 25. júní 2020. Þáverandi félags- og barnamálaráðherra setti á fót samráðsvettvang í formi starfshóps sem gaf út skýrslu í mars árið 2021. Í skýrslunni voru 13 tillögur lagðar fram til úrbóta í brunavörnum landsins.   Sá sem hér stendur ákvað þann 22. apríl 2022 að skipa starfshóp til að fylgja eftir fjórum tillögum fyrri starfshóps félags- og barnamálaráðherra. Í fyrsta lagi tillögu nr. 6, að endurskoðaðar verði heimildir til fjöldaskráningar lögheimilis eða aðseturs í íbúðarhúsnæði; í öðru lagi tillögu nr. 9, sérstakt átaksverkefni Húsnæðis- og mannvirkjastofnunar, byggingafulltrúa og slökkviliðs vegna eldri timburhúsa; í þriðja lagi tillögu nr. 11, að metið verði hvort og í hvaða mæli heimilað skuli með lögum tímabundna aðsetursskráningu og búsetu í atvinnuhúsnæði sem uppfyllir kröfur um öryggi og í fjórða lagi tillögu nr. 12, að endurskoðaðar verði heimildir slökkviliðs og byggingafulltrúa til að leggja á stjórnvaldssektir vegna brota á lögum og til aðgangs að íbúðarhúsnæði til eftirlits.

Fyrir lá við samningu frumvarpsins að ekki var þörf á að breyta lögum vegna tillögu nr. 9, um sérstakt átaksverkefni vegna eldri timburhúsa, og því er sú tillaga ekki meðal efnis þessa frumvarps en komin í framkvæmd. Frumvarp þetta miðar að því að koma til móts við tillögur nr. 6, 11, og 12 sem reifaðar hafa verið og nánar eru útfærðar í skýrslu starfshóps sem undirritaður skipaði þann 22. apríl 2022 eins og áður sagði. Skýrslunni var skilað í júní 2023 og er hún aðgengileg á vef ráðuneytisins.

Markmið þessa frumvarps er fyrst og fremst að efla öryggi einstaklinga sem hafa fasta búsetu í atvinnuhúsnæði með því að fá upplýsingar um það hverjir hafi fasta búsetu í slíku húsnæði. Samkvæmt heimildum ráðuneytisins þá eru rúmlega 3.000 manns með fasta búsetu í atvinnuhúsnæði hér á landi sem er að mínu mati óásættanlegt. Þá er markmið frumvarpsins að efla öryggi viðbragðsaðila og brunavarnir í landinu. Brunavarnir í húsnæði sem þessu mættu vera betri en auka þarf úrræði stjórnvalda til að fá eigendur þessara húsa til að efla brunavarnir sínar og eins til að fá eigendur fasteigna almennt til að bæta brunavarnir.

Virðulegi forseti. Rétt er að gera grein fyrir meginbreytingum á einstökum lagabálkum og mun ég byrja á því að gera grein fyrir breytingum á lögum um lögheimili og aðsetur, nr. 80/2018. Lagt er til að einstaklingum sem skráðir eru án tilgreinds heimilisfangs í sveitarfélagi verði heimilt að skrá aðsetur sitt í atvinnuhúsnæði.   Almennt er óheimilt að hafa fasta búsetu í húsnæði sem uppfyllir ekki skilyrði 3. og 4. mgr. 2. gr. lögheimilislaga, þ.e. húsnæði sem er skilgreint sérstaklega sem íbúðarhúsnæði, og því er hér um allverulega undantekningarreglu að ræða.

Það skal sérstaklega tekið fram að það er markmið ríkisins að fólk skuli ekki búa í atvinnuhúsnæði og því er sett sólarlagsákvæði í lögin og gert ráð fyrir að heimild þessi falli úr gildi árið 2030.   Hver skráning mun þó aðeins gilda í eitt ár og þarf viðkomandi að endurnýja skráningu sína og mun Þjóðskrá Íslands aðstoða fólk við það með því að minna fólk á það með smáskilaboðum, í gegnum island.is o.fl.

Það skal einnig tekið sérstaklega fram að þetta úrræði gildir aðeins um atvinnuhúsnæði en ekki frístundabyggð. Er á því byggt að þegar slökkvilið fer í brunaútkall í frístundabyggð er alltaf gert ráð fyrir því að það geti verið gestir í frístundabyggð, þ.e. að það sé fólk í húsunum, enda eru þau byggð fyrir slíkt, öfugt við atvinnuhúsnæði.   Því var það mat mitt að það væri ekki sama þörf á þessu úrræði í frístundabyggð, a.m.k. að svo stöddu. Þá skal á það bent að stærsti fjöldi þeirra sem er skráður án tilgreinds heimilisfangs í sveitarfélagi býr í atvinnuhúsnæði og því brýnt að ná til þessa hóps. Þess skal getið að annar starfshópur er að störfum sem ætlað er að koma með tillögur um þann hóp sem hefur fasta búsetu í frístundabyggð en tillagna er að vænta.

Í frumvarpinu er einnig gert ráð fyrir því að þinglýstur eigandi fasteignar geti ákveðið hversu margir einstaklingar geti verið með lögheimili á eign í sinni eigu. Þetta getur komið í veg fyrir að óviðkomandi einstaklingar skrái sig á eign án leyfis. Gert er þó ráð fyrir í frumvarpinu að eigendur fasteigna geti ekki misbeitt rétti sínum og skráð fólk út af eign á grundvelli þessarar heimildar, aðeins Þjóðskrá Íslands getur það. Þá eru heimildir Þjóðskrár Íslands til að skrá einstaklinga af eign efldar til muna ef of margir eru skráðir á eign. Þinglýstur eigandi þarf hins vegar ávallt að gera grein fyrir öllum íbúum áður en Þjóðskrá Íslands skráir einstaklinga af eign.

Nú verður gerð grein fyrir þeirri breytingu sem lögð er til á lögum um mannvirki, nr.160/2010. Lögð er til sú breyting á lögum um mannvirki að bætt er við lögin heimild fyrir byggingafulltrúa til að leggja á stjórnvaldssektir. Þannig er gert ráð fyrir að embætti byggingafulltrúa geti lagt stjórnvaldssektir á einstaklinga eða lögaðila sem hefur leyfisskyldar framkvæmdir án leyfis. Ákvæðið er hefðbundið stjórnvaldssektarákvæði, til þess fallið að efla eftirlitsúrræði byggingarfulltrúa. Gert er ráð fyrir því líkt og segir í athugasemdum við ákvæðið í greinargerð frumvarpsins að tilgangurinn sé ekki að ráðist verði í sérstakt átak við beitingu þessarar sektarheimildar þannig að sektað verði fyrir hvert mál sem kemur inn á borð byggingafulltrúa heldur ætti að taka mið af alvarleika brots. Þannig er gert ráð fyrir að reglunni sé beitt hóflega.

Nú verður gerð grein fyrir þeim breytingum sem lagðar eru til á lögum um brunavarnir, nr. 75/2000. Stærstu breytingarnar eru þrenns konar. Í fyrsta lagi eru ákvæði 20. gr. laganna, um heimild til að afla dómsúrskurðar til inngöngu inn í íbúðarhús til brunaeftirlits, lagfærð. Slökkviliðið á höfuðborgarsvæðinu lét reyna á þetta ákvæði fyrir héraðsdómi Reykjavíkur í ár en kröfu slökkviliðsins var vísað frá dómi þar sem lagaákvæðið þótti ekki vera nægilega gott til að vera grundvöllur fyrir dómsúrskurð. Gerð er hér tilraun til að lagfæra ákvæðið.

Í öðru lagi eru lagðar til breytingar sem gera slökkviliðinu kleift að knýja á um úrbætur ef ekki næst í eiganda eftir ítrekaðar tilraunir til samráðs. Þannig getur slökkviliðsstjóri skipað öryggisvakt, knúið á um úrbætur og eftir atvikum lokað mannvirki ef ekki hefur náðst í eiganda eftir ítrekaðar tilraunir.

Í þriðja lagi er lagt til að slökkviliðsstjóri geti lagt á stjórnvaldssektir. Í dag getur slökkviliðsstjóri lagt á dagsektir. Það úrræði hefur ekki reynst vel og reynst í raun slökkviliðunum kostnaðarsamt úrræði og ekki borið tilætlaðan árangur. Ákvæðið er gert á sömu forsendum og með sömu formerkjum og ákvæðið sem greint var frá fyrr í ræðu minni um sektarákvæði fyrir embætti byggingarfulltrúa.   Aðrar breytingar á lögum um brunavarnir eru minni háttar og til þess fallnar að efla brunaeftirlit og samræma lög um brunavarnir við lög um mannvirki.

Virðulegi forseti. Það eru miklir hagsmunir undir í þessu frumvarpi. Á höfuðborgarsvæðinu einu búa allt að 2.000 manns í atvinnuhúsnæði samkvæmt tölum frá Þjóðskrá Íslands í september síðastliðnum og eins og ég sagði fyrr í ræðu minni sennilega 3.000 á landinu öllu. Líkurnar á stórslysi aukast með hverjum degi sem líður og þau hafa því miður líka verið ótal mörg á síðustu mánuðum. Því er brýnt að slökkviliðið fái auknar heimildir til eftirlits og að stjórnvöld opni á heimildir fyrir þá borgara sem margir hverjir eiga þess ekki annan kost en að búa í húsnæði sem þessu til að geta skráð sig hjá stjórnvöldum hvar þeir búa.   Það eykur öryggi íbúanna komi upp eldur í atvinnuhúsnæðinu sem fólkið býr í og eykur öryggi starfsfólks slökkviliðsins sem hefur meiri vitneskju um fjölda íbúa í húsnæðinu.

Virðulegi forseti. Eftir að yfirvöld ákváðu að rýma þyrfti Grindavík í kjölfar þeirra náttúruhamfara sem dunið hafa yfir á Reykjanesi kom í ljós að ekki er heimild í lögum um lögheimili og aðsetur til að skrá aðsetur innan lands fyrir þá sem þurfa að flýja heimili sín vegna óviðráðanlegra aðstæðna svo sem náttúruhamfara, hryðjuverka og fleiri atriði að kröfu yfirvalda.   Brýn nauðsyn er að halda utan um Grindvíkinga í skrám Þjóðskrá Íslands. Ég mun því fara þess leit, og geri það hér með, við hv. umhverfis- og samgöngunefnd, samfara vinnu við þetta frumvarp, að lagfæra lög um lögheimili og aðsetur í þá veru að koma því á laggirnar  að geta búið til tímabundna skráningu fyrir Grindvíkinga á laggirnar, og er ráðuneyti mitt tilbúið til að aðstoða nefndina eins og kostur er,

Virðulegi forseti. Ég hef nú gert grein fyrir efni frumvarpsins í stórum dráttum og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.

###

Virðulegur forseti. Ég þakka hv. þingmanni fyrir að taka þessa umræðu og ég veit að í nefndinni munu menn fara nánar ofan í þetta. Ég er alveg sannfærður um að það sem við erum að gera með þessari landsskipulagsstefnu, sem er númer tvö í röðinni — efnislega erum við vissulega að setja fram örfá ný viðfangsefni en við erum að skerpa á öðrum miðað við gildandi stefnu. Við erum að skerpa á þessu. Það eru lykilviðfangsefni sem tengjast loftslagsbreytingunum, sem eru þá kannski ný, það er jafnvægi í uppbyggingu húsnæðis en ekki síst þjóðhagslega mikilvægir innviðir, orkuskiptin og fjölbreyttir ferðamátar og slíkt. En ég held að það megi alveg segja að það að setja þjóðhagslega mikilvæga innviði í þetta samhengi, í þessari landsskipulagsstefnu, þá erum við að skerpa á því. Við erum að skapa möguleikann á að taka þessa umræðu, bæði hér í þinginu og við allan almenning í landinu sem og sveitarfélögin. Ég hlakka bara til að halda áfram að geta unnið með nefndinni að þessu verkefni, herra forseti.

###

Virðulegur forseti. Ég þakka hv. þingmanni fyrir að dýpka áfram þessa umræðu um þjóðhagslega mikilvæga innviði og þessi umræða á svo sannarlega rétt á sér og sérstaklega má tengja hana við þjóðaröryggismál. Það eru ýmsir innviðir þar og tengjast auðvitað þar af leiðandi skipulagsmálum einstakra sveitarfélaga. Ég var fyrir nokkru síðan, ætli það sé ekki fyrir svona tveimur árum, að ræða svona hluti við kollega okkar í Finnlandi í heimsókn þangað og fór svolítið að ræða um það að við værum með sambærilega löggjöf og hvort þeir væru ekki að lenda í því, þegar það væru hugmyndir um að leggja raflínur eða vegi eða eitthvað slíkt, að það kæmi fyrir að sveitarfélög væru ósammála um það. Þeir sögðu: Jú. Ég spurði þá hvernig þeir leystu úr því. Þeir sögðu: Ef það er þjóðhagslega mikilvægt þá verður það bara niðurstaðan. Og ég segi: Nú, en ef einhver er á móti því? Ja, ef það er þjóðhagslega mikilvægt, þá segja allir já.

Ég fór að velta fyrir mér, ef við værum með sambærilega löggjöf, hvað það væri þá annað sem gerði það að verkum að við erum ekki í því að segja já heldur segja menn gjarnan nei og þráast við. Ég held, eins og ég nefndi hér í andsvari við hv. þm. Bryndísi Haraldsdóttur, að það sem við erum að gera með þessari þingsályktunartillögu og þessari stefnumörkun sé að taka gott skref áfram og við ætlum að nota þessar aðgerðir á næstu árum til þess að þróa enn frekar það sem við getum gert til að tryggja að þjóðhagslega mikilvægir innviðir gangi eftir, séu þeir það sannarlega. Ég held að við náum betri sátt um það að með því að gera það með þessum hætti heldur en að ganga, við skulum segja, einu skrefi eða tveimur lengra heldur en þetta. En vissulega er málið komið til nefndarinnar þegar þessari umræðu lýkur og hún getur skoðað það að vild sinni hvað hún vill ganga langt í þessum efnum.

###

Virðulegur forseti. Ég er sannfærður um að það eru fleiri, bæði þingmenn og fólk í samfélaginu, sem deila þessari skoðun hv. þingmanns. Á sama hátt er ég líka alveg sannfærður um að það séu margir fulltrúar sveitarfélaga sem segja að þetta sé akkúrat það sem þeir óttist mest við landsskipulagið. Ég held að það sé mikilvægt að við reynum að feta þennan milliveg. Þetta er bara í annað sinn sem við erum að leggja fram landsskipulagsstefnu á þinginu og ég tel að í framhaldinu, þegar næstu landsskipulagsstefnur koma, þá munum við kannski líka geta einbeitt okkur að færri þáttum og sett áherslu á þá og klárað þá. Við tókum hérna til umfjöllunar á síðasta ári raflínufrumvarp sem var svona sérstök útgáfa af því að fjalla um mikilvæga innviði. Við náðum þar mjög góðu samkomulagi, held ég, við bæði sveitarfélögin og alla aðra hagaðila sem komu að því þannig að ég held að þetta sé hægt. Það tekur vissulega lengri tíma þegar menn fara hægar en ef það er meiri sátt um það þá held ég að það sé til bóta.

###

Virðulegur forseti. Ég þakka hv. þingmanni fyrir spurninguna um þetta. Þetta er auðvitað önnur landsskipulagsstefnan. Það var lagður fram viðauki á síðasta kjörtímabili af þáverandi umhverfisráðherra sem fjallaði kannski meira um loftslagshlutann og hann er auðvitað hluti af þessu plaggi hérna. Við erum meira og minna með sömu löggjöf og á Norðurlöndum og það er fyrirmyndin okkar í þessum skipulagsmálum. Það er landsskipulag, síðan hugsanlegt svæðisskipulag, aðalskipulag sveitarfélaga sem er meginþátturinn og svo deiliskipulag þar sem er nánari útfærsla. Á Norðurlöndunum er alveg klárt að í landsskipulaginu, sem þar á sér lengri sögu og er oftar búið að leggja fram slíka stefnu, eru skýrari ákvæði sem sveitarfélögunum er skylt að fara eftir. Fyrsta landsskipulagsstefnan sem hér var lögð fram var lögð fram í umhverfi sem einkenndist af mikilli tortryggni þar sem sveitarfélögin óttuðust mjög að landsskipulagsstefna myndi taka öll völd af þeim. Ég held að menn hafi lært að svo er ekki. Núna þegar við erum að koma með landsskipulagsstefnu númer tvö er mikilvægt að stíga örlítið fastar fram og með skýrari sýn en ég held að það sé ekki tímabært, þ.e. uppdráttur. Kannski þarf bara meira samtal og þroska og þróun í þetta samtal milli sveitarfélaganna og landsskipulagsstefnu ríkisins, hvernig við gerum þetta. Varðandi mikilvæga innviði til að mynda er það markmiðið með þessari áherslu núna að við notum næstu ár til að móta þessa sýn okkar. Ég er ekki viss um að niðurstaðan verði uppdráttur af Íslandi en í það minnsta verði alltaf í næstu landsskipulagsstefnu skýrari og einfaldari texti. Við erum svolítið að taka yfir allan pakkann af því að við erum með allt undir og það væri svolítið skrýtið að skilja eitthvað eftir. En ef við gerum þetta oftar og á þriggja ára fresti eins og til stendur þá getum við auðvitað farið í að leggja áherslu á færri hluti í hvert sinn.

###

Virðulegur forseti. Það er rétt að þingsályktunartillögur eru ekki endilega allar kostnaðarmetnar í bak og fyrir. Hér er auðvitað annars vegar um að ræða ákveðnar leiðbeiningar til sveitarfélaga um skipulagsgerð til næstu 15 ára, aðgerðir til næstu fimm ára. Margar af þeim aðgerðum eru hjá Skipulagsstofnun. Við erum líka með ákveðinn skipulagssjóð sem  greiðir af öllum kláruðum byggingum og sveitarfélög geta sótt í, sum sveitarfélög fá reyndar að fullu greitt. Það er hlutur sem við höfum verið með til skoðunar og kannski skýrist það núna á næstu mánuðum hvaða tillögur við munum gera þar um komi til einhverra breytinga. Fyrst og fremst eru þetta auðvitað verkefni sem eru til lengri tíma. Að einhverju leyti munu þau koma til með að kosta fjármuni seinna meir en ekki endilega í þessu ferli og margt af því sem er nú þegar hjá sveitarfélögunum kostar þau í dag. Hér er kannski meira um að ræða leiðbeiningar um hvernig eigi að nálgast skipulagsferlið.

###

Virðulegur forseti. Hv. þingmaður spyr um miðhálendið í þessari landsskipulagsstefnu og hvaða stefna sé þar. Ég held að hún sé bara býsna skýr og ágæt. Það er fjallað um afmörkunina í landsskipulagsstefnu. Hún er miðuð við afmörkun miðhálendisins eins og hún var skilgreind í landsskipulagsstefnu 2015–2026 og þar áður í svæðisskipulagi miðhálendis Íslands frá 2015. Línan hefur þar af leiðandi ekkert breyst. Það kemur þingmönnum væntanlega ekki á óvart að það sé ekki fjallað um að búa til einn þjóðgarð á miðhálendi Íslands þar sem það var ekki í stjórnarsáttmála þessarar ríkisstjórnar, hvað sem hv. þingmanni finnst um þá stefnu. Hér í þessari landsskipulagsstefnu er m.a. fjallað um orkuskipti í samgöngum, til að mynda á miðhálendinu, til að tryggja ákveðið aðgengi fyrir alla en einmitt líka til að tryggja að það sé ekki allt of mikil umferð um miðhálendið þar sem við viljum líka vernda okkar óbyggðu víðerni og tryggja ákveðna hluti. Hér er fjallað um hefðbundin not, beitarrétt, ásókn ferðaþjónustu og mikilvægi þess hvernig við tökumst á við þær áskoranir sem þar eru. Ég held því að leiðbeiningar landsskipulagsstefnunnar til sveitarfélaganna sem eru á mörkum þessarar línu sem ég var að lýsa séu nokkuð skýrar og einnig er í stefnunni sjálfri m.a. fjallað um svæðisskipulag suðursvæðisins sem á að afmarka ákveðna stefnu um uppbyggingu. Í landsskipulagsstefnu er auðvitað fjallað um hálendismiðstöðvar og aðra flokkun á þjónustu í þremur mismunandi flokkum og þeir staðir taldir upp. Ég held því að það sé ekkert sem ætti að koma hv. þingmanni á óvart í stefnunni.

###

Virðulegur forseti. Ég mæli fyrir tillögu til þingsályktunar um landsskipulagsstefnu fyrir árin 2024–2038 og aðgerðaáætlun fyrir árin 2024–2028, þ.e. næstu fimm ár. Það má segja að skipulagsmál séu yfir og allt um kring. Þau taka mið af samfélaginu hverju sinni og snerta alla þætti þess á einn eða annan hátt. Landsskipulagsstefna tekur á vernd og ráðstöfun lands á hálendi Íslands, í þéttbýli og dreifbýli og sjálfbærri nýtingu haf- og strandsvæða. Stefnunni er einnig ætlað að tryggja heildarhagsmuni við gerð skipulagsáætlana og stuðla að samræmingu í stefnumótun ríkis og sveitarfélaga um þróun byggðar og landnotkunar.

Fyrsta landsskipulagsstefnan var samþykkt á Alþingi árið 2016. Samþykkt hennar fól í sér að í fyrsta sinn lá fyrir samræmd stefna um skipulagsmál á landsvísu til leiðbeiningar fyrir skipulagsgerð sveitarfélaga og aðra áætlanagerð um landnotkun og byggðaþróun. Nú tæpum átta árum síðar er komið að endurskoðun landsskipulagsstefnu. Margt í samfélaginu okkar hefur breyst á þessum tíma og eru viðfangsefni skipulagsgerðar nú fleiri en þegar gildandi landsskipulagsstefna var mótuð. Ísland hefur t.d. undirgengist ýmsar alþjóðaskuldbindingar sem hafa þýðingu fyrir skipulagsmál, svo sem loftlagsmál.

Sú stefna sem nú er sett fram tekur mið af stefnum og áætlunum sem varða landnotkun og eru þær orðnar fleiri nú en þegar gildandi stefna var unnin. Stefnan setur því ný viðfangsefni í samhengi við skipulag landnotkunar og haf- og strandsvæða. Stefnumótunin tekur einnig á samhæfingu áætlana í innviðaráðuneytinu á sviði samgangna, sveitarfélaga-, húsnæðis- og byggðarmála. Grunnur samhæfingar þessara áætlana felst í sameiginlegri framtíðarsýn og meginmarkmiðum áætlananna. Þá vinna þær saman í gegnum samhæfðar aðgerðir og áherslur með viðmið um búsetufrelsi að leiðarljósi.

Landsskipulagsstefna var unnin í samræmi við stefnumótunarferli Stjórnarráðsins, svokallaðan sporbaug stefnumótunar, og er það í samræmi við þær breytingar sem gerðar voru á ferli landsskipulagsstefnu  með lögum um stefnur og aðgerðaáætlanir á sviði húsnæðis- og skipulagsmála, samgangna og byggðarmála. Meginafurðir þess ferlis eru stöðumat og valkostir sem sett var fram í grænbók um skipulagsmál, þar á eftir var unnin drög að stefnu sem gefin var út sem hvítbók um skipulagsmál.

Samráð og samhæfing hafa verið leiðarljós í allri vinnu, bæði grænbókar og hvítbókar. Samhliða vinnu við grænbók og hvítbók var unnin greinargerð um stöðu og þróun skipulagsmála á Íslandi samkvæmt 10. gr. skipulagslaga og er hún lögð til grundvallar við gerð landsskipulagsstefnu. Um er að ræða greinargerð um stöðu og þróun skipulagsmála í landinu ásamt yfirliti yfir stefnu stjórnvalda í einstökum málaflokkum sem varða skipulag. Samkvæmt lögum um umhverfismat framkvæmda og áætlana skal vinna umhverfismat fyrir landsskipulagsstefnu þar sem hún markar stefnu fyrir leyfisveitingar til framkvæmda. Umhverfismat landsskipulagsstefnu var unnið samhliða til að tryggja að horft væri til umhverfisáhrifa við gerð stefnunnar og neikvæðum áhrifum haldið í lágmarki.

Landsskipulagsstefna er nú lögð fram til 15 ára ásamt fimm ára aðgerðaáætlun. Í stefnunni eru lögð fram þrjú markmið í skipulagsmálum og eru þau vernd umhverfis og náttúru, velsæld samfélags og samkeppnishæft atvinnulíf. Til að ná settum markmiðum þarf að horfa til fjölmargra þátta, því líkt og ég nefndi hér fyrr í máli mínu tekur landsskipulagsstefna á vernd og ráðstöfun lands á hálendi Íslands, í þéttbýli og dreifbýli og sjálfbærri nýtingu haf- og strandsvæða. Fyrir hvert markmið eru settar fram áherslur og tilmæli um hvernig framfylgja skuli viðkomandi áherslu í skipulagsgerð, hvort sem er á landi eða á haf- og strandsvæðum.

Áherslurnar fylgja bæði eftir stefnu sem fram kemur í öðrum áætlunum stjórnvalda en einnig þeim lykilviðfangsefnum sem lögð voru til grundvallar við endurskoðun stefnunnar. Landsskipulagsstefnu er fyrst og fremst framfylgt með skipulagsáætlunum sveitarfélaga þar sem þau byggja á stefnunni við gerð aðal- og svæðisskipulags. Ásamt stefnu til 15 ára er einnig lögð fram aðgerðaáætlun til fimm ára sem felur í sér 19 aðgerðir sem ætlað er að nái fram markmiðum landsskipulagsstefnu. Aðgerðirnar miða einkum að því að gera skipulagsgerð sveitarfélaga skilvirkari með bættu aðgengi að grunngögnum og leiðbeiningum. Aðgerðaáætlunin felur í sér markvissar aðgerðir til að stuðla að því að styrkja stöðu Íslands í alþjóðlegum samanburði.

Við endurskoðun stefnunnar lagði ég áherslu á viðbrögð við loftslagsbreytingum, jafnvægi í uppbyggingu húsnæðis og lífsgæði í byggðu umhverfi, uppbyggingu þjóðhagslegra mikilvægra innviða, landnotkun í dreifbýli, landnotkun á miðhálendi Íslands, orkuskipti í samgöngum og fölbreytta ferðamáta, skipulag haf- og strandsvæða, skipulag vindorku og vernd líffræðilegrar fjölbreytni.

Við niðurstöðu samráðs og greininga voru dregin saman níu lykilviðfangsefni og endurspegla þau þær áherslur sem ég fór fram með og eru helstu áskoranir málaflokksins.

Loftslagsbreytingar eru ein stærsta áskorun samtímans. Ísland hefur sett fram metnaðarfull markmið um samdrátt í losun gróðurhúsalofttegunda. Loftslagsbreytingar fela í sér áskoranir í landnotkun og hinu byggða umhverfi en þær geta líka haft áhrif á atvinnulíf og samfélag. Kallað er eftir því að sveitarfélög útfæri í skipulagi sínu stefnu um aðlögun að loftslagsbreytingum, hvernig draga eigi úr losun gróðurhúsalofttegunda og auka bindingu kolefnis. Settar eru fram aðgerðir sem miða að því að útvega sveitarfélögum til þess bær verkfæri ásamt bestu fáanlegu gögnum hverju sinni. Til að mynda munu liggja fyrir leiðbeiningar um hvernig draga megi úr losun gróðurhúsalofttegunda og auka bindingu kolefnis með skipulagsgerð. Þannig verður sveitarfélögum, skipulagsráðgjöfum og hönnuðum tryggt aðgengi að bestu upplýsingum hverju sinni.

Brýnt er að ná jafnvægi í uppbyggingu húsnæðis í samræmi við þörf og samstilla stefnu og aðgerðir ríkis og sveitarfélaga til að tryggja nægt framboð. Tryggja þarf framboð á fjölbreyttum íbúðum sem mætir þörfum mismunandi hópa og stuðlar að félagslegri fjölbreytni. Auka þarf skilvirkni í ferlum skipulags og samhæfa og einfalda undirbúning framkvæmda við uppbyggingu íbúðarhúsnæðis til að mæta eftirspurn og tryggja húsnæðisöryggi. Settar eru fram aðgerðir sem snúa að því að bæta aðgengi að upplýsingum um möguleika á uppbyggingu húsnæðis í skipulagsáætlunum og er þá sérstaklega horft til þeirra möguleika sem felast í stafrænni aðal- og deiliskipulagsgerð. Einnig verða gefnar út leiðbeiningar til sveitarfélaga með áherslu á að einfalda ferla og auka skilvirkni við skipulag og mannvirkjagerð.

Innviðir eru forsenda fyrir þróun byggðar og kröftugu atvinnulífi. Uppbygging þeirra getur haft áhrif á ólíka hagsmuni varðandi þróun byggðar og landnotkunar. Innviðir tengdir flutningskerfum fyrir orku, vatn og varma, og einnig þeir sem snúa að samgöngum og fjarskiptum, geta haft mismikil áhrif á íbúa og dæmi eru um að ágreiningur skapist um staðsetningu þeirra. Úr sumum þessara ágreiningsmála næst ekki að leysa og mikilvægar framkvæmdir ná því ekki fram að ganga. Ég tel því mikilvægt að til sé farvegur fyrir skipulagsákvarðanir og leyfisveitingar þjóðhagslegra mikilvægra innviða sem þjóna hagsmunum landsins alls.

Land er takmörkuð auðlind og landbúnaðarland sem hentar vel til ræktunar matvæla og fóðurs er verðmætt. Samkeppni ríkir um land í dreifbýli vegna aukinnar eftirspurnar eftir landi til skógræktar, undir frístundabyggð, fyrir ferðaþjónustu, íbúðaruppbyggingu í dreifbýli og nýtingu vindorku. Mikilvægt er að landnotkun í dreifbýli feli í sér vernd góðs ræktarlands sem þarf að geta staðið undir aukinni matvælaframleiðslu til framtíðar á sama tíma og sveitir landsins verða að geta vaxið og dafnað. Unnið verður að því að kortleggja gæði lands til ræktunar út frá bestu fáanlegu gögnum og verður sú kortlagning lögð til grundvallar við skipulagsgerð. Einnig verður landslagsgreining lögð til grundvallar í skipulagi til að efla þau gæði sem felast í landslagi, náttúrulegu og byggðu. Þannig verði gætt að fjölbreyttu og verðmætu landslagi við skipulagsgerð og vandað til staðarvals og hönnunar mannvirkja og byggðar.

Miðhálendi Íslands hefur verið nýtt sem almenningur um aldir og það gegnir enn mikilvægu hlutverki sem beitarsvæði fyrir bændur. Með vaxandi ferðaþjónustu er aukinn ágangur á miðhálendið með vaxandi álagi. Aukið álag getur falið í sér þörf fyrir uppbyggingu innviða fyrir samgöngur og ferðaþjónustu, en samhliða slíkri uppbyggingu þarf að tryggja að hún rýri ekki hefðbundin not og upplifun, vernd óbyggðra víðerna, mikilvægra landslagsheilda og náttúru miðhálendisins. Að þessu sögðu er mikilvægt að þróa stefnu um samgöngur á miðhálendinu með tilliti til orkuskipta í samgöngum og mögulegs öryggishlutverks vegna náttúruvár.

Landsskipulagsstefna horfir einnig til orkuskipta í samgöngum og fjölbreyttra ferðamáta. Til að hægt sé að hraða orkuskiptum er mikilvægt að skipulagsáætlanir taki mið af áætlunum um endurnýjanlega orkugjafa í samgöngum. Undirstaða gæða í byggðu umhverfi felst í vandaðri samþættingu samgöngukerfa og byggðar. Ég legg áherslu á að samhliða markvissum orkuskiptum er jafnframt nauðsynlegt að auka hlutdeild vistvæns ferðamáta til að ná markmiði stjórnvalda um samdrátt í losun gróðurhúsalofttegunda.

Eins og við höfum öll orðið vör við er aukin ásókn í nýtingu haf- og strandsvæða, m.a. fyrir matvælaframleiðslu og orkuvinnslu. Í þessu sambandi þarf því að skilgreina siglingaleiðir á strandsvæðum og skerpa sýn á rýmisþörf öryggissvæða sæstrengja og aðra staðbundna nýtingu sem hefur takmarkandi áhrif á veiðar og siglingar. Einnig er þörf á skýrari stefnumörkun fyrir ákvarðanir um staðbundna nýtingu og náttúruvernd á hafsvæðum utan strandsvæða. Á næstu árum hefst vinna við gerð strandsvæðisskipulags fyrir Eyjafjörð og Skjálfandaflóa. Í framhaldinu fer svo fram vinna þar sem unnið verður að því að skilgreina hvaða svæði skuli hafa í forgangi við gerð strandsvæðisskipulags.

Skipulag vindorkunýtingar er nýtt viðfangsefni í skipulagsmálum hér á landi en vaxandi áhugi er á nýtingu hennar. Í stjórnarsáttmála er sett fram áhersla um að vindorkuver byggist upp á afmörkuðum svæðum nærri tengivirkjum og flutningslínum þar sem unnt verður að tryggja afhendingaröryggi. Mikilvægt er að breið sátt ríki um hvernig staðið verði að uppbyggingu slíkra vindorkuvera og því er þörf á heildarstefnumörkun stjórnvalda um nýtingu vindorku og huga þarf að því hvort setja skuli sérstök viðmið um staðsetningu vindorkuvera, fjölda þeirra og stærð og enn fremur skýrari reglur og viðmið um áhrif á umhverfi og náttúru.

Líffræðilegri fjölbreytni stafar hætta af aukinni eftirspurn eftir nýtingu land-, haf- og strandsvæða, auk þess sem loftslagsbreytingar geta haft áhrif á samsetningu gróðurs og dýralífs. Breytt landnotkun hefur áhrif á líffræðilega fjölbreytni og losun gróðurhúsalofttegunda. Tryggja þarf að fjallað sé um líffræðilega fjölbreytni við stefnumörkun og framfylgd skipulagsáætlana.

Virðulegi forseti. Margar áherslur og aðgerðir hafa það markmið að efla byggðir um allt land. Lögð er áhersla á að við skipulagsgerð verði skilgreindir meginkjarnar í hverjum landshluta. Uppbyggingu innviða, þar á meðal samgangna, verði hagað þannig að hún sé til þess fallin að styrkja kjarnana sem sjálfbæra burðarása viðkomandi nærsamfélags og að uppbygging og rekstur öruggra samgangna efli atvinnulíf, bæði innan og milli landshluta. Með bættum samgöngum, tryggari þjónustu í nærumhverfi og fjölbreyttum atvinnutækifærum styður stefnan við jafnræði ólíkra hópa í samfélaginu.

Landið í heild sinni þarf að vera eftirsóknarverður kostur fyrir ungt fólk. Stefna um styrkingu meginkjarna og samgangna hefur það að markmiði að þróun búsetu- og samgöngumynsturs styðji til framtíðar markmið í loftslagsmálum og styrki byggð. Með því að hlúa að vexti og viðgangi meginkjarna er lagður sterkari grunnur að fjölbreyttri þjónustu og samkeppnishæfu atvinnulífi í hverju héraði sem býður upp á þau lífsgæði sem nútímasamfélag gerir kröfur um. Því fjölmennari sem þéttbýlisstaðir og byggð á jaðarsvæðum þeirra er, þeim mun líklegra er að þeir geti staðið undir fjölbreyttri og öflugri atvinnustarfsemi, þjónustu og menningarlífi.

Virðulegi forseti. Ég hef hér rakið meginefni tillögu til þingsályktunar um endurskoðaða landsskipulagsstefnu og legg til að henni verði að lokinni fyrri umræðu vísað til hv. umhverfis- og samgöngunefndar og síðari umræðu.

###

Virðulegi forseti. Ég vil bara koma hérna upp í lok umræðunnar og þakka fyrir góð orð og þakkir til þeirra sem sömdu frumvarpið. Ég tek undir það, þetta er vel gert á stuttum tíma. Hér voru einnig  nokkrar spurningar sem ég ætlaði að reyna að bregðast við. Það er rétt að við þær aðstæður sem uppi eru á Íslandi í dag er auðvitað þröngur kostur á húsnæðismarkaði. Það væri hins vegar, held ég, sérkennilegt ef við værum á hverjum tíma undirbúin fyrir það að taka á móti 1% þjóðarinnar í húsnæði sem við stæðum alltaf með opið. Það væri ekki gott, held ég. En við getum líka bent á það að á síðustu sennilega allt að 20 mánuðum hefur okkur fjölgað um 1.000 manns  á mánuði þannig að það eru einhver 20.000 sem hafa komið hingað, ef við miðum við að íbúar Grindavíkur séu tæplega 4.000. En það er alveg ljóst að til þess að geta komið fólki fyrir  með svona stuttum fyrirvara þá þarf að nota allt húsnæði. Þess vegna er svarið við því það að það er hægt að skrá og skal skrá í leiguskrá HMS það  húsnæði sem þú gerir leigusamning um, hvort sem það er herbergjaleiga, sumarbústaður eða húsnæði hugsanlega í atvinnuhúsnæði sem ekki er ætlað til hefðbundinnar búsetu, en það skal þá standast kröfur um brunavarnir, við gerum kröfu um það. Þannig að það er sannarlega verið að hleypa fólki til að gera leigusamninga um óhefðbundið íbúðarhúsnæði en fólk getur fengið stuðning við það. Það er alveg klárt.

Varðandi þau skilyrði sem hér eru sett, það var aðeins komið inn á að þau væru flókin eða of mörg, þá held ég að þau séu eins einföld og hægt er. En það væri bara áhugavert ef nefndin gæti fundið einhverja leið til þess að gera þau enn þá einfaldari. Ég held að skilyrðin séu nokkuð opin, rúm, þannig að þau séu almenn og geti tekið utan um alla. En það er líka mikilvægt, eins og hér hefur nefnt, að átta sig á því hvort einhverjir falli milli skips og bryggju og  þá geti þeir  til að mynda leitað til félagsþjónustunnar í Grindavíkurbæ ef svo væri.

Það var aðeins rætt um fjárhæðirnar, annars vegar hvernig þær væru til fundnar og hins vegar af hverju það væru bara fjórir flokkar, að það væri sem sagt bara fjögurra manna fjölskylda og fleiri. Rökin fyrir því eru að þetta eru annars vegar sömu stuðlar og gilda í húsnæðisbótakerfinu, það eru sem sagt margföldunarstuðlar  sem þar eru notaðir. Þar hefur komið í ljós að það er ekkert mjög mikill munur á  þriggja manna og fjögurra manna fjölskyldu og eiginlega enginn munur eftir fjögurra manna fjölskyldu, hvort sem þú ert í fimm eða sex manna fjölskyldu, eða mjög lítill munur alla jafna. Þess vegna er þetta gert svona, til að hafa þetta eins einfalt og hægt er.

Varðandi fjárhæðirnar sjálfar eru þær kannski ekki mjög vísindalega fengnar að öðru leyti en því að horft er til þeirra fjárhæða sem eru á markaði hér á höfuðborgarsvæðinu og reynt að átta sig á því hvaða leiga stendur einstaklingi eða tveimur eða þremur eða fjórum til  boða og reynt að taka einhverjar tölur þar sem gætu þá  verið einhvers staðar á því bili að þær taki til stórs hluta af þessum kostnaði. Það er auðvitað eitthvað sem nefndin þarf að skoða líka. En það er fyrst og fremst reynt að átta sig á því — ég get bara tekið sem dæmi af því að það er ekkert óalgengt að nýjar íbúðir, 60 m² íbúðir, eru kannski á 200.000 kr. og þá er stuðningur upp á 150.000 kr., 75% af verðinu og þá er það hámarkið. Það   má kannski segja að þetta dugi til þess og þessir stuðlar,  eins og þeir hafa nýst í húsnæðisbótakerfinu, hafa þá nýst til að takast á við raunverulegar hækkanir frá einum upp í tvo og tvo til þrjá og fjóra og síðan er lítill munur eftir það.

Ég held, virðulegi forseti, að þetta séu helstu spurningarnar sem hér hafa komið fram. Að öðru leyti lýsi ég  vilja mínum og ráðuneytisins til að vinna með nefndinni eins vel og hægt er. Það er mikilvægt að fara vel yfir þetta en það er líka mikilvægt að klára þetta hratt og vel. Það skiptir máli, held ég, að þá hefur  löggjafinn tekið utan um afkomuna, eins og  við  kláruðum hér í gær, varðandi húsnæðisstuðning  eða þennan  viðbótarstuðning til sama tíma, út febrúar. Við vitum auðvitað ekki hvað gerist, við vonum auðvitað öll hið besta og margt jákvætt  hefur skilað sér á síðustu dögum. Síðan höfum við þessu til viðbótar  verið að reyna að tryggja aukið framboð af húsnæði með aðgerðum sem við höfum fengið leigufélagið Bríeti til að hjálpa okkur við, sem starfar hjá HMS, og erum einnig í samstarfi við leigufélagið Bjarg.

###

Virðulegi forseti. Ég mæli hér fyrir frumvarpi til laga um sértækan húsnæðisstuðning vegna náttúruhamfara í Grindavíkurbæ.  Frumvarpið er liður í nánari áætlun ríkisstjórnarinnar til að mæta húsnæðisvanda íbúa Grindavíkur í kjölfar jarðhræringanna á Reykjanesskaga.

Markmið frumvarpsins er þannig að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar vegna náttúruhamfaranna.

Ég mun nú gera stuttlega grein fyrir helstu efnisatriðum frumvarpsins.  Gert er ráð fyrir að um tímabundið stuðningsúrræði verði að ræða sem taki til tímabilsins frá 10. nóvember 2023 til 29. febrúar 2024. Er það sama tímabil og lagt er til grundvallar í frumvarpi félags- og vinnumarkaðsráðherra um tímabundinn stuðning til greiðslu launa vegna náttúruhamfaranna í Grindavíkurbæ. Í því sambandi er þó lagt til að kveðið verði á um það í bráðabirgðaákvæði við lögin að úrrræðið skuli endurskoðað fyrir lok febrúar 2024 með tilliti til þarfar á áframhaldandi stuðningi, þá eftir atvikum með hugsanlegum breytingum á fyrirkomulagi úrræðisins.

Lagt er til að Húsnæðis- og mannvirkjastofnun annist framkvæmd sértæks húsnæðisstuðnings en stofnun hefur nú þegar víðtæka reynslu af framkvæmd sambærilegs stuðningskerfis á grundvelli laga um húsnæðisbætur. Því mun bæði reynsla stofnunarinnar á þessu sviði sem og fyrirliggjandi umsóknar- og úrvinnslukerfi koma til með að nýtast við framkvæmd þessa úrræðis.  Frumvarpið byggir af þeim ástæðum á fyrirkomulagi húsnæðisbótakerfisins þar sem við getur átt, ekki síst þegar kemur að umsóknum um stuðninginn og úrvinnslu þeirra sem og leiðréttingu á greiðslum vegna breyttra aðstæðna.

Þá er gert ráð fyrir að stjórnvaldsákvarðanir Húsnæðis- og mannvirkjastofnunar, sem teknar eru á grundvelli laganna, verði frumvarpið að lögum, verði kæranlegar til úrskurðarnefndar velferðarmála, líkt og gildir um ákvarðanir stofnunarinnar um húsnæðisbætur.

Gert er ráð fyrir að sértækur húsnæðisstuðningur samkvæmt frumvarpinu feli í sér mánaðarlega greiðslu sem miðist við fjölda heimilismanna, óháð aldri, að teknu tilliti til hámarkshlutdeildar ríkisins í húsnæðiskostnaði. Í skilyrði um hámarkshlutdeild hins opinbera felst að stuðningurinn geti að hámarki numið 75% af leigufjárhæð vegna hins leigða húsnæðis, þ.e. húsnæðiskostnaði eins og það hugtak er skilgreint í frumvarpinu.  Með húsnæðiskostnaði er átt við þann hluta leigufjárhæðar sem greiddur er fyrir leiguafnot af húsnæði. Aðrar greiðslur og kostnaðarþættir sem leigjanda ber að greiða samkvæmt samningi eða lögum, svo sem fyrir hita, vatn, rafmagn, hússjóð, viðhald o.fl., teljast því ekki til húsnæðiskostnaðar í skilningi laga frumvarpsins.

Gert er ráð fyrir að stuðningurinn verði almennur við íbúa Grindavíkurbæjar sem taka á leigu húsnæði utan bæjarins og er því ekki gert ráð fyrir að hann miðist við tiltekin tekju- og eignamörk.

Lagt er til að fjárhæðir sértæks húsnæðisstuðnings fari eftir fjölda heimilismanna og fari eftir svokölluðum stuðlum húsnæðisbóta samkvæmt lögum um húsnæðisbætur sem ætlað er að endurspegla hvernig leiguverð hækkar hér á landi með auknum fjölda heimilismanna. Þannig er gert ráð fyrir að einstaklingur geti fengið allt að 150.000 kr. á mánuði í sértækan húsnæðisstuðning að því gefnu að húsnæðisstuðningur eða leigukostnaður viðkomandi nemi 200.000 kr. eða hærri fjárhæð á mánuði. Þegar tveir búi saman geti hámarksfjárhæð sértæks húsnæðisstuðnings numið allt að 198.000 kr. og 232.500 kr. ef heimilismenn eru þrír í heimili. Séu heimilismenn fjórir eða fleiri geti stuðningurinn að hámarki numið 252.000 kr. á mánuði sem miðast við að húsnæðiskostnaður viðkomandi sé 336.000 kr. á mánuði eða hærri. Er þannig lagt til grundvallar að stuðningurinn geti að hámarki numið 75% af húsnæðiskostnaði viðkomandi heimilis, eins og ég nefndi áður.

Með heimilismönnum er átt við alla þá sem raunverulega búa í hinu leigða húsnæði og uppfylla nánari skilyrði sem sett eru fyrir stuðningnum, m.a. um lögheimili eða tímabundið aðsetur. Almennt er því lagt til grundvallar að fólk geti aðeins átt eitt heimili og þar með einungis talist til heimilismanna á einum stað á hverjum tíma. Er þó gert ráð fyrir ákveðnum undantekningum vegna barna sem eiga tvö heimili, og er þar um sömu tilvik að ræða og í lögum um húsnæðisbætur.

Er þannig í fyrsta lagi gert ráð fyrir að búi foreldrar eða forsjáraðilar barns ekki saman teljist barn búsett bæði á lögheimili sínu og í húsnæði þess foreldris eða forsjáraðila sem það á ekki lögheimili hjá, enda dvelji barnið hjá foreldrinu eða forsjáraðilanum í að lágmarki 30 daga á ári. Telst barnið þá sem heimilismaður hjá báðum foreldrum sínum eða forsjáraðilum til 18 ára aldurs.

Í öðru lagi geti barn sem hefur tímabundið aðsetur hjá fósturforeldrum vegna tímabundins fósturs samkvæmt barnaverndarlögum talist til heimilismanna á heimili foreldra eða forsjáraðila þess.

Í þriðja lagi geti barn sem hefur tímabundið aðsetur á heimavist eða námsgörðum einnig talist til heimilismanna hjá foreldri eða forsjáraðila þess ef það á þar lögheimili.

Virðulegi forseti.  Gert er ráð fyrir að eftirfarandi skilyrði þurfi að vera uppfyllt til greiðslu sértæks húsnæðisstuðnings:

Í fyrsta lagi þurfi umsækjandi og aðrir heimilismenn að hafa verið með lögheimili eða tímabundið aðsetur í Grindavíkurbæ hinn 10. nóvember síðastliðinn en verið gert að yfirgefa heimili sín á grundvelli laga um almannavarnir. Í þessu sambandi er þó ekki gert ráð fyrir að viðkomandi þurfi að hafa verið stödd heima fyrir þegar rýmingin fór fram heldur er með skilyrðinu vísað til þess að heimili viðkomandi séu á því svæði sem fyrirmæli stjórnvalda um rýmingu tóku til.

Í öðru lagi er gert að skilyrði að umsækjandi og aðrir heimilismenn séu búsettir í hinu leigða húsnæði og eigi þar lögheimili eða tímabundið aðsetur. Í þessu horfi ég til frumvarps til laga um breytingu á lögum um lögheimili og aðsetur, lögum um mannvirki og lögum um brunavarnir, sem væntanlegt er á þingið og mun veita Grindvíkingum auknar heimildir til að skrá tímabundið aðsetur í húsnæði utan Grindavíkurbæjar, svo sem í orlofshúsnæði í sumarhúsabyggð.

Í þriðja lagi er gert ráð fyrir að umsækjandi sé 18 ára eða eldri, enda eru börn ófjárráða fram að þeim tíma og á framfæri foreldra sinna eða forsjáraðila.

Í fjórða lagi skuli umsækjandi verða aðili að leigusamningi um hið leigða húsnæði sem skráður hefur verið í leiguskrá húsnæðisgrunns Húsnæðis- og mannvirkjastofnunar.

Í fimmta og síðasta lagi liggi fyrir umboð umsækjanda og annarra heimilismanna, 18 ára og eldri, til nauðsynlegrar upplýsingaöflunar Húsnæðis- og mannvirkjastofnunar til að staðfesta rétt viðkomandi til stuðningsins.

Einnig er gert ráð fyrir að kveðið verði á um tilvik sem girði fyrir rétt til sértæks húsnæðisstuðnings. Þannig verði slíkur stuðningur ekki veittur í fyrsta lagi ef umsækjandi eða aðrir heimilismenn teljast þegar til heimilismanna í öðru húsnæði samkvæmt samþykktri umsókn um sértækan húsnæðisstuðning. Í þessu felst að synja ber umsókn að svo stöddu ef slíkur stuðningur er þegar greiddur vegna einhverra umræddra heimilismanna vegna annars leiguhúsnæðis. Gefst viðkomandi þá færi á að leiðrétta umsóknina og eftir atvikum heimilisskráningu viðkomandi.

Í öðru lagi verður slíkur stuðningur ekki veittur þegar einhver heimilismanna er eigandi viðkomandi leiguhúsnæðis. Hið sama gildir ef eigandi hins leigða húsnæðis er lögaðili sem er nátengdur heimilismanni með nánar skilgreindum hætti. Þessu skilyrði er ætlað að koma í veg fyrir málamyndagerninga þar sem leigjandi og leigusali eru í raun sami aðili.

Í þriðja lagi verður slíkur stuðningur ekki veittur þegar sértækur húsnæðisstuðningur er þegar greiddur öðrum vegna sama húsnæðis og er það einnig til að koma í veg fyrir málamyndagerninga. Í því sambandi reynir þó á rannsóknarskyldu Húsnæðis- og mannvirkjastofnunar sem og lýsingu í leigusamningi á hinu leigða, þar sem gert er ráð fyrir að unnt verði að greiða sértækan húsnæðisstuðning vegna herbergjaleigu. Kemur því til greina, sem dæmi, að greiða sitthvorri fjölskyldunni sem leigja saman íbúð, húsnæðisstuðninginn að því gefnu að það kom skýrt fram í viðkomandi leigusamningum hvernig húsnæðið skiptist á milli þessara tveggja leigjenda.

Í fjórða og síðasta lagi er gert ráð fyrir að sértækur húsnæðisstuðningur verði ekki greiddur ef viðkomandi húsnæði fullnægir ekki kröfum um brunavarnir íbúðarhúsnæðis sem settar eru fram í lögum og reglugerðum.

Að öðru leyti eru ekki gerðar sérstakar kröfur til húsnæðisins svo lengi sem um er að ræða íbúðarhúsnæði eða annað húsnæði sem leigt er til íbúðar hér á landi. Gæti því, líkt og ég nefndi áðan, m.a. verið um að ræða herbergjaleigu, leigu sumarbústaða eða jafnvel atvinnuhúsnæðis að því gefnu að húsnæðið uppfylli allar þær kröfur sem gerðar eru til brunavarna íbúðarhúsnæðis. Með þessu er ekki verið að viðurkenna atvinnuhúsnæði sem íbúðarhúsnæði heldur verið að horfast í augu við þann húsnæðisskort sem við búum við og Grindvíkingar hafa, líkt og aðrir, fengið að reyna á eigin skinni. Ég mælti hér í síðustu viku fyrir þingsályktunartillögu um húsnæðisstefnu til 15 ára ásamt fimm ára aðgerðaáætlun, sem telur 43 aðgerðir sem er m.a. ætlað að mæta þessum skorti á íbúðarhúsnæði á viðráðanlegu verði. Á meðan við vinnum að því að koma á auknu jafnvægi á húsnæðismarkaði er þó mikilvægt að tryggja að allir Grindvíkingar sem hafa þurft að leigja sér húsnæði vegna jarðhræringanna á Reykjanesskaga geti notið húsnæðisstuðningsins, ekki aðeins þeir sem hafa náð að tryggja sér hefðbundið íbúðarhúsnæði til leigu. Verður þó engu að síður að gera kröfu um að þar sé ekki um að ræða húsnæði þar sem brunavarnir eru ófullnægjandi. Því miður virðist mikið um búsetu í slíku húsnæði og er það eitt af viðfangsefnum húsnæðisstefnu að tryggja betur öryggi fólks sem þar býr. Vinna þarf markvisst að því að leysa þann vanda og ná búsetu í atvinnuhúsnæðið upp á yfirborðið. Ég nefndi hér áðan frumvarp um breytingu á lögum um brunavarnir m.a., sem dreift verður á Alþingi í dag vonandi og stefnt er að því að geta mælt fyrir á morgun, en það hefur einmitt að markmiði auka öryggi þeirra sem hafa fasta búsetu í atvinnuhúsnæði, efla brunaeftirlit og auka öryggi slökkviliðsmanna við störf.

Hvað varðar sértækan húsnæðisstuðning til Grindvíkinga vil ég rétt í lokin nefna að gert er ráð fyrir því að slíkur stuðningur hafi ekki áhrif á aðrar opinberar greiðslur. Þannig teljist stuðningurinn ekki til skattskyldra tekna og hafi ekki áhrif á greiðslur samkvæmt lögum um almannatryggingar eða lögum um félagslega aðstoð.

Enn fremur er lagt til grundvallar að komi til þess, sem ég sannarlega vona, að fólk geti snúið aftur heim fyrir lok tímabils úrræðisins muni það áfram njóta stuðningsins út tímabilið svo lengi sem leigusamningur er enn í gildi og leigugreiðslur inntar af hendi. Mikilvægt er að ákveðinn fyrirsjáanleiki gildi í þessum efnum og Grindvíkingar geti við gerð leigusamnings reitt sig á að þeir hafi stuðninginn út tímabilið að öðrum skilyrðum uppfylltum, enda ljóst að tímabundnum leigusamningum verður almennt ekki sagt upp á gildistíma þeirra heldur ljúki á umsömdum degi. Þá er uppsagnarfrestur á ótímabundnum samningum þrír mánuðir vegna leigu á einstökum herbergjum en sex mánuðir ef um hefðbundnar íbúðir er að ræða. Þannig verði heimilt að greiða stuðninginn áfram þrátt fyrir að viðkomandi heimilismenn búi ekki lengur í leiguhúsnæðinu, að því gefnu að leigusamningur sé enn í gildi og leiga greidd samkvæmt honum.

Virðulegi forseti. Með frumvarpinu er enn fremur gert ráð fyrir að ákveðnar breytingar verði gerðar samhliða á öðrum lögum.  Er þar í fyrsta lagi um að ræða breytingar á lögum um húsnæðisbætur, sem ætlað er að skýra nánar samspil þessara tveggja húsnæðisstuðningsúrræða.  Í fyrsta lagi er gert er ráð fyrir að breytingar verði gerðar á lögunum í því skyni að heimilt verði að greiða húsnæðisbætur vegna leiguhúsnæðis í Grindavík enda þótt umsækjandi og aðrir heimilismenn séu þar ekki búsettir vegna fyrirmæla stjórnvalda um rýmingu á grundvelli laga um almannavarnir. Þannig er gert ráð fyrir að rýmingin hafi ekki áhrif á rétt viðkomandi til húsnæðisbóta.

Í þessu sambandi er í öðru lagi lagt til að viðkomandi heimili geti samtímis notið slíkra húsnæðisbóta vegna leiguhúsnæðis í Grindavík og sértæks húsnæðisstuðnings vegna húsnæðis sem tekið er á leigu annars staðar á landinu.

Í þriðja lagi er gert ráð fyrir að heimilt verði að greiða húsnæðisbætur vegna íbúðarhúsnæðis þótt sértækur húsnæðisstuðningur sé greiddur samtímis vegna sama húsnæðis. Þó er gert að skilyrði að húsnæðisbæturnar séu ekki greiddar vegna sömu heimilismanna og sértæki húsnæðisstuðningurinn. Þessu er ætlað að tryggja að húsnæðisbótalöggjöfin feli ekki í sér hindrun þess að þau sem njóti húsnæðisbóta geti boðið Grindvíkingum inn á heimili sín.

Aftur á móti er ekki gert ráð fyrir að sömu einstaklingar geti notið bæði húsnæðisbóta og sértæks húsnæðisstuðnings vegna leigu á sama húsnæðinu. Í því sambandi verði skerpt á því að þeir einstaklingar sem njóta sértæks húsnæðisstuðnings teljist ekki jafnframt til heimilismanna í skilningi laga um húsnæðisbætur. Þeir hafi þannig ekki áhrif á rétt annarra til húsnæðisbóta.

Þá eru í öðru lagi lagðar til breytingar á húsaleigulögum til að skýra nánari réttarstöðu leigjenda við þær aðstæður sem leigjendur húsnæðis í Grindavík stóðu frammi fyrir í kjölfar rýmingar bæjarins. Í þessu sambandi er ljóst að húsaleigulögin taka ekki sérstaklega á því hvernig fara skuli með efndir leigusamninga við afnotamissi leiguhúsnæðis við slíkar aðstæður. Þó hefur almennt verið talið að þeir hafi getað rift samningnum við þessar aðstæður og þar með losnað undan leigugreiðslum, þó ekki fyrr en íbúðin hafi verið tæmd sem var auðvitað ómögulegt vegna rýmingarinnar þar til nýlega.

Samkvæmt húsaleigulögum hefur leigjandi þannig m.a. heimild til riftunar ef húsnæði spillist svo á leigutímanum, af ástæðum sem ekki verða raktar til leigjandans, að það nýtist ekki lengur til fyrirhugaðra nota eða telst heilsuspillandi að mati heilbrigðisyfirvalda. Hið sama á við ef réttur leigjanda er verulega skertur vegna laga eða annarra opinberra fyrirmæla.  Slík riftun þarf að vera skrifleg og skal henni fylgja rökstuðningur. Réttaráhrif riftunar eru þá þau að réttindi og skyldur leigusala og leigjanda samkvæmt leigusamningi falla niður frá dagsetningu riftunar og skal leigjandi rýma leiguhúsnæðið þegar í stað nema aðilar semji um annað og skal leigusali þá eiga rétt á leigugreiðslum vegna þess tíma sem líður frá riftun þar til leigjandi hefur rýmt húsnæðið samkvæmt samkomulaginu.

Lögin gera þannig ekki ráð fyrir þeim aðstæðum að leigjandi geti ekki tæmt íbúðina í beinu framhaldi af riftuninni, líkt og gerðist í Grindavík. Þannig var þeim leigjendum í Grindavík sem kusu að rifta leigusamningum sínum vegna afnotamissis húsnæðisins í raun ómögulegt að tæma hið leigða húsnæði þegar í stað og losna þannig undan leigugreiðslum. Þykir því mikilvægt að skýra nánar heimildir húsaleigulaga til riftunar á leigusamningi við þessar aðstæður og hvernig skuli fara um rýmingu, þ.e. tæmingu, húsnæðisins af eigum leigjanda.

Er því lagt til að kveðið verði með skýrum hætti á um heimild leigjanda jafnt sem leigusala til riftunar ef leigjandi missir afnot af hinu leigða húsnæði um lengri tíma vegna opinberra fyrirmæla um brottflutning fólks af hættusvæði þar sem húsnæðið stendur. Lagt er til að leigjandi skuli þá rýma leiguhúsnæðið án ástæðulauss dráttar þegar fyrirmælunum hefur verið aflétt og eigi síðar en innan sjö daga frá afléttingu þeirra. Hafi húsnæðið ekki verið rýmt innan þess frests skuli leigusali eiga rétt á greiðslu leigu vegna þess tíma sem líður frá lokum frestsins þar til leiguhúsnæðið hefur verið rýmt.

Virðulegi forseti. Í þessu sambandi er þó ljóst að leigjendur kunna margir hverjir að vilja viðhalda samningssambandi við leigusala sinn um leiguhúsnæðið þannig að þeir geti snúið aftur heim þegar og ef aðstæður leyfa.   Til að skýra nánar réttarstöðu leigjenda er því lagt til að kveðið verði á um að við slíkar aðstæður skuli leigusali bæta leigjanda afnotamissinn með hlutfallslegum afslætti af leigugjaldi vegna þess tíma sem afnotamissirinn varði eða á annan hátt sem aðilar koma sér saman um. Verði aðilar ekki ásáttir um bætur eða afslátt geti þeir leitað álits sérstaks úttektaraðila samkvæmt húsaleigulögum en þeir geti jafnframt borið álit slíks úttektaraðila undir kærunefnd húsamála sem kveður upp bindandi úrskurði í slíkum málum.

Virðulegi forseti.  Samkvæmt mati á kostnaðaráhrifum frumvarpsins er talið að áætlaður heildarkostnaður ríkissjóðs á mánuði vegna úrræðisins nemi um 220–242 millj. kr. á mánuði. Þar af nemi kostnaður vegna uppsetningar umsóknargáttar, greiðslukerfis og umsýslukostnaðar hjá Húsnæðis- og mannvirkjastofnun um 2,4–3 millj. kr. Á fjögurra mánaða tímabili nemi heildarkostnaður úrræðisins því á bilinu 880–970 millj. kr.

Ég tel mikilvægt að þær lagabreytingar sem hér hafa verið kynntar nái fram að ganga til að unnt verði að tryggja Grindvíkingum húsnæðisöryggi.

Ég hef nú gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. velferðarnefndar og 2. umræðu.

###

Herra forseti. Varðandi brunaöryggisgjaldið þá var það lagt á í lögum um mannvirki frá 2010 og hefur einmitt skilað sér í það að verða umtalsvert há fjárhæð eða 650 milljónir, eins og hv. þingmaður nefnir, á þessum tíma, oft í kringum 600 milljónir. Það var hins vegar ekki í lögum um brunavarnir. Árið 2018 þegar við leggjum niður markaðar tekjur þá er bara fjallað um það á mjög einfaldan hátt að þetta gjald skuli áfram vera til og að það renni í ríkissjóð. Hugmyndin 2010 var að það stæði fyrir umsýslu ríkisins hvað varðar þennan málaflokk. Það er alveg umdeilanlegt hvort það standi undir því í dag. Auðvitað fara þessir peningar í ríkissjóð og við erum síðan með fjármuni til að standa undir ákveðnum hlutum. Mér finnst alveg umhugsunarefni hvað ætti að gera við þessa fjármuni. Í lögum um brunavarnir, þar sem er alveg skýrt að sveitarfélögin standa fyrir rekstri slökkviliða og annars, var það ekki vilji löggjafans enda ekkert fjallað um að brunavarnagjald rynni til sveitarfélaga. Þannig að þetta væri stærri umræða heldur en bara sisvona. En auðvitað eigum við að skoða alla hluti.

###

Virðulegur forseti. Ég þakka hv. þm. Birgi Þórarinssyni fyrir að taka þetta upp. Það verður að segjast alveg eins og er að maður hrekkur bara við reglulega, því miður, þegar maður heyrir í fréttum af brunum hér á höfuðborgarsvæðinu. Því miður reynist það allt of oft vera í atvinnuhúsnæði þar sem fólk býr í einhvers konar óleyfishúsnæði.

Eftir hina hörmulegu atburði á Bræðraborgarstíg var settur á laggirnar starfshópur af þáverandi félags- og vinnumarkaðsráðherra, nú barnamálaráðherra, sem fór og kortlagði hvað væri hægt að gera betur. Það voru fjölmargar aðgerðir. Í kjölfarið á því fóru nokkrar þeirra til framkvæmda, m.a. hjá HMS varðandi fræðslu og aðra þætti. Hluti af þessum hugmyndum fóru í tvo starfshópa. Annar þeirra skilaði síðan tillögum til mín. Það byggði nú reyndar m.a. á skýrslu sem kom út í apríl 2022 þar sem í ljós kom að það voru um 2.200–2.500 manns, minnir mig, sem bjuggu í slíku húsnæði, sem var reyndar í skárra ástandi heldur en menn óttuðust. Starfshópurinn var með fjórar tillögur til skoðunar. Það er frumvarp sem ég er búinn að fara með í gegnum ríkisstjórn og ég vona að það komi hingað inn í þingið á næstu dögum, í dag eða á morgun, og ég geti farið yfir það. Það mun taka á því að heimila skráningu í svona húsnæði, þá sambærilegt við málið sem hv. þingmaður nefndi varðandi flóttamenn, þannig að það væru á leiðinni sambærilegar heimildir. Í þessu frumvarpi verða líka heimildir til handa slökkviliðinu og byggingarfulltrúa að fara inn og skoða og takast á við þegar svona hlutir eru. Ég vil segja að nú fær löggjafinn tækifæri til að grípa hratt inn í. Framkvæmdarvaldið er búið að undirbúa þessa vinnu.

En auðvitað er ábyrgðin hjá eigendum þessara húsa og ég vil nota þetta tækifærið hérna og stela tíu sekúndum, herra forseti, og skora á það fólk sem á slíkt húsnæði að koma því í lag. Þetta getur ekki gengið svona áfram.

###

Virðulegi forseti. Ég ætla að ítreka svar mitt um það að við ætlum að halda áfram að fylgjast með. Ég veit að hv. þingmaður og hennar flokkur er meira og minna sammála því markmiði að koma til móts við þá sem þurfa á stuðningi að halda á húsnæðismarkaði og við náum þannig að jafna og búa til réttlátari húsnæðismarkað. Leiðir hv. þingmanns og hennar flokks hafa hins vegar gjarnan verið að hækka bætur endalaust, sem er eftirspurnarhvetjandi, sem býr til meiri þörf fyrir enn meiri bætur og er í raun og veru ekki lausnin á vandamálinu. Það sem við erum að reyna að gera er að auka framboðið á húsnæði, reyna t.d. að setja fjármuni inn þar sem fólkið sjálft getur þá vonandi samið um hærri laun, sem þýðir að það þarf minni bætur en getur staðið í sjálfbæru samfélagi. Afleiðingin verður hins vegar sú sama:  Fólk mun ráða við þá greiðslubyrði sem það er með en þarf ekki að lifa á bótum og bótahugsun frá ríkinu.

###

Virðulegur forseti. Eins og hv. þingmaður veit hefur ríkisstjórnin að sjálfsögðu og stjórnvöld, og þegar ég segi stjórnvöld þá tala ég auðvitað líka um Seðlabankann, fylgst náið með því hvað er að gerast á húsnæðismarkaðnum. Ég veit að hv. þingmaður, sem hefur meira að segja, ef ég man rétt, starfsreynslu úr Seðlabankanum, fylgist náið með því sem þar gerist og þeim gögnum sem þau leggja fram og hafa verið að greina, að við séum þrátt fyrir allt búin að komast býsna vel frá því ástandi sem verið hefur. En á síðustu mánuðum hafa hlutirnir verið að versna og við þurfum að vera á tánum gagnvart því sem næst gerist. Þess vegna er mikilvægast af öllu, og því er ríkisstjórnin svo sannarlega að vinna að, að tryggja að hér séu skynsamleg fjárlög lögð fram sem styðja við peningastefnuna til þess að ná tökum á að verðbólgan fari niður og vextirnir fari niður. Það er langsamlega stærsti ávinningurinn fyrir heimilin og fyrirtækin í landinu og það held ég að við séum öll sammála um.

En af því að hv. þingmaður byrjaði á því að spyrja: Hvað er ríkisstjórnin að gera á húsnæðismarkaði á þessum tíma? þá erum við að glíma við óvæntan atburð. Ég er ekki að fela mig á bak við hann. Við tökumst á við verkefnið í Grindavík eins og það er. En ef við værum ekkert búin að vera að undirbúa, ef það væri engin húsnæðisstefna, ef við værum ekki að setja fjármuni í stofnframlög eða hlutdeildarlán, við erum í raun búin að búa til nýtt húsnæðiskerfi á síðustu árum að norrænni fyrirmynd, þá væri ekki verið að byggja 800 íbúðir á þessu ári og 1.000 á því næsta og 1.000 á því þarnæsta, þ.e. 2.800 íbúðir. Það væri þá þessum 2.800 íbúðum færra á markaðnum. Þannig að ríkisstjórnin er sammála um að það þarf að stíga inn á markaðinn og hafa þar ákveðin áhrif, en auðvitað þurfum við líka að búa til aðstæður á markaðnum þannig að hann sjálfur geti byggt meira af húsnæði.



###

Virðulegur forseti. Já, greining hefur auðvitað verið mjög mikil og skiptingin er sirka þannig að um 20% íbúa eru leigjendur. Af þessum 1.200 íbúðaeiningum eru um 240 á leigumarkaði. Síðan eru auðvitað þessi 80% sem eiga sitt húsnæði. Það er mjög fjölbreyttur hópur líka hvað varðar skuldsetningu og aðra þætti. Ég vil bara segja að í þessum fyrsta fasa þá höfum við verið að halda mjög vel utan um það og það hefur verið gert í þjónustumiðstöðinni niðri í Tollhúsi síðustu daga, að halda utan um það að tryggja að allir komist í húsnæði hér og nú. Síðan erum við að vinna að því hvernig við getum tryggt húsnæði til meðallangs tíma og einhvern stuðning við það kerfi. Hvenær það nákvæmlega liggur fyrir get ég bara sagt að við stefnum að því að það gæti verið að gerast í dag eða í síðasta lagi á morgun.

###

Virðulegur forseti. Það er rétt hjá hv. þingmanni að við sem búum á þessu landi þurfum að vera eiginlega tilbúin til að búa okkur undir hvað sem er og það sem hefur kannski verið í þessari hrinu núna síðast á Reykjanesskaganum og í kringum Grindavík er að eiginlega hefur versta sviðsmynd aldrei raungerst heldur hefur komið verri sviðsmynd sem menn þurfa að búa sig undir smátt og smátt, þannig að ég held að menn hafi verið að hlaupa mjög hratt þar.

Varðandi húsnæðismálin þá hefur það, eins og fram hefur komið, þegar 1% þjóðarinnar þarf húsnæði einn, tveir og þrír í kerfi þar sem var þröngt fyrir, gengið ótrúlega vel. Það var settur strax af stað ákveðinn hópur undir Rauða krossinum, undir Grindavíkurbæ, sem var mikilvægur, Framkvæmdasýslunni og fleiri aðilum, sem tók utan um þessa bráðabirgðabjörgun, að allt fólk komist í skjól. Við erum kannski að komast aðeins út úr því eða það er kannski bara næstu daga sem það skýrist. Þá tekur við fasi tvö. Það er að tryggja fólki húsnæði til lengri tíma á sama hátt og við höfum verið að skoða afkomuna út febrúar og slíka þætti. Þetta er það sem við höfum verið að vinna í stjórnkerfinu, í ríkisstjórninni og í öllu stjórnkerfinu, að sjá fyrir okkur hvernig við getum tryggt húsnæði fyrir þennan hóp til meðallangs tíma, hugsanlega lengri tíma. Nú heyrast reyndar kannski jákvæðari fréttir af atburðunum þarna hvað náttúruna varðar án þess að það sé hægt að fullyrða neitt um hvað það þýði nákvæmlega, hvenær fólk geti snúið hugsanlega heim til sín eða slíkt. En við verðum áfram að vera undirbúin undir það. Allt það sem hv. þingmaður nefndi hefur verið til skoðunar. Ég get ekki svarað því nákvæmlega hér og nú og mun gera það þegar við höfum komist til botns í því.

Varðandi endalok starfshópa þá ljúka þeir aldrei störfum fyrr en verkefninu er lokið.

###

Þú hefur ekki verið að íþyngja okkur með málum.Virðulegur forseti. Mig langar að koma hérna upp og taka undir þau sjónarmið að það er kannski ekkert ofsalega mikið af þingmálum hérna inni. Ég ætla hins vegar að segja að það er ekki það versta. Ég hef lengi verið þeirrar skoðunar að þingið sé að reyna að setja of mörg mál á dagskrá og sem ráðherra get ég alveg tekið það til mín að hafa  verið of brattur með það.

Ég vil samt segja að mér finnst gagnrýnin ósanngjörn. Af þeim tíu málum sem ég ætlaði að koma með fyrir lok október eru átta komin inn í þingið. Ég hafnaði einu. Af fimm þingsályktunartillögum sem ég ætlaði að koma með fram að jólum eru þrjár hérna inni í þinginu og tvær á leiðinni eða komnar til þingsins þó að þær sé ekki komnar í meðhöndlun. Ég mælti reyndar fyrir annarri í gær og mæli vonandi fyrir þeirri síðustu af þessum fimm í næstu viku. Þannig að mér finnst að hér séu notuð dálítið stór orð um verkleysi og vandræðagang. Það er alveg klárt   að verðbólguna tæklum við ekki með vaktstöð siglinga, en það er verkefni sem skiptir máli. Við hljótum að geta unnið alls konar mál í þinginu á meðan fjárlögin eru akkúrat stærsta málið er varðar  það að ná niður verðbólgunni.

###

Frú forseti. Tilgangurinn með því að hafa stefnu og framtíðarsýn er að vinna eftir henni og með fyrirsjáanleika auka líkurnar á því að þú náir markmiði um hvernig það er gert. Það byggir auðvitað á ólíkum sviðsmyndum. Húsnæðisáætlanir sveitarfélaganna eru t.d. ekki lengur skýrsla sem er sett upp í hillu heldur eru það stafrænar upplýsingar sem endurnýjast og eru síðan orðnar hluti af fjárhagsáætlun viðkomandi sveitarfélags og eru hluti af ákvörðun um hversu háar fjárhæðir eru settar í stofnframlög o.s.frv. Í fjárhagsmati þessarar þingsályktunartillögu er m.a. fjallað um áhrif þess að fjölga úr þessum 2%, sem eru milli 2 og 3% í dag, af óhagnaðardrifnu leiguhúsnæði í 6%. Þar er sagt að það muni hafa umtalsverð áhrif til að jafna leiguverð og búa til stöðugleika og svara þeirri eftirspurn sem er búist við miðað við þær forsendur sem menn eru að teikna upp miðað við húsnæðisáætlanirnar 2023.   Breytast þær árið 2027?  Það veit hvorki þingmaðurinn  né ég en við vitum báðir að ef við höfum stefnu til að vinna eftir er líklegra að við náum markmiðinu heldur en ef við höfum enga stefnu.

###

Frú forseti. Ef spurningin væri einföld, væri hægt að vera með einfalt svar. Ef hv. þingmaður getur upplýst okkur um hvaða forsendur eru fyrir fólksfjölgun næstu tíu árin eða fólksfækkun, hversu margir eru tilbúnir að búa saman í íbúðum eða færri, í hvaða átt lýðfræðin er að færa okkur, hvort við erum að elta það sem við höfum verið að sjá gerast á Norðurlöndum eða hvort við erum að fara í einhverja aðra átt, þá væri hægt að svara þessu nákvæmlega. En auðvitað liggur svarið fyrir, á sama hátt og þetta er stefna um að ná jafnvægi, að án slíkrar stefnu, án framtíðarsýnar, án ólíkra sviðsmynda þá náum við því aldrei. En með því að setja fram langtímastefnu til 15 ára og aðgerðaáætlun til fimm ára til að takast á við þær áskoranir sem við erum með núna þá er líklegra að við náum því jafnvægi sem stefnt er að, en ella náum við því aldrei.

###

Frú forseti. Þetta eru alla vega risastórar áskoranir sem hv. þingmaður kemur hér með og ég held að við hljótum að vera heimsmeistarar eða alla vega að keppa um efstu þrjú sætin í fólksfjölgun  með 1.000 manna fjölgun á mánuði í einhverja 20 mánuði.

Það er alla vega þannig varðandi  allar okkar áætlanir að við erum  farin að byggja á einhverju raunkerfum, þannig að það er mat sveitarfélaganna hvað þarf mikið af húsnæði á hverjum tíma. Síðan leggur HMS heildarmat á það hvort þessar tölur séu raunhæfar og við erum þannig komin með einhverja sýn til langs tíma. Þegar það fjölgar mjög mikið þá þurfum við væntanlega að uppfæra þessar tölur. Ein leiðin sem við höfum farið til að geta tekið á móti öllum þessum ferðamönnum hefur verið sú að við höfum hleypt mjög mörgum í að fara í svokallaðar Airbnb-íbúðir. Kannski ættum við aðeins að taka það upp og ræða í þessu samhengi hvort það aðgengi þurfi að vera með einhverjum hætti meira takmarkað.   Það er nú ein af þeim tillögum sem kemur fram í stefnunni og þarf kannski að taka aðeins frekari umræðu um.

###

Virðulegur forseti. Ég þakka hv. þingmanni fyrir að taka þetta upp. Þetta er stærsta áskorunin sem við  búum við og þess vegna er meginmarkmið ríkisstjórnarinnar, m.a. í ríkisfjármálunum og fjárlögum næsta árs, að halda sig við það að þau séu aðhaldssöm, að ná fram þeim árangri að verðbólga fari niður. Það er bara langmikilvægasti þátturinn í því að öll stefnan næstu 15 árin verði að veruleika. Þetta er langhlaup, það er erfitt að ná fram jafnvægi. Fyrsta skrefið er að setja fram heildstæða stefnu og aðgerðir í því ljósi og þannig mun maður hafa þá nægjanlegan fyrirsjáanleika til að komast þangað. En ég vil segja: Við erum með tæki í þessari stefnu til að bregðast við þessum vanda. Í ár er verið að byggja 800 íbúðir í þessu kerfi þar sem við erum að taka hér þátt með stofnframlögum eða hlutdeildarlánum. Á næstu tveimur árum verða 1.000 íbúðir byggðar hvort árið, þ.e. 2.800 íbúðir á þessum þremur árum. Þessar 2.800 íbúðir yrðu ekki byggðar ef við værum ekki að koma til móts við fólk. Markaðurinn myndi ekki byggja fyrir fyrstu kaupendur eða lágtekjufólk á þennan hátt, þannig að stefnan er byrjuð að virka.

###

Virðulegur forseti. Aðeins varðandi húsnæðisbæturnar og upphæðir þar þá eru þessar fjárhæðir í góðum málum núna miðað við þau plön sem við höfum séð raungerast. Þær eru í samræmi við fjármálaáætlun þannig að þær myndu auðvitað bara taka breytingum eftir fjárlögum ef það verður breyting á. En aftur skiptir þarna máli að auka framboð frekar en að vera alltaf að hækka bætur, af því að það er eftirspurnarhvetjandi.

Varðandi lífeyrissjóðina þá er þetta mjög mikilvægur punktur sem hv. þingmaður kemur inn á. Hluti af aðgerðunum lýtur að því einmitt að fá lífeyrissjóðina með okkur í lið til að fjármagna með beinum hætti, ekki þeim óbeina sem þeir taka þátt í, og þar mun þurfa lagabreytingar. Ein lagabreytingin er t.d. sú að það þarf að heimila lífeyrissjóðum að taka þátt í svona verkefnum án þess að þessi heimild takmarkist við 20%, sem kallar þá á að fimm lífeyrissjóðir þurfi að koma saman að verkefnum. Það væri eðlilegt að það væri nóg að þeir væru tveir til að mynda og hafa sumir jafnvel gengið lengra. Þetta kallar á lagabreytingu.  Og eins ef við færum inn í hugmyndafræði REIT, þá þarf líka lagabreytingu. En að þessu er verið að vinna í starfshópum.

###

Virðulegur forseti. Hérna fyrir tveimur árum hækkuðum við húsnæðisbætur umtalsvert, að ég held um einn fjórða, þannig að þær hafa svolítið fylgt þessari vísitölu. Staðreyndin er hins vegar sú, og það getur vel verið að það sé talsverður meiningarmunur á því sem sá sem hér stendur stendur fyrir í pólitík og hv. þingmaður, að ég vil frekar framleiða fleiri hagkvæmar íbúðir þar sem leiguverðið og greiðslugeta fólks dugar til að standa undir þeirri leigu heldur en að vera að borga fólki bætur. Þannig að við erum að leggja hér upp með að þær bætur sem eru þarna í þessum fjárlögum, til að mynda næsta árs, muni duga vel fyrir því umfangi sem húsnæðisbæturnar standa fyrir. En það sem við erum að leggja áherslu á og það sem þessi stefna snýst um er að fjölga hagkvæmum kostum á markaði þannig að við þurfum ekki að vera að setja eftirspurnarhvetjandi bætur út til fólks, heldur auka frekar framboðshliðina.

###

Virðulegur forseti. Ég skal ítreka frá fyrra andsvari mínu að meiningin er að fara með þetta frumvarp fyrir ríkisstjórn á föstudaginn og ég vona að það komi sem fyrst inn í þing eftir það. Þessi hugtök sem hv. þingmaður nefndi hér eru ekki nefnd í frumvarpinu og þar af leiðandi treystir ráðherrann sér ekki til að útskýra það og alls ekki fyrir þingmanninum sem augljóslega leggur mismunandi skilning í þessi tvö hugtök. Síðan vil ég bara segja við hv. þingmann að sá sem hér stendur er meira í svona raunveruleikastjórnmálum, leggur fram tillögur að lausnum og er ekki mikið fyrir að segjast vera að búa til einhver skáldverk. Ég hins vegar dáist að þeim sem það geta og nýt þess gjarnan að bæði hlusta og lesa slíka hluti. En þegar við erum í pólitík og að fara að byggja upp húsnæði þá vil ég frekar treysta á staðreyndir og lausnir og ég stend frekar fyrir þann hluta í stjórnmálum.

###

Virðulegur forseti. Ég treysti mér ekki til að fara að útskýra þessi hugtök; leiguteygju eða leigubremsu. Ég held að það megi kalla það frumvarp sem ég hyggst fara með fyrir ríkisstjórn á föstudaginn, og kemur vonandi inn í þingið sem fyrst, hvað sem verður, en þarna er verið að tryggja réttindi leigutaka með skýrari hætti, stuðla að langtímaleigu með ýmsum hætti. Hugmynd þeirra sem voru í starfshópnum — og það voru mjög margir aðilar, aðilar vinnumarkaðarins þar á meðal sem á sínum tíma voru sammála um, og margir hagaðilar, að þarna væri komið eitthvert tæki til þess, auðvitað ekki allir sammála um hvort það sé nóg — var að þarna væri eitthvað sem hv. þingmaður má kalla leigubremsu og einhverjir munu kalla leiguteygju. En fyrst og fremst er markmiðið að styrkja réttarstöðu leigutakans og stuðla að langtímaleigusamningum og stöðugri leigu.

###

Virðulegi forseti. Ég mæli hér fyrir tillögu til þingsályktunar um húsnæðisstefnu fyrir árin 2024–2038 og aðgerðaáætlun fyrir næstu fimm ár, þ.e. 2024–2028.

Með tillögu til þingsályktunar um húsnæðisstefnu er í fyrsta sinn sett fram heildstæð stefnumótun í húsnæðismálum á landsvísu sem hefur að leiðarljósi að tryggja húsnæðisöryggi í víðtækum skilningi. Þannig verði sköpuð skilyrði að góðu og öruggu húsnæði með viðráðanlegum húsnæðiskostnaði sem hentar ólíkum þörfum hvers og eins.  Verkefnið er stórt og kallar á samvinnu fjölmargra ráðuneyta og stofnana. Með tillögunni verður til skýr langtímastefna um hvernig bregðast eigi við stórauknum íbúafjölda um fyrirsjáanlega framtíð á sama tíma og mikill skortur er á íbúðum. Samhliða þarf húsnæðisstefna að stuðla að félagslegri samheldni og efnahagslegum stöðugleika.

Stefnumótun í húsnæðismálum hefur hingað til ekki verið sett fram á heildstæðan hátt, en þess í stað hafa bæði löggjöf og aðgerðir í málaflokknum fremur mótast af nauðsyn til að bregðast við aðstæðum á húsnæðismarkaði hverju sinni. Á undanförnum árum hafa mörg skref verið stigin til að einfalda stjórnsýslu húsnæðismála, m.a. með stofnun Húsnæðis- og mannvirkjastofnunar og tilflutningi verkefna til hennar. Einnig með því að sameina húsnæðis-, mannvirkja- og skipulagsmál undir sama ráðuneyti ásamt byggða-, samgöngu- og sveitarstjórnarmálum til að tryggja aukna samþættingu þessara málaflokka. Heyra þessir málaflokkar nú allir undir innviðaráðuneytið sem er mikilvægt til að tryggja sameiginlega sýn í áherslum og skilvirkni aðgerða.

Undanfari húsnæðisstefnunnar byggir og horfir m.a. til skýrslna og tillagna sem hafa verið unnar á vettvangi þjóðhagsráðs og ráðuneyta. Má þar meðal annars nefna skýrslu starfshóps um umbætur á húsnæðismarkaði sem Anna Guðmunda Ingvarsdóttir og Gísli Gíslason fóru fyrir árið 2022. Þar voru settar fram 28 tillögur, m.a. um aukna uppbyggingu, endurbættan húsnæðisstuðning, réttindi og húsnæðisöryggi leigjenda og fleira.  Þessar tillögur hafa síðan lagt grunn að aðgerðum í stefnumótun og er m.a. horft til þeirra í stuðningi stjórnvalda vegna kjarasamninga á almennum vinnumarkaði í desember 2022.

Þá var húsnæðisstefnan afrakstur af miklu samráði um allt land, við almenning, sveitarstjórnarstigið, félagasamtök og atvinnulífið. Undanfari stefnunnar var grænbók í húsnæðismálum sem var unnin í innviðaráðuneytinu  þar sem greint var frá stöðunni í húsnæðismálum, lykilviðfangsefnum og áherslum við gerð stefnunnar. Grænbókin var kynnt í samráðsgátt stjórnvalda og uppfærð að því samráði loknu.

Í kjölfar grænbókar var unnin svokölluð hvítbók þar sem kynnt voru drög að stefnu með markmiðum, áherslum og mælikvörðum auk tímasettra aðgerða með skilgreindum ábyrgðar- og framkvæmdaraðilum. Hvítbókin var einnig kynnt í samráðsgátt og samráðinu lauk með húsnæðisþingi nú í haust þar sem gafst tækifæri til umræðna og skoðanaskipta um innihald hvítbókarinnar og áherslur stefnunnar.

Í tillögu að þingsályktun um húsnæðisstefnu eru átta lykilviðfangsefni til að mæta áskorunum sem við okkur blasa og leggja grunn að stefnunni. Áhersla er að ná stöðugleika á húsnæðismarkaði þar sem fjölbreytt framboð íbúða mætir þörf. Jafnframt er lögð áhersla á skilvirka stjórnsýslu á sviði húsnæðis-, mannvirkja- og skipulagsmála, greinargóðar upplýsingar um húsnæðis-, mannvirkja- og skipulagsmál, sérhæfðar lausnir til að mæta áskorunum á landsbyggðinni og markvissan húsnæðisstuðning sem er afmarkaður við þá sem standa höllum fæti á húsnæðismarkaði.

Í tillögu til þingsályktunar um húsnæðisstefnu eru sett fram eftirfarandi fjögur markmið stjórnvalda í húsnæðismálum:

1.	Jafnvægi verði á húsnæðismarkaði þar sem fjölbreytt framboð íbúða mæti þörf og að þróun húsnæðis- og leiguverðs sé stöðug.

2.	Skilvirk stjórnsýsla og bætt starfsumhverfi mannvirkjagerðar stuðli að auknum gæðum, öryggi, rekjanleika og hagkvæmni íbúðauppbyggingar í jafnvægi við umhverfið.

3.	Landsmenn búi við húsnæðisöryggi og jafnrétti í húsnæðismálum með því að sköpuð verði skilyrði með markvissum húsnæðisstuðningi til að öll hafi aðgengi að öruggu og góðu húsnæði með viðráðanlegum húsnæðiskostnaði.

4.	Framboð íbúða stuðli að virkum vinnumarkaði og styðji við öflug vinnusóknarsvæði um allt land.

Stærsta áskorunin í húsnæðismálum á komandi árum snýr óneitanlega að framboðsmarkmiðinu, þessu fyrsta; að tryggja nægt framboð af fjölbreyttu húsnæði. Mikilvægt er að stjórnvöld móti sér skýra stefnu um hvernig bregðast eigi við stóraukinni fólksfjölgun á Íslandi á sama tíma og framboð íbúðarhúsnæðis hefur ekki aukist í takt við íbúafjölgun.

Einnig er skýrt markmið um að auka húsnæðisöryggi tekju- og eignaminni einstaklinga og fjölskyldna, stuðning við fyrstu kaupendur, heimili með þunga framfærslubyrði og þá sem búa við markaðsbrest á húsnæðismarkaði. Í þeim aðgerðum þarf að stuðla að því að húsnæðiskostnaður sé í samræmi við greiðslugetu. Sérstök áhersla verður því að vinna að því að lækka húsnæðisbyrði fyrir tekju- og eignaminni með því að auka framboð af hagkvæmu húsnæði á leigumarkaði. Hér á landi er óhagnaðardrifið leiguhúsnæði aðeins lítill hluti af heildarleigumarkaði, eða um 2–3%.

Hlutdeild almenna íbúðakerfisins samkvæmt stefnunni gæti farið í 6% eftir tíu ár og þannig átt þátt í auknu jafnvægi á húsnæðismarkaði. Með markvissum aðgerðum til stuðnings tekju- og eignaminna fólks innan almenna íbúðakerfisins er ætlunin að auka framboð af öruggu og viðunandi leiguhúsnæði og stuðla að því að húsnæðiskostnaður sé í samræmi við greiðslugetu leigjenda.

Og við erum við lögð af stað. Nú þegar hefur um 6.500 íbúðum verið úthlutað eða þær fjármagnaðar í uppbyggingarfasa í hinu nýja húsnæðiskerfi sem byggt er á norrænni fyrirmynd. Við erum sem sagt komin af stað í hið norræna húsnæðisfyrirkomulag. Nánar tiltekið þá eru um 5.000 íbúðir fjármagnaðar í almenna íbúðakerfinu með stofnframlagi ríkis og sveitarfélaga og 1.500 íbúðir í hlutdeildarlánakerfinu, en það er úrræði fyrir fyrstu kaupendur undir ákveðnum tekjumörkum.

Að því sögðu er líka rétt að segja að hér er ekki verið að hverfa frá séreignarstefnu. Það er sú stefna sem við höfum haft hér á Íslandi. Langstærstur hluti fólks býr í eigin húsnæði. Hér er hins vegar verið að búa til aðstæður fyrir fjölbreyttari húsnæðismarkað til að mæta fólksfjölgun og auka valkosti fyrir fólk, valkosti um að eiga heimili sem eru grundvallarréttindi íbúa landsins. Forsenda þess er að til staðar séu húsnæðiskostir sem mæta einmitt þörfum mismunandi einstaklinga og fjölskyldna um allt land. Framboðið þarf því að vera fjölbreytt og henta mismunandi hópum.

Verkefnið er stórt og kallar á samhæfða vinnu ráðuneyta, sveitarfélaga, stofnana og annarra hagaðila. Samtal við sveitarfélögin um þessi mál hafa verið sett í forgang, m.a. með rammasamningi ríkis og sveitarfélaga um húsnæðisuppbyggingu og tímasetta aðgerðaáætlun. Nú hafa tvö sveitarfélög skrifað undir slíkan samning og fleiri munu gera það.  Sveitarfélögin skapa sér framtíðarsýn í uppbyggingu húsnæðis, bæði hvað varðar umfang nýrrar húsnæðisuppbyggingar, en einnig varðandi tegund og samsetningu húsnæðis.

Ég sagði áðan að við værum lögð af stað. Til marks um það þá eru níu frumvörp sem eru hluti aðgerðanna í húsnæðisstefnunni í tillögu til þingsályktunar um húsnæðisstefnu ýmist í vinnslu í ráðuneytinu eða hafa verið lögð fram hér á Alþingi nú þegar. Frumvörpin styðja við þau markmið sem stefnan byggir á. Samtals eru 43 aðgerðir sem ætlað er að ná fram markmiðum húsnæðisstefnunnar. Níu þeirra falla undir markmið um jafnvægi á húsnæðismarkaði, þ.e. framboðshlutann, 14 undir markmið um að skilvirkari stjórnsýslu og gæði íbúða í jafnvægi við umhverfið, aðrar 14 undir markmið um húsnæðisöryggi og jafnrétti landsmanna í húsnæðismálum og síðan 6 undir markmið um að framboð íbúða stuðli að virkum vinnumarkaði um land allt.

Virðulegi forseti. Eins og kom fram í upphafsorðum mínum þá markar þessi tillaga að þingsályktun um húsnæðisstefnu tímamót sem fyrsta heildstæða stefnan í húsnæðismálum á Íslandi af hálfu hins opinbera. Við höfum búið við það allt of lengi, í áratugi og  kannski ekki síst eftir bankahrunið, að húsnæðismarkaðurinn hefur sveiflast gríðarlega og haft veruleg áhrif á verðbólgu með tilheyrandi vaxtahækkunum sem koma niður á fjölskyldum og fyrirtækjum. Með þessari umfangsmiklu stefnu er eitt meginmarkmiðið að skapa til lengri tíma jafnvægi á húsnæðismarkaði sem gagnast ekki síst fyrstu kaupendum og þeim sem eru tekju- og eignaminni. Húsnæðisstefnan hefur því ekki einungis áhrif á lífsgæði fólks, ráðstöfunartekjur og húsnæðisöryggi; hún hefur áhrif á efnahagsmál þjóðarinnar.

Virðulegi forseti. Ég hef nú gert grein fyrir efni þingsályktunartillögunnar og legg til að henni verði að lokinni þessari umræðu vísað til hv. velferðarnefndar og 2. umræðu.



###

Virðulegur forseti. Ég myndi ekki taka undir það að menn hafi reynt að redda sér þarna út af þessu eða eitthvað slíkt. Fyrst og fremst held ég að það séu allir sammála um að þetta sé mjög stórt verkefni sem hafi vaxið mikið, þ.e. kostnaður við íslenskukennslu barna með annað tungumál, og að þetta sé sanngjarnt. Hitt er hins vegar umræða sem hægt er að taka. Það er auðvitað engin spurning og segir sig sjálft að þegar sveitarfélögum hefur fækkað úr 204 niður í 63 hefur á sama tíma litlum og óhagkvæmum skólum fækkað mjög mikið. Ein af þeim hugmyndum sem menn hafa verið með er að það væri í raun og veru minni þörf á jöfnun, það væri hægt að minnka sjóðinn, þ.e. sveitarfélögin fengju þar af leiðandi stærri hluta af þessum útsvarsstofni beint til sín og þar með myndu tekjur þeirra sveitarfélaga, eins og Reykjavíkurborgar, vaxa. En allar þessar pælingar verða auðvitað ekki að neinu þegar stærsta sveitarfélag landsins ákveður að fara í málaferli í raun gegn öllum hinum sveitarfélögunum í gegnum jöfnunarsjóðinn. Þá verður auðvitað engin samstaða í hópi sveitarfélaga. Þá getur ríkið sem frumkvæðisaðili að lagabreytingum ekki haft frumkvæði að því. Ég get sagt það í þessum ræðustól eins og bara alltaf að samtal er miklu skynsamlegra heldur en slagsmál og árásir, dómstólar, og væri hægt að finna leiðir til þess. Það er ekki hægt að gera hvort tveggja í einu.

###

Virðulegur forseti. Ég þakka hv. þm. Halldóri Auðar Svanssyni fyrir að taka þetta upp sérstaklega. Það er einfaldlega þannig að 1996, við þessa yfirfærslu, gerðu sveitarfélögin og ríkið samkomulag og því hefur verið fylgt eftir. Ég fór yfir af hverju það væri þörf á því, og við hv. þingmaður deilum þeirri skoðun að það sé skynsamlegt, að taka þennan þátt er varðar kostnað við börn með íslensku sem annað tungumál út fyrir sviga vegna þess að hann hefur gjörbreyst. Ég ætla líka að halda því fram að það hefði ekki verið neitt að því ef sveitarfélögin í landinu hefðu sameiginlega komið við 25 ára afmæli yfirfærslunnar eða eitthvað slíkt og sagt: Heyrðu, nú langar okkur að setjast niður með ríkinu og gera nýtt samkomulag. En því er ekki að heilsa. Reykjavíkurborg ákvað að fara í málaferli við ríkið og meðan Reykjavíkurborg er í málaferlum við ríkið er auðvitað ekki hægt að fara og semja við sama aðila á sama tíma um eitthvert nýtt samkomulag. Það er ekki hægt. Ég hefði kosið að menn hefðu farið aðrar leiðir, ég verð að segja alveg eins og er. Og ég verð líka að segja alveg eins og er að mér finnst ekki óeðlilegt að horfa á þetta samkomulag frá 1996 og segja: Við ætlum að virða það. Skoða síðan hvað hafi breyst í raun og veru. Þá komumst við að því að það sem hefur raunverulega breyst er til að mynda fjöldi erlendra íbúa og þar af leiðandi barna með íslensku sem annað tungumál og það er það sem við erum að leiðrétta hér í þessu frumvarpi. En hitt, að setjast niður með sveitarfélögunum í landinu öllum og þess vegna að horfa til nýs samkomulags ef á því myndi finnast einhver flötur — það væri ég til í. En ekki á sama tíma og er verið að draga ríkið fyrir dómstóla á grundvelli sem mér finnst hæpinn.

###

Virðulegur forseti. Já, hér er tvennt nefnt sem er áhugavert að koma inn á. Annars vegar var það þannig að þegar yfirfærslan varð 1996 var Reykjavíkurborg eins og hún er í dag langstærsta sveitarfélagið. Þá var bara sagt: Nú ætlum við að skipta kökunni öðruvísi, þið eruð með svo stóran hlut og fáið svo stóran hluta af þeim gjöldum eða tekjum sem fylgja að það er bara alveg eins og ríkið sé að þessu. Síðan hefur orðið umtalsverð breyting eins og hv. þingmaður nefndi og ég fór hérna yfir í ræðu minni, við erum komin með allt annað samfélag og ég held að þetta sé atriði sem meira og minna allir eru sammála um, þarna er eitt af stærstu verkefnum okkar framtíðar, þ.e. íslenskukennslu fyrir okkar nýja fólk sem er að flytja hingað með íslensku sem annað tungumál, ekki móðurmál, og við eigum að leggja áherslu á það. Það er eðlilegt að þau börn sem alast upp í Reykjavík fái þennan sama stuðning. Ég held að um þetta sé ekkert mikið deilt.

Varðandi síðan höfuðstaðarálagið þá hefur það alveg verið skoðað og gerðar greiningar. Hv. þingmaður nefnir hér tvo staði í Suðurkjördæmi, Árborgarsvæðið og Reykjanesbæ. Auðvitað væri hægt að nefna Múlaþing og það væri hægt að nefna Sauðárkrók og Ísafjörð, jafnvel Borgarnes, Akranes. Í ljós kemur að enginn af þessum stöðum er að taka á sig nákvæmlega það sama hvað varðar félagsþjónustuþáttinn eða menningarþáttinn. Ef við tökum bara Akureyrarbæ er hann sennilega að greiða um 500 milljónir árlega með Hofi, sem ekkert annað sveitarfélag er að gera með sinni menningarstofnun,  fyrir utan þessa flóknari, félagslegu þjónustu. Það eru líka að koma inn á mörg af hinum svæðunum tekjur vegna annarra þátta sem gera það að verkum að þessi þörf var ekki talin nauðsynleg. En síðan getur það gerst auðvitað á næstu fáum árum að þessi byggðarlög, sérstaklega þessi tvö sem hv. þingmaður nefndi, fari að þróast í áttina að verða kannski jafnvel stærri en Akureyrarsvæðið og taka þannig þungann á sig.

Forseti minnir hæstv. ráðherra á ræðutímann.

###

Virðulegur forseti. Ég þakka hv. þingmanni fyrir að vekja umræðu um þennan þátt því að því var haldið fram þegar þessar breytingar voru kynntar í samráðsgátt að þær væru til höfuðs minni sveitarfélögum, sem er rangt. Þetta er fyrst og fremst breyting á kerfinu vegna þess, eins og ég nefndi í inngangi mínum í ræðunni, að við getum einfaldlega ekki haldið áfram með fasteignaskattsumhverfið eins og það er og að hluta til var það farið að vinna gegn upphaflegu markmiði sínu. Síðan höfum við séð í vaxandi mæli með þessum miklu breytingum sem hafa orðið á sveitarfélagaskipaninni að kerfið sem var er fullt af veikleikum, er með ofjöfnun og hugsanlega vanjöfnun þannig að það eru ekki sambærilegir hlutir að gerast. Það er ekki beinlínis verið að setja þetta frumvarp þannig fram að það sé verið að þvinga fram sameiningar. Það eru hins vegar sett fram einhver mörk, um 2.000 og 7.000, sem eru kannski ábendingar um hvað það væri hagkvæmt í rekstri. Þannig gætu t.d. tvö 1.000 manna samfélög sameinast og gætu þar af leiðandi séð fyrir sér hvaða breytingar yrðu. Við erum hins vegar með annað fyrirkomulag nú þegar þar sem við erum að hvetja til sameiningar í gegnum jöfnunarsjóðinn. Ríkið setti þar ákveðna fjármuni inn og jöfnunarsjóður hefur verið að beina fjármunum þangað núna á síðustu árum í umtalsverðum mæli og sveitarfélögin fá verulegan fjárhagslegan hvata til sameiningar þannig að ég held að það sé ekki eitthvað sem togast á í sitthvora áttina í þessu. Hér er fyrst og fremst verið að búa til einfaldara, skilvirkara og gegnsærra kerfi sem tekur þá svolítið meira mark á þeim raunveruleika sem við búum við í dag með 63 sveitarfélög en ekki þá sögu að þetta er síðan 1937 og fyrir 30 árum voru þau 204.

###

Virðulegi forseti. Ég mæli hér fyrir frumvarpi til nýrra laga um Jöfnunarsjóð sveitarfélaga. Framlagning frumvarpsins er liður í framkvæmd stefnumótandi áætlunar í málefnum sveitarfélaga, en markmið hennar og áherslur eru m.a. að sveitarfélög á Íslandi verði öflug og sjálfbær vettvangur lýðræðislegrar starfsemi, að sjálfstjórn og ábyrgð sveitarfélaga verði virt og að tryggð verði sem jöfnust réttindi og aðgengi íbúa að þjónustu.

Í janúarmánuði 2023 skipaði innviðaráðherra starfshóp um endurskoðun á Jöfnunarsjóði sveitarfélaga og var markmið hans að bæta gæði jöfnunar, einfalda útreikninga og skipulag sjóðsins og tryggja að sjóðurinn fylgi þróun sveitarfélagagerðarinnar. Starfshópurinn byggði á vinnu verkefnisstjórnar sem ráðherra skipaði í apríl 2021 um endurskoðun á tekjustofnum sveitarfélaga en sá hópur lauk ekki störfum.

Frumvarp þetta byggir á vinnu starfshópsins hins vegar og með því eru lagðar til grundvallarbreytingar á almennum jöfnunarframlögum Jöfnunarsjóðs, að reglur um sjóðinn og starfsemi hans verði færðar úr lögum um tekjustofna sveitarfélaga og að sett verði ný heildarlög um sjóðinn. Auk þess eru lagðar til ýmsar aðrar breytingar sem hafa það að markmiði að einfalda regluverk sjóðsins og auka gagnsæi þess.

Áður en ég fjalla nánar um þær breytingar sem frumvarp þetta felur í sér tel ég rétt að ræða sérstaklega um tilgang sjóðsins og sögu hans. Í reynd má segja að nafn sjóðsins, jöfnunarsjóður, lýsi best þeim tilgangi sem að er stefnt með starfsemi hans og þeim þörfum sem honum er ætlað að leysa. Rekja má sögu jöfnunarsjóðs allt aftur til ársins 1932 en á þeim tíma var framfærsla tekjulágra eitt af aðalverkefnum sveitarfélaga, svo hefur gjarnan verið frá upphafi, og til að jafna stöðu þeirra var fjármagn tekið úr ríkissjóði til að endurgreiða þeim sveitarfélögum sem hallaði mest á vegna verkefnisins. Sérstakur jöfnunarsjóður var síðan settur á laggirnar árið 1937 með lögum nr. 60/1937 og frá þeim tíma hefur jöfnun á útgjaldaþörf sveitarfélaga vegna ákveðinna þátta í rekstri þeirra farið að mestu fram í gegnum jöfnunarsjóð.

Með breyttri verkaskiptingu ríkis og sveitarfélaga árið 1990 varð umtalsverð endurskoðun á starfsemi sjóðsins og má segja að þá hafi sjóðurinn tekið til starfa í núverandi mynd. Frá þeim tíma hefur hlutverk hans aukist verulega og honum hafa verið falin sífellt fleiri og stærri verkefni með sérstakri áherslu á jöfnunarhlutverk hans. Hlutverk sjóðsins jókst mikið árið 1996 við yfirfærslu alls grunnskólakostnaðar frá ríki til sveitarfélaga, sem gerðist 1. ágúst 1996, en um fimmtungur af því fjármagni sem fluttist til sveitarfélaganna í tengslum við yfirfærsluna rennur til jöfnunarsjóðs í dag.

Á árinu 2011 jókst hlutverk sjóðsins enn frekar þegar verkefni í tengslum við málefni fatlaðs fólks færðust frá ríki til sveitarfélaga. Eins og með grunnskólann rennur ákveðið hlutfall af útsvarstofni sveitarfélaga í sérdeild til jöfnunarsjóðs til að jafna fyrir ólíkum aðstæðum í rekstri í málaflokki fatlaðs fólks.

Skyldur sveitarfélaganna gagnvart íbúum þeirra hvíla á þeim óháð stærð þeirra og staðsetningu og markviss jöfnun er forsenda þess að öll sveitarfélög geti sinnt lögbundinni þjónustu við íbúa. Hún er forsenda og skapar skilyrði fyrir búsetufrelsi og jafnar lífsgæði um landið. Mikilvægt er að jöfnunarkerfið sé hlutlægt og byggi á traustum mælikvörðum og forsendum. Einnig er mikilvægt að jöfnunarkerfið rýri ekki athafnafrelsi sveitarstjórna eða dragi úr hvötum til umbóta og framfara.

Frá því að sjóðurinn tók til starfa í núverandi mynd hefur hann fengið sífellt meira vægi í tekjum sveitarfélaga eins og rakið er að framan. Á þessum tíma hafa jafnframt orðið miklar breytingar á sveitarfélagaskipan. Árið 1990 voru sveitarfélög 204 talsins en tíu árum seinna, um aldamótin síðustu, voru þau 124. Nú verða þau 63 bráðlega og hefur þeim því fækkað um 61 frá því á árinu 2000. Fækkun sveitarfélaga þýðir að mörg þeirra eru með miklar og flóknar útgjaldaþarfir. Mörg þeirra eru með marga þéttbýliskjarna og reka marga skóla sem margir hverjir eru óhagkvæmir í rekstri svo eitthvað sé nefnt. Engu að síður, þrátt fyrir þessa þróun, eru sveitarfélögin á Íslandi þó fámenn í alþjóðlegum samanburði en tíu þeirra eru með íbúafjölda undir 250 og 29 af þessum 63 eru með íbúa færri en 1.000.

Þrátt fyrir fækkun sveitarfélaga hefur regluverk sjóðsins ekki breyst mikið í áranna rás. Ég geri ráð fyrir að sveitarfélögum fækki enn frekar á næstu árum og því tel ég mikilvægt að sjóðurinn þróist í takt við þær breytingar sem hafa átt sér stað og eiga eftir að eiga sér stað á sveitarfélagagerðinni.

Virðulegi forseti. Nú mun ég gera nánari grein fyrir helstu nýmælum og breytingum sem felast í frumvarpi þessu. Hér er eins og áður segir lagt til að ákvæði laga er fjalla um Jöfnunarsjóð sveitarfélaga verði færð úr lögum um tekjustofna sveitarfélaga og að lögfest verði ný heildarlög um sjóðinn og starfsemi hans. Ástæður þess eru margvíslegar en fyrst og fremst er horft til þess að umfang sjóðsins hefur aukist verulega síðustu ár og því eðlilegra að fjallað sé um starfsemi sjóðsins í sérlögum. Þá er litið til þess að það felur að einhverju leyti í sér einföldun á regluverki sjóðsins að fjalla um starfsemi jöfnunarsjóðs í sérlögum.

Í hinu nýja frumvarpi er lögð til sú meginbreyting að tekið verði upp nýtt almennt jöfnunarframlag sem byggist á nýju jöfnunarlíkani. Hið nýja líkan byggist á tveimur meginstoðum, jöfnun vegna mismunandi tekjumöguleika og jöfnun vegna mismunandi útgjaldaþarfa, og tekur útreikningur nýja framlagsins tillit til beggja þátta. Nýju líkani er ætlað að leysa af hólmi núverandi tekjujöfnunar-, útgjaldajöfnunar- og fasteignaskattsframlag. Um er að ræða gagnsætt líkan sem sameinar ofangreind framlög í eitt framlag. Reiknireglu fyrir jöfnun vegna mismunandi tekjumöguleika er í 7. gr. til 8. gr. frumvarpsins og byggist á þremur lykilforsendum: Tekjum sveitarfélaga á mann, uppreiknuðum miðað við fulla nýtingu útsvars- og fasteignaskattsstofna eða svokölluðum hámarkstekjum þeirra, stærðaróhagkvæmni lítilla sveitarfélaga samanborið við stór sveitarfélög og heildarfjárhæð til úthlutunar vegna mismunandi tekjumöguleika og mismunandi útgjaldaþarfa.

Um jöfnun vegna mismunandi útgjaldaþarfa er fjallað í 9. gr. frumvarpsins. Hún miðar að því að koma til móts við mismunandi einkenni og breytileika sveitarfélaga með tilliti til landfræðilegra og lýðfræðilegra þátta. Breytileiki í útgjaldaþörf minnkar með aukinni stærð sveitarfélaga enda jafnast margir áhrifaþættir út í stærri sveitarfélögum. Reiknireglan byggir á forsendum um tekjur á hvern íbúa, landfræðilegum breytum eins og fjarlægðum, þörf fyrir snjómokstur o.fl., en einnig á lýðfræðilegum breytum eins og íbúasamsetningu eftir aldri og öðrum breytum sem hafa sannarlega áhrif á útgjaldaþörf. Breytum framlagsins er lýst vel í viðauka við frumvarpið. Útreikningi allra þessara framlaga er lýst ítarlega í greinargerð með frumvarpinu.

Ljóst er að núverandi fyrirkomulag jöfnunar endurspeglar ekki með nógu góðum hætti útgjaldaþarfir sveitarfélaganna í dag og við sjáum að dæmi eru um að sveitarfélög eru að fá of há framlög úr sjóðnum miðað við önnur sambærileg sveitarfélög. Með öðrum orðum má segja að opinbert fjármagn leiti til sveitarfélaga þar sem þess er ekki þörf.

Nýtt líkan tekst á við þennan galla núverandi kerfis og við sjáum að sambærileg sveitarfélög eru að fá sambærileg framlög í tillögu að nýju jöfnunarframlagi. Við komum því í veg fyrir það sem kallað er í jöfnunarfræðunum yfirjöfnun. Meira réttlæti og sanngirni	einkennir því tillögur að nýju jöfnunarkerfi. Þá fylgjum við þeirri jákvæðu þróun sem átt hefur sér stað í sveitarstjórnarkerfinu með fækkun sveitarfélaga. Einnig er gagnsæið meira í nýju kerfi og auðveldara fyrir sveitarfélögin að átta sig á forsendum framlaga.

Til viðbótar hinu nýja almenna jöfnunarframlagi er lagt til að veitt verði nýtt sérstakt framlag vegna sérstakra áskorana í starfsemi sveitarfélaga. Framlaginu er ætlað að mæta þeim áskorunum sem ekki verða jafnaðar í nýju líkani sjóðsins sem reiknað er með mjög almennum hætti. Á þetta helst við þar sem sérstaks byggðastuðnings þarf með og þar sem er um er að ræða sveitarfélög sem hafa einkenni þess að vera með útgjaldaþarfir sem einkenna borgir, svokallað sérstakt höfuðstaðarálag.

Höfuðstaðir sinna þjónustu sem önnur sveitarfélög sinna í minna mæli, eða sinna ekki. Slík þjónusta er til að mynda flókin og margþætt félagsleg þjónusta, til að mynda þjónusta við heimilislausa, viðburðir á sviði menningar og lista og lengi mætti telja áfram. Í skýrslu starfshópsins er bent á að slíkt álag eigi helst við um sveitarfélögin Reykjavíkurborg og Akureyrarbæ þar sem íbúar nærliggjandi sveitarfélaga sækja framangreinda þjónustu til þessara tveggja sveitarfélaga.

Gert er ráð fyrir að framlag vegna sérstakra áskorana verði hluti af sérstökum framlögum sjóðsins, sbr. 5. gr. frumvarpsins. Auk þess er lagt til að framlagið skiptist í annars vegar framlag vegna höfuðstaðarálags sem nemi 2,5% af ríkisframlagi til sjóðsins og hins vegar framlag vegna sérstaks byggðastuðnings sem nemi allt að 2,25% af ríkisframlagi til sjóðsins. Úthlutun sérstaks byggðastuðnings byggir á landfræðilegum og lýðfræðilegum aðstæðum sveitarfélaganna og annarra þátta er ráða stöðu sveitarfélaga í byggðalegu tilliti, svo sem vegna stóráfalla í atvinnulífi sveitarfélags, fjárhags þess o.fl. Ráðherra mun setja nánari ákvæði um þetta í reglugerð að fenginni umsögn Byggðastofnunar.

Nauðsyn framlags sem tekur á sérstökum aðstæðum í byggðalegu tilliti er augljós að mínu mati. Ljóst er að nýtt jöfnunarframlag nær ekki að fanga þessar sérstöku aðstæður sem skapast geta í dreifðum byggðum þessa lands. Ég tel að slíkt ákvæði sé forsenda þess að nýtt líkan sjóðsins verði að veruleika og vil minna á að Jöfnunarsjóður sveitarfélaga er sjóður hinna dreifðu byggða í bráð og lengd. Ég mun sem sveitarstjórnarráðherra alla tíð standa með þeim sveitarfélögum sem verða fyrir lækkun framlaga samkvæmt nýju líkani en eru jafnframt að kljást við það sem við höfum kallað byggðavanda.

Þá er einnig lagt til að sú breyting verði gerð á framlögum vegna nemenda með íslensku sem annað tungumál að Reykjavíkurborg eigi nú jafnframt rétt á slíkum framlögum. Við yfirfærslu grunnskólans árið 1996 var Reykjavíkurborg núllstillt hvað þessi framlög varðar en það má vera öllum ljóst að við búum við allt annað samfélag í dag en þá og því sanngjarnt að Reykjavíkurborg fái framlög vegna nemenda með íslensku sem annað tungumál. Útgjöld Reykjavíkurborgar hafa aukist mjög á síðustu árum hvað þennan málaflokk varðar og þarf mikill fjöldi barna sérstaka kennslu af þessum ástæðum í Reykjavík.

Eins og fram kom hér að framan er með frumvarpinu gert ráð fyrir því að breytingar verði gerðar á svo kölluðu fasteignaskattsframlagi og að það verði hluti hins nýja almenna jöfnunarframlags. Ástæður breytinganna eru raktar ítarlega í greinargerðinni með frumvarpinu, en útreikningar fasteignaskattsframlagsins hvíla á gömlum grunni sem ekki er lengur hægt að viðhalda. Þá er óumdeilt að framlagið er skatthvetjandi þar sem hærri álögur á eigendur fasteigna þýða hærri framlög úr sjóðnum.

Virðulegi forseti. Ég hef nú rakið í stórum dráttum helstu breytingarnar sem fylgja hinu nýja frumvarpi. Þær kerfisbreytingar sem frumvarp þetta hefur í för með sér, verði það að lögum, munu óhjákvæmilega leiða af sér breytingar á jöfnunarframlögum til sumra sveitarfélaga. Við innleiðingu er því gert ráð fyrir aðlögunartímabili og er lagt til að nýtt líkan jöfnunarframlaga verði innleitt í skrefum á fjögurra ára tímabili til þess að stuðla að fyrirsjáanleika í rekstri sveitarfélaganna.

Frumvarp til nýrra heildarlaga um Jöfnunarsjóð sveitarfélaga varðar mikla hagsmuni og snertir öll sveitarfélögin í landinu og þar með almenning allan. Því var sérstaklega vandað til verka og vandlega gætt að samráði við gerð frumvarpsins. Drög að skýrslu starfshóps um endurskoðun á regluverki Jöfnunarsjóðs sveitarfélaga og drög að frumvarpi til nýrra heildarlaga um Jöfnunarsjóð sveitarfélaga, sem byggðust á niðurstöðum starfshópsins, voru kynnt til umsagnar í samráðsgátt stjórnvalda. Þá var haldinn sameiginlegur kynningarfundur um efni frumvarpsins fyrir öll sveitarfélög landsins auk fjölda annarra kynningarfunda fyrir ýmist einstök sveitarfélög eða sveitarfélög á tilteknu landshlutasvæði. Alls bárust ráðuneytinu 38 umsagnir meðan á samráðinu stóð, flestar frá sveitarfélögum, eða 30 umsagnir. Nánar er gerð grein fyrir samráðinu, þeim umsögnum sem bárust og hvernig úr þeim var unnið í greinargerð með frumvarpinu.

Virðulegi forseti. Ég hef nú gert grein fyrir efni frumvarpsins í stórum dráttum og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.

###

Virðulegur forseti. „Hugsanlega“ er mjög mikilvægt orð í spurningu hv. þingmanns af því að satt best að segja höfum við annars vegar það sögulega sem við getum reynt að styðjast við og svo vitum við líka að náttúran er óútreiknanleg. Ég vil segja um það sem gengur á núna að miðað við þá getu sem við Íslendingar höfum byggt upp, skuldsetningu þjóðarbúsins, ríkissjóðs og annað, þá er nánast allt það sem við erum að horfa á núna innan þeirra marka að við getum leikandi ráðið við þetta sem samfélag og eigum ekki að vera í nokkrum vafa um að segja fólki það.

Auðvitað getur ýmislegt gerst á Íslandi sem gerir það að verkum að lífið verður eitthvað þyngra og erfiðara og þá er ég að tala um miklu stærri skala en hér er verið að ræða. En ég held líka að íslensk þjóð muni þá þétta raðirnar og taka höndum saman um það. Það er hins vegar rétt að við höfum auðvitað líka verið að undirbúa sitthvað fleira. Við höfum t.d. verið að byggja upp varaflugvelli á Egilsstöðum og Akureyri í því skyni að þeir geti þjónað einhvers konar alþjóðaflugi ef við erum að horfa á slíka hluti. Það hefur reyndar aðallega verið af manna völdum; það þarf tvo flugvelli hérna á suðvesturhorninu og af manna völdum hefur annar þeirra verið að hverfa.

###

Virðulegi forseti. Ég þakka hv. þingmanni fyrirspurnina og upprifjunina á hinu sögulega. Ýmsir kollegar hv. þingmanns í akademíunni hafa sagt okkur að í jarðsögulegu tilliti getum við hugsanlega verið komin inn í mjög langt tímabil jarðhræringa, ef menn taka þá sögu með. Auðvitað veit það enginn og við þekkjum því miður náttúruvá hringinn í kringum landið. Ég býst við að þessi hópur hér í þessum sal hafi oft talað við kollega sína, erlenda vini og kunningja og útskýrt fyrir þeim hvernig okkur dettur í hug að búa hérna. Við höfum oft svarað því að það sé einfaldlega vegna þess að við búum okkur undir þetta eins vel og við getum og sýnum ákveðið umburðarlyndi gagnvart náttúruöflunum. Það sé alveg rétt að stundum taki náttúran í taumana, hvort sem það eru snjóflóð, aurflóð eða jarðskjálftar — sem eru nú víðar en á Suðurlandi eða á Reykjanesi, eldsumbrot eru líka víðar en á Íslandi — en við sættum okkur við að búa hérna og setjum okkur plön.

Í þessu skyni, vegna spurningar hv. þingmanns, var annars vegar settur af stað hópur sem hefur verið að skoða innviði sérstaklega á Reykjanesi. Líka hefur verið settur á laggirnar hópur sem hefur verið að kortleggja náttúruvá Reykjanesskagans og suðvesturhornsins. Sérstakt verkefni sem var hjá innviðaráðherra fyrir nokkrum árum og er ekki búið varðaði Hvassahraun og hugsanlega uppbyggingu flugvallar. Það varðaði líka náttúruvá þess svæðis, sem er þá hluti af þessari heildarskýrslu um náttúruvá á Reykjanesi. Mér er ekki kunnugt um hvar nákvæmlega sú vinna er stödd. Ég átti eiginlega von á að hún væri komin fram en væntanlega vegna alls konar uppákomu í náttúrunni hafa þeir vísindamenn sem unnið hafa að þessu verið uppteknir við fleira en eitt.

###

Virðulegur forseti. Ég þakka hv. þingmanni fyrir að fara aðeins í dýpkun á þessu mikilvæga máli og ég tek bara undir að það er mikilvægt að geta komið til móts við minni aðila og það er auðvitað tilgangur þessarar breytingar, að færa svolítið þungann yfir á smærri aðila. Eins og kom fram í mínu fyrra andsvari er stærsti hlutinn að fara einmitt í kjördæmi hv. þingmanns, þ.e. á Norðurland eystra og Vestfirði, 46% umsókna eru frá Norðurlandi eystra en 20% frá Vestfjörðum. Það er þannig að 50% fara til fiskafurða, 20% í grænmeti, aðrar afurðir 10% og minna, eins og drykkjarvörur, kjötafurðir og önnur matvælaframleiðsla. En það er líka rétt að geta þess að gildistími þessara laga, þessarar svæðisbundnu flutningsjöfnunar, er til loka árs 2025. Það má því búast við að regluverkið verði tekið til frekari skoðunar og ávinningur af þessu áður en að þeim tíma kemur. Ég vil því bara hvetja þingmanninn og þingheim til að setja sig aðeins inn í það til að geta hjálpað til við þá endurskoðun, af því að ég er sammála þingmanninum, þetta er mikilvægt fyrir minni aðilana og þess vegna held ég að þessi breyting, ef af verður, sé mjög góð.

###

Virðulegur forseti. Styrkirnir skiptast þannig,  þetta eru bara upplýsingar úr skýrslunni og hv. þingmaður getur eins og aðrir hérna dýpkað þekkingu sína enn frekar ef hann vill, að um 46% umsókna koma frá Norðurlandi eystra, 20% af Vestfjörðum og önnur svæði eru með 10% eða minna. Framlögin eru vissulega ekki nema 60% af framreiknuðu framlagi frá árinu 2013 og væri auðvitað ágætt að hækka þau. En ég veit að hv. þingmaður á sæti í fjárlaganefnd og gerir sér þar af leiðandi mjög vel grein fyrir því að á þeim tímum sem við búum við í dag, í verðbólgu, er jú mikilvægt að halda frekar aftur af aukningu fjármuna í fjárlögum  en ella því að stærsta verkefnið er að ná niður verðbólgunni og vöxtunum. Það myndi örugglega gagnast þessum fyrirtækjum enn betur  en að bæta í alla peninga sem ríkið sendir út.

Að öðru leyti vil ég bara segja að kerfið og ferlið er í sjálfu sér mjög einfalt. Auðvitað má alltaf gera betur og er sjálfsagt að skoða það ef hv. þingmaður er með góðar hugmyndir og ábendingar um það.

###

Virðulegi forseti. Hér mæli ég fyrir frumvarpi um breytingu á lögum um svæðisbundna flutningsjöfnun, nr. 160/2011. Frumvarpið felur í sér minni háttar breytingar á þeim úthlutunarreglum sem gilda um flutningsjöfnunarstyrki sem veittir eru á grundvelli laganna. Styrkjunum, sem ætlað er að styðja við framleiðsluiðnað og atvinnuuppbyggingu á landsbyggðinni, var komið á með setningu laga um svæðisbundna flutningsjöfnun sem tóku gildi 1. janúar 2012. Var markmiðið að jafna flutningskostnað framleiðenda sem staðsettir eru fjarri innanlandsmarkaði eða útflutningshöfn og búa því við skerta samkeppnisstöðu vegna hærri flutningskostnaðar. Samkvæmt lögunum hefur Byggðastofnun umsjón með afgreiðslu flutningsjöfnunarstyrkja, leggur mat á umsóknir og kallar eftir þeim gögnum sem nauðsynleg eru. Frekari upplýsingar um svæðisbundna flutningsjöfnun er að finna í skýrslu innviðaráðherra sem gefin er Alþingi ár hvert um framkvæmd og þróun svæðisbundinnar flutningsjöfnunar.

Í skýrslu ráðherra um svæðisbundna flutningsjöfnun frá árinu 2022 er rakið að fjárheimildir ársins til veitingar styrkja voru 166,6 millj. kr. Þegar samþykktar umsóknir eru hærri en fjárveiting ársins að frádregnum kostnaði Byggðastofnunar eru styrkveitingar lækkaðar hlutfallslega í samræmi við það, sbr. 4. mgr. 6. gr. laganna. Samþykktar styrkumsóknir voru 242,4 millj. kr. á árinu 2022 og var útgreiðsluhlutfall því 67,4%. Í skýrslunni eru styrkveitingar jafnframt flokkaðar nánar, m.a. eftir atvinnugreinum og landsvæðum.

Tilefni þessa máls má rekja til þess að í þjónustukönnun innviðaráðuneytisins og stofnana á vegum þess sem fram fór haustið 2022 barst ráðuneytinu ábending um að flutningsjöfnunarstyrkir sem veittir eru á grundvelli laganna skiluðu sér ekki með nægilega sanngjörnum hætti til minni framleiðenda. Ráðuneytið leitaði því eftir afstöðu Byggðastofnunar og í svari stofnunarinnar sagði að borið hefði á gagnrýni frá umsækjendum um að lægstu styrkir væru of lágir en þeir sem sækja um lægstu styrkina eru almennt þeir sem standa höllustum fæti vegna smæðar sinnar. Hætti þeir að sækja um muni styrkfjárhæðir til stærri aðila aukast og samkeppnisstaða minni aðila því versna sem því næmi. Benti stofnunin á að í skýrslum ráðherra undanfarin ár um framkvæmd flutningsjöfnunarstyrkja komi fram að tíu stærstu styrkhafar hafi fengið um og yfir 50% af útgreiddum styrkjum. Lagði Byggðastofnun til að gerðar yrðu breytingar á úthlutunarreglum svæðisbundinnar flutningsjöfnunar til að auka styrkveitingar til minni framleiðenda og að reglurnar endurspegli betur hvernig framkvæmd vöruflutninga er háttað fyrir minni framleiðendur á landsbyggðinni.

Í frumvarpi þessu er horft til tillagna Byggðastofnunar og lagðar eru til tvær breytingar á úthlutunarreglum svæðisbundinnar flutningsjöfnunar sem hafa það markmið að auka vægi minni framleiðenda við úthlutun styrkjanna. Annars vegar er lagt til að endurgreiðsluhlutfall flutningskostnaðar verði hækkað þannig að framleiðendur á svæði þar sem sérstaklega er þörf á byggðastuðningi og er nánar skilgreint í lögunum geti sótt um 20% endurgreiðslu af flutningskostnaði ef lengd ferðar er 150–390 km og 30% endurgreiðslu ef ferð er lengri en 390 km. Framleiðendum á öðrum svæðum verði gert kleift að sækja um 10% endurgreiðslu ef lengd ferðar er 150–390 km en 15% endurgreiðslu ef ferð er lengri en 390 km. Hins vegar er lagt til að styrkveitingar verði ekki lækkaðar hlutfallslega á samþykktum umsóknum sem eru lægri en 1,25% af heildarfjárveitingu hvers árs.

Verði frumvarpið óbreytt að lögum er ekki gert ráð fyrir að það hafi áhrif á ríkissjóð en samfélagslegur ávinningur breytinganna felur fyrst og fremst í sér aukinn stuðning til minni framleiðenda á landsbyggðinni. Sem dæmi um áhrif breytinganna þá hefðu 48 umsóknir fengið fullan styrk ef 1,25% markið hefði verið til staðar í úthlutun ársins 2021 en 19 umsóknir hefðu fengið lækkun. Umsóknir þeirra fyrirtækja sem myndu fá lækkun voru árið 2022 að fjárhæð 3,3–28,9 millj. kr. þar sem hver umsókn var að meðaltali 10 millj. kr. og miðgildi 6,9 millj. kr.

Virðulegi forseti. Ég hef nú gert grein fyrir efni frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.

###

Virðulegi forseti. Ég mæli hér fyrir frumvarpi til laga um breytingu á umferðarlögum, nr. 77/2019. Með frumvarpinu er ætlunin að tryggja lagastoð til innleiðingar fimm reglugerða Evrópuþingsins og ráðsins og einnar tilskipunar. Efni frumvarpsins var að mestu lagt fram á 153. löggjafarþingi en hlaut þá ekki afgreiðslu.

Með frumvarpi þessu hafa ákvæði er varða innleiðingu reglugerða og tilskipunar Evrópuþingsins og ráðsins verið skilin frá öðrum ákvæðum og er um að ræða hreint innleiðingarfrumvarp. Þá hafa minni háttar leiðréttingar verið gerðar auk þess sem ákvæði til innleiðingar einnar gerðar til viðbótar hefur bæst við, sem ég mun gera nánar grein fyrir hér á eftir.

Með reglugerð Evrópuþingsins og ráðsins nr. 2018/956 er mælt fyrir um kröfur er varða vöktun og skýrslugjöf vegna koltvísýringslosunar og eldsneytisnotkunar nýrra þungra ökutækja. Eftirlitsstofnun EFTA, ESA, í tilviki EFTA-ríkjanna er veitt heimild til að leggja á sektir þegar skýrslugjöf framleiðenda ökutækja er ekki í samræmi við gerðar kröfur og ekki er hægt að réttlæta frávik frá þeim með fullnægjandi hætti. Felur frumvarpið í sér lagastoð heimildarinnar. Það skal þó tekið fram að nú um stundir er enginn framleiðandi ökutækja í skilningi reglugerðarinnar hér á landi og áhrif á innlenda aðila takmarkast sökum þess. Viðmiðunargildi fyrir koltvísýringslosun nýrra þungra ökutækja eru svo ákveðin samkvæmt reglugerð Evrópuþingsins og ráðsins nr. 2019/1242, og er henni einnig búin stoð til innleiðingar með frumvarpinu. Framleiðendum ökutækja eru samkvæmt henni veittar losunarheimildir og geta þeir hvort heldur sem er átt inneign eða staðið í skuld. Verði framleiðandi innan EFTA-ríkjanna talinn bera ábyrgð á umframlosun koltvísýrings á tilteknu skýrslutímabili frá og með árinu 2025 er ESA falið að leggja á gjald vegna hennar. ESA er samkvæmt núgildandi umferðarlögum heimilt að leggja á umframlosunargjald þegar vegið meðaltal útblásturs er yfir mörkum og er nú lögð til smávægileg orðalagsbreyting á ákvæðinu svo að heimildir ESA samkvæmt reglugerðinni falli einnig skýrlega þar undir. Benda má á að líkt og vegna fyrri reglugerðar er enginn framleiðandi ökutækja í skilningi reglugerðarinnar hér á landi og áhrif þessarar heimildar gagnvart innlendum aðilum því takmörkuð í ljósi þess.

Með reglugerð Evrópuþingsins og ráðsins nr. 2018/858 eru tilteknar breytingar gerðar á reglum um vélknúin ökutæki, eftirvagna þeirra og kerfi, íhluti og aðskildar tæknieiningar. Er aðildarríkjum samkvæmt henni skylt að tilnefna viðurkenningar- og markaðseftirlitsstjórnvald á þessu sviði. Hér á landi annast Samgöngustofa viðurkenningar ökutækja, íhluta o.fl. og er lagt til að mælt verði með skýrum hætti fyrir um það hlutverk í lögum. Þá er lagt til að Húsnæðis- og mannvirkjastofnun verði falið markaðseftirlit þar sem Samgöngustofa getur ekki með góðu móti sinnt því samhliða viðurkenningarhlutverki sínu án verulegra breytinga á skipulagi stofnunarinnar. Löggjafinn hefur þegar falið Húsnæðis- og mannvirkjastofnun markaðseftirlitshlutverk með lögum nr. 18/2021, um breytingu á lögum um Neytendastofu og fleiri lögum, varðandi stjórnsýslu neytendamála.

Með áðurnefndri reglugerð ESB er aðildarríkjum einnig falið að setja reglur um viðurlög við brotum markaðsaðila og grípa til ráðstafana til að tryggja að þeim sé beitt. Viðurlögin skulu vera skilvirk í réttu hlutfalli við brot og hafa varnaðaráhrif. Innan EES-svæðisins er ESA þá í ákveðnum tilvikum heimilað að leggja sektir á markaðsaðila vegna þess að ökutæki, kerfi, íhlutur eða aðskilin tæknieining uppfyllir ekki þær kröfur sem mælt er fyrir um. Til að svo megi verða þarf í umferðarlögum að heimila stofnuninni að leggja slíkar sektir á markaðsaðila. Heimildin hefur helst verið talin hafa þýðingu gagnvart framleiðendum ökutækja og viðurkenndum tækniþjónustum og er þá aðila ekki að finna hér á landi.

Með reglugerð Evrópuþingsins og ráðsins nr. 1054/2020 hafa breytingar verið gerðar á gildandi reglum um aksturs- og hvíldartíma ökumanna í farþega- og farmflutningum í atvinnuskyni. Meðal þeirra breytinga er að reglurnar taka nú til ökutækja að meðtöldum eftirvögnum eða festivögnum yfir 2,5 tonnum að heildarþyngd þegar um ræðir farmflutninga þvert á landamæri eða gestaflutninga en í gildandi umferðarlögum er kveðið á um að þær taki aðeins til ökutækja yfir 3,5 tonnum að heildarþyngd. Sökum þess er lagt til að ákvæðið verði lagað að þeim breytingum sem orðið hafa. Því til viðbótar er í reglugerðinni mælt fyrir um að flutningsaðili skuli skipuleggja vinnu ökumanns svo hann komist að jafnaði aftur á bækistöð flutningsaðilans þar sem hann hefur aðsetur og þar sem vikulegur hvíldartími hans hefst. Þá er flutningsaðila gert að skrásetja hvernig hann uppfyllir þær skyldur og geyma gögn þar um á athafnasvæði sínu til framvísunar að beiðni eftirlitsyfirvalda og að bera kostnað af hvíldaraðstöðu ökumanns sem er við störf fjarri eigin heimili. Í ljósi þessa er lagt til að reglugerðarheimild ráðherra verði skýrð og við hana aukið svo að nánar megi útfæra fyrrgreindar skyldur.

Þá hafa verið gerðar breytingar á reglum um endurmenntun ökumanna sem stjórna ökutækjum til farþega- og farmflutninga í atvinnuskyni og mælt er fyrir um í tilskipun Evrópuþingsins og ráðsins nr. 645/2018. Nánar tiltekið snúa þær að kröfum um að aðeins megi kenna tiltekinn hluta endurmenntunar í fjarnámi. Þó að fengist hafi ákveðin aðlögun að þessum kröfum hér á landi þarf að kenna einhvern hluta endurmenntunar í verklegu staðnámi. Er lögð til breyting á umferðarlögum til samræmis við það.

Við efni frumvarpsins eins og mælt var fyrir því á 153. löggjafarþingi hefur þá bæst ákvæði vegna innleiðingar reglugerðar Evrópuþingsins og ráðsins nr. 2022/1280 um sértækar og tímabundnar ráðstafanir í ljósi innrásar Rússlands í Úkraínu, varðandi skjöl fyrir ökumenn sem gefin eru út í Úkraínu í samræmi við löggjöf landsins. Með reglugerðinni er sameiginlegum ramma komið á um tímabundna viðurkenningu og útskipti ökuskírteina sem útgefin eru í Úkraínu og starfshæfnisvottorð ökumanna, sem aka ákveðnum ökutækjum í atvinnuskyni, eftir að handhafar þeirra hafa hlotið alþjóðlega vernd. Þá er einnig gert ráð fyrir mögulegri útgáfu ökuskírteina í stað þeirra sem glatast hafa. Það er í því skyni að draga úr álagi á einstaklinga sem njóta tímabundinnar verndar sem og yfirvöld. Með því má, auk þess að auðvelda daglegt líf fyrrgreinds hóps, stuðla að aðlögun hans hér að nýju samfélagi.

Rétt þykir í ljósi skýrleika að kveða sérstaklega á um að leiði það af skuldbindingum Íslands samkvæmt samningnum um Evrópska efnahagssvæðið að erlent ökuskírteini skuli gilda hér á landi vegna aðstæðna í útgáfuríkinu, eða að íslenskt ökuskírteini skuli útgefið í stað þess, skuli ráðherra mæla nánar fyrir um það í reglugerð.

Virðulegi forseti. Ég hef nú farið yfir helstu efnisatriði frumvarpsins og vísa að öðru leyti til frumvarpsins sjálfs og greinargerðar sem því fylgir. Það er mitt mat að samþykkt frumvarpsins komi til með að stuðla að auknu umferðaröryggi auk þess að stuðla að því að íslenska ríkið uppfylli alþjóðlegar skuldbindingar sínar. Legg ég því til að eftir 1. umræðu verði málinu vísað til hv. umhverfis- og samgöngunefndar og 2. umræðu.

###

Virðulegi forseti. Ég vil þakka fyrir málefnalega umræðu. Þó nokkrir þingmenn komu inn á sömu hluti svo að ég ákvað að koma í andsvar við hv. þingmann til að svara því. Til að mynda varðandi það sem hv. þingmaður endaði hér á, að vonandi eru breytingar í farvatninu svo að þörf fyrir stöðugt viðbótarhúsnæði verði minni. Það er mat Vinnumálastofnunar að kostnaður við að breyta fyrstu 1.000 íbúðunum verði 500–800 millj. kr. Svo verður það sífellt dýrara vegna þess að þá ertu kominn úr eignum ríkisins í aðrar íbúðir. Vonandi þurfum við ekki að fara lengra en í þessar 1.000 íbúðir. Það er margt sem bendir til að þörf verði á þessu eitthvað áfram. Ég er sammála því sem hér hefur verið nefnt um sveitarfélög og að mikilvægt sé að hlusta á raddir þeirra. Þess vegna tekur ein breyting í frumvarpinu frá því í vor til þess að gefinn er tveggja vikna viðbótarfrestur ef sveitarfélag óskar eftir því að fá viðbótarumsagnarfrest. Eftir sem áður verður synjunarvald hjá sveitarfélögum.

Svo langaði mig að nefna það að fjölmargir hér hafa komið inn á vandann við það að búa til tímabundið húsnæði og ég er algjörlega sammála því. Vandinn sem við stöndum frammi fyrir er sá að nú er fullt af íbúðum óleyfisíbúðir. Í þeim býr fólk. Við ætlum að bregðast við því seinna í vetur. Við erum hér komin í þann vanda að Vinnumálastofnun kemur fólki fyrir í búsetuúrræði. Þetta eru ekki íbúðir. Þetta er tímabundið búsetuúrræði. Þá tekur Vinnumálastofnun kannski óheppilegt húsnæði og óheppilega staði undir það. Kannski er þetta einfaldlega betri og skynsamlegri leið. Að minnsta kosti er verið að reyna að bregðast við með fyrirhyggju og undirbúningi í staðinn fyrir að sitja uppi með það að geta ekki brugðist við vandanum, eins og við sjáum á hinum almenna markaði þar sem fólk býr í óleyfi. Þar er ekkert eftirlit með öryggi, ekkert eftirlit með hollustuháttum og ekkert eftirlit með nokkrum sköpuðum hlut. Því miður höfum við séð hræðileg dæmi um það. Það er það sem við erum að reyna að bregðast við, bæði með því frumvarpi en einnig þessari aðferðafræði varðandi sífellt vaxandi fjölda innflytjenda.

###

Virðulegur forseti. Ég er ekki viss um að þær breytingar sem við höfum verið að gera geri það enn skýrara. Ég myndi t.d. taka undir það að það er mikilvægt að nefndin í sínum störfum, nefndaráliti eða einhverju slíku, myndi árétta það sérstaklega að um tímabundið úrræði sé að ræða og að það sé mikilvægt að fylgja því, sé hugmyndin að nýta húsnæðið til langvarandi íbúðabyggðar, og fara þá í gegnum ferlið. Ég vil hins vegar segja að það er líka mikilvægt að þingið átti sig á að það sem við erum að gera á sama tíma er að við erum að fara í stórfellda áætlun um húsnæðisuppbyggingu til að byggja þessar 5.000 íbúðir sem hér hafa verið ræddar. Í því samhengi erum við að leggja áherslu núna á þann þátt sem við getum gert, hið opinbera, í gegnum stofnframlög, í gegnum hlutdeildarlán, í gegnum þær íbúðir sem við höfum bein áhrif á og síðan auðvitað á hið augljósa, að skapa hér betri kjör, lægri verðbólgu og lægri vexti þannig að markaðurinn geti komið hingað inn af miklu meiri krafti og byggt húsnæði. Við þurfum framboð af húsnæði.

###

Virðulegi forseti. Mér er ekki nákvæmlega kunnugt um það. Eins og ég nefndi í inngangi mínum og í einhverju andsvarinu hefur Vinnumálastofnun verið að undirbúa sig ef þetta verður að veruleika. Hún horfir til fæðingarheimilisins við Eiríksgötu til að mynda sem fyrsta úrræðisins í þessum hluta. Ég held reyndar, ef ég rifja það upp, að á ráðherrafundi og í rökstuðningi hafi ástæðan fyrir því að menn óskuðu þess og hvöttu mjög til þess að þessi leið yrði farin, og að við í iðnaðarráðuneyti legðum fram þetta frumvarp, einfaldlega verið sú að menn voru búnir að teikna sig inn á það að þetta ferli yrði mjög þungt og erfitt. Þeir myndu aldrei ná því til að bregðast við þeim vanda sem við stæðum frammi fyrir á árinu 2023 eða 2024 og myndi það fyrst og fremst koma til álita seinna.

###

Virðulegi forseti. Ég tek undir síðustu orð hv. þingmanns um mikilvægi þess að nefndin fái allar nýjustu upplýsingar um þá þróun sem er að verða. Við óskum þess öll og vonum, held ég, að þörfin fyrir það að veita fólki alþjóðlega vernd minnki, og þar af leiðandi þörf fyrir búsetuúrræði, þó að ekki sé mjög friðvænlegt í heiminum í augnablikinu.

Staðreyndin varðandi þörfina í dag er hins vegar sú að þau búsetuúrræði sem Vinnumálastofnun vinnur með eru mörg hver óhentug. Það getur vel verið að það að þurfa að fara í sífellt verri úrræði meðan þörfin er fyrir hendi geti einfaldlega verið skárra eða betra í forgangsröðuninni heldur en að leita eftir svona leiðum.

Svo vil ég nefna að síðar í vetur mun ég væntanlega koma með frumvarp þar sem við munum heimila óleyfða búsetu tímabundið, þar sem við gerum kröfur um brunavarnir og hollustuhætti  til að taka á málum sem eru eftirstöðvar brunans á Bræðraborgarstíg og brunans í Hafnarfirði, sem eru kannski sambærilegar aðstæður fólks.

###

Virðulegi forseti. Ég er sammála hv. þingmanni varðandi þá staðreynd að það sé ekki sjálfvirkt þannig að þeir sem koma frá Venesúela og fá þessa viðbótarvernd — hún var gerð á aðeins  öðrum forsendum hjá kærunefndinni en hefðbundið er, þessi viðbótarvernd. Þegar þeirri niðurstöðu hefur verið breytt þá mun það án efa hafa áhrif. Hvenær nákvæmlega það fer að hafa áhrif og hvernig þau áhrif verða inn í þennan hluta, þ.e. þörfina á búsetuúrræðum Vinnumálastofnunar, er aðeins erfiðara að meta. Þess vegna eru nýjustu tölurnar sem við vorum með ekki síðan í vor, heldur að það séu um 100 á viku, þ.e. 1.500 til áramóta.Hvort sem það breytist síðan eftir það eða að Vinnumálastofnun geti á þessum tímapunkti endurmetið þessa þróun — ég vil bara hvetja nefndina til að kalla eftir upplýsingum frá Vinnumálastofnun og viðkomandi ráðuneyti. Ég hef þær ekki.



###

Virðulegi forseti. Það er alla vega ekki gefinn neinn afsláttur af brunavörnum og öryggi. Þetta búsetuúrræði fellur aðeins á milli flokka. Það er ekki gistiheimili, það er ekki almennar íbúðir,  þannig að það eru gerðar kröfur og heimild sett til slökkviliðs og brunavarna að gera þær kröfur til að ekki sé gefinn neinn afsláttur af þessu grundvallaröryggi sem varðar brunavarnir.

Ég er sammála hv. þingmanni. Það er alveg lágmark sem við þurfum að gera varðandi hollustuhætti, varðandi brunavarnirnar og það að húsin standi í það minnsta og þoli þann þunga sem í þeim verður.

###

Virðulegi forseti. Ég tek undir með hv. þingmanni að við þurfum auðvitað alltaf að gæta okkar. Ég vil nú kannski ekki taka undir að það sé fordæmalaus skortur á húsnæði, en því miður höfum við séð það of oft. Ég veit ekki hvenær það er verst og hvenær best eða skást. Þetta er auðvitað tímabundið úrræði. Þetta eru ekki íbúðir til varanlegrar búsetu heldur er þetta tímabundið búsetuúrræði þannig að umfjöllun um gæði snerist kannski fyrst og fremst að öryggi, hollustuháttum, brunavörnum og slíkum þáttum, að umhverfi, nærumhverfinu, og þetta á að vera til bráðabirgða. Þetta er tímabundið. Vilji menn hins vegar gera þetta að varanlegu þá þarf að fara í gegnum það ferli sem við þekkjum og hv. þingmaður er að segja að við þurfum að gæta betur að, þ.e. gæðunum og að þetta sé þá varanlegt húsnæði. Þá er hægt að gera þær kröfur til þess. En ég er alveg sammála hv. þingmanni. Við eigum að fara varlega þegar um svona hluti er að ræða. Einhver okkar muna alla vega eftir bröggum sem entust býsna lengi og var þörf á sem búsetuúrræði.

###

Virðulegur forseti. Þar sem málefni skipulags- og byggingarmála og reyndar brunavarnir húsa heyra undir innviðaráðuneyti þá er mér falið að koma með þetta frumvarp til að búa til þennan farveg. Það er gert að ósk Vinnumálastofnunar og félags- og vinnumarkaðsráðherra eða -ráðuneytis til að hægt sé að grípa utan um vandann. Þannig að ég verð að viðurkenna, þótt ég þekki auðvitað af fjölmiðlaumræðu einstök mál, þá er það ekki af þeirri þekkingu sem ég myndi vilja geta fært úr ræðustól Alþingis um hvaða húsnæði kemur til greina. En ég ætla bara að gefa mér að það komi til greina ef þetta verður í fyrstu lotu kannski ríkishúsnæði sem gæti dekkað kannski þennan þúsundfjölda. Ef meira þyrfti til þá er ekkert útilokað að það komi til einhverra einkaaðila í næstu lotu. En það verður þó háð sem sagt beiðnum um undanþágu frá Vinnumálastofnun til skipulagsstofnunar og síðan þetta ferli sem er þó lagt hér til.

Varðandi síðan bara spána um 6.500. Þá eru þetta einfaldlega þær tölur sem voru birtar hér til grundvallar í vor þegar frumvarpið lagði af stað.

###

Virðulegur forseti. Það segir sig auðvitað sjálft eðlilega að þörfin eftir þessu húsnæði fer auðvitað eftir þeim fjölda sem hingað sækir og þetta voru spár. Mér er ekki kunnugt um annað húsnæði en ég nefndi hérna, sem sagt fæðingarheimilið við Eiríksgötu, þó að sjálfsagt séu þeir aðilar, þ.e. Vinnumálastofnun og félags- og vinnumarkaðsráðuneyti sem fara með þessi málefni, búnir að liggja aðeins yfir því og áttað sig á því að þessi fyrstu fjögur úrræði með allt að 250 manns fyrir 1.000 íbúa væri kannski hægt að skapa innan einhverra ríkiseigna. Mér er ekki kunnugt um annað en það sem ég nefndi hérna í álitinu og auðvitað vitum við ekki nákvæmlega hver þörfin verður. Það fer auðvitað eftir því hversu margir banka á dyrnar og það byggði á spá Vinnumálastofnunar og ráðuneytis félags- og vinnumarkaðsmála frá því fyrr í sumar eða fyrr í vor.

###

Virðulegi forseti. Ég mæli hér fyrir frumvarpi til laga um breytingu á ýmsum lögum vegna tímabundinna undanþágna frá skipulags- og byggingarlöggjöf og skipulagi. Frumvarpið var lagt fram á 153. löggjafarþingi og er nú endurflutt. Gerðar hafa verið minni háttar breytingar á frumvarpinu að teknu tilliti til þeirra athugasemda sem bárust í umsögnum um málið til efnahags- og samgöngunefndar. Frumvarpið er liður í samhæfingu aðgerða stjórnvalda vegna málefna umsækjenda um alþjóðlega vernd og hefur það að markmiði að bregðast við bráðavanda í húsnæðismálum þessa hóps sem stjórnvöld standa nú frammi fyrir. Staðan er sú að aldrei hafa fleiri komið til landsins á flótta en nú. Fjöldi þeirra frá 1. janúar í fyrra og fram í október á þessu ári er orðinn meiri en samanlagður fjöldi allra umsækjenda um alþjóðlega vernd á Íslandi á sex ára tímabili þar á undan, þ.e. 2016–2021. Frá áramótum hafa nú þegar komið 3.384 sem er hærri tala en árlegur heildarfjöldi umsækjenda var á tímabilinu 2016–2021. Árlegur heildarfjöldi var þá til samanburðar á bilinu 654–1131 á ári hverju. Aldrei hafa því fleiri sótt um alþjóðlega vernd á einu ári en í fyrra en þá var heildarfjöldi umsækjenda tæplega 4.500. Samkvæmt spá Útlendingastofnunar er gert ráð fyrir að fjöldi umsókna um vernd á þessu ári verði á bilinu 4.500–6.500 og yrði þá um að ræða mestan fjölda umsækjenda um alþjóðlega vernd á einu ári frá upphafi.

Á meðan umsækjendur um alþjóðlega vernd bíða niðurstöðu umsóknar dvelja þeir í búsetuúrræðum á vegum Vinnumálastofnunar. Um mitt ár í fyrra dvöldu þannig um 700 umsækjendur í slíkum búsetuúrræðum en nú dvelja um 2.100 umsækjendur í húsnæði á vegum stofnunarinnar. Hefur því fjöldi umsækjenda í slíkum búsetuúrræðum þrefaldast á einu ári. Samkvæmt uppfærðum upplýsingum frá Vinnumálastofnun má gera ráð fyrir að fjöldi umsækjenda sem þurfi húsnæði á viku hverri verði um 100 manns og afla þurfi húsnæðis fyrir 1.500 umsækjendur fyrir lok árs. Skýrist það af því að fjöldi þeirra sem þurfa á húsnæði að halda á hverjum tíma er mun meiri en fjöldi þeirra sem fara úr húsnæðisúrræðum stofnunarinnar á hverjum tíma. Bætist því sífellt við húsnæðisþörfina.

Samkvæmt spá Vinnumálastofnunar er gert ráð fyrir að stofnunin þurfi að hafa yfir að ráða húsnæði fyrir um 4.500 umsækjendur 1. janúar næstkomandi sé miðað við 80% nýtingu á húsnæði. Jafnframt er enn fyrirséð að mati stofnunarinnar og félags- og vinnumarkaðsráðuneytis, sem fara með málefni umsækjenda um alþjóðlega vernd, að á komandi vikum og mánuðum muni ekki takast að tryggja nægilega mikið af hentugu íbúðarhúsnæði á leigu fyrir umræddan hóp. Því er nauðsynlegt að stjórnvöldum gefist kostur á að nýta annað húsnæði, svo sem skrifstofuhúsnæði í eigu ríkisins, sem tímabundin búsetuúrræði fyrir umsækjendur um alþjóðlega vernd. Hér er m.a. horft til húsnæðis gamla fæðingarheimilisins við Eiríksgötu. Þar sem slíkt húsnæði hefur ekki verið ætlað til búsetu þyrfti alla jafna að sækja sérstaklega um byggingarleyfi fyrir breyttri notkun húsnæðisins til búsetu og þyrfti sú notkun jafnframt að vera heimili á viðkomandi svæði samkvæmt aðal- eða deiliskipulagi hlutaðeigandi sveitarfélags eða viðeigandi breytingar gerðar á skipulaginu til að heimila slíka notkun.

Virðulegi forseti. Bregðast verður þegar í stað við skorti á húsnæði fyrir þá sem koma hingað til lands í leit að alþjóðlegri vernd. Því er frumvarpi þessu ætlað að flýta fyrir því að unnt verði að taka fyrrgreint húsnæði og sambærilegt til notkunar sem tímabundin búsetuúrræði. Til að svo megi verða er lagt til að heimilt verði að víkja tímabundið frá almennum skilyrðum og ferlum skipulags- og mannvirkjalöggjafarinnar sem og skipulagi viðkomandi sveitarfélags til að heimila til bráðabirgða breytta notkun slíks húsnæðis til búsetu.

Ég mun nú gera stuttlega grein fyrir helstu efnisatriðum frumvarpsins. Með frumvarpinu er lagt til að Skipulagsstofnun verði fengin heimild til að veita undanþágu frá lögum um mannvirki, lögum um brunavarnir, lögum um hollustuhætti og mengunarvarnir, skipulagslögum, þeim reglugerðum sem settar hafa verið á grundvelli umræddra laga, svo og frá skipulagi hlutaðeigandi sveitarfélags til að heimila breytta notkun húsnæðis sem tímabundins búsetuúrræðis. Hér er átt við húsnæði sem fyrir er á húsnæðismarkaði en ekki nýja húsnæðisuppbyggingu. Gert er ráð fyrir að Vinnumálastofnun óski eftir slíkri undanþágu og óskað verði eftir umsögn hlutaðeigandi sveitarfélags sem hafi tvær vikur til að veita umsókn ef það gerir athugasemd við veitingu undanþágunnar.

Í þessu sambandi er sú breyting gerð á frumvarpinu að Skipulagsstofnun verði fengin heimild til að framlengja þann frest um allt að tvær vikur óski sveitarfélag þess. Þá er áfram lagt til grundvallar að mæli sveitarfélög gegn veitingu undanþágu í umsögn sinni skuli Skipulagsstofnun synja undanþágubeiðninni. Undanþága verði þannig aðeins veitt að uppfylltum eftirfarandi skilyrðum og óheimilt verði að taka húsnæði í notkun til búsetu fyrr en þau hafa öll verið uppfyllt. Í fyrsta lagi þarf vottorð vegna öryggis- og lokaúttektar húsnæðis að liggja fyrir til staðfestingar á að um fullklárað húsnæði sé að ræða sem uppfylli viðkomandi öryggiskröfur miðað við samþykkta notkun þess. Þar sem húsnæðið er í framhaldinu ætlað til búsetu er jafnframt lagt til að húsnæðið þurfi að uppfylla viðeigandi kröfur um brunavarnir, öryggi og hollustuhætti og það staðfest með sérstakri skoðun byggingarfulltrúa, slökkviliðs og heilbrigðiseftirlits áður en húsnæðið er tekið í notkun.

Haft var samráð við Slökkvilið höfuðborgarsvæðisins við vinnslu frumvarpsins varðandi þær kröfur sem þar eru settar fram um brunavarnir. Lagt er til að sérstök brunahönnun skuli fara fram á húsnæðinu sem slökkviliðið þarf að samþykkja. Slökkviliðinu verði þannig falið mat á því að brunavarnir séu fullnægjandi miðað við hina fyrirhuguðu notkun húsnæðisins. Geta þar komið til sérstakrar ráðstafanir, svo sem kynning á flóttaleiðum þegar flutt er í húsnæðið og öryggisgæsla. Gert er ráð fyrir að slökkviliðið geti leitað til Húsnæðis- og mannvirkjastofnunar, HMS, eftir nánari leiðbeiningum eða ráðgjöf um framkvæmdina eftir því sem þörf er á. Standi til að gera breytingar á burðarþoli, raflögnum eða öðrum lögnum, svo sem vatns- eða loftræstilögnum, er einnig gert ráð fyrir að fara þurfi fram viðeigandi hönnun hvað þær breytingar varðar.

Með sama hætti er gert ráð fyrir að húsnæðið uppfylli, samkvæmt mati heilbrigðiseftirlits, viðeigandi kröfur um hollustuhætti miðað við fyrirhugaða notkun þess. Víkja megi þó frá einstökum skilyrðum, svo sem um fjölda handlauga í húsnæðinu. Aftur á móti er ekki gert ráð fyrir að heimilt verði að víkja frá skilyrðum um almennt öryggi skv. 12. kafla byggingarreglugerðar. Áður en húsnæði verður tekið í notkun þurfi skoðun byggingarfulltrúa, slökkviliðs og heilbrigðiseftirlits að hafa farið fram til staðfestingar, eins og áður var nefnt, á því að viðeigandi kröfur um öryggi, brunavarnir og hollustuhætti séu uppfyllt. Þá er einnig lagt til að húsnæði geti ekki verið á landnotkunarsvæði sem skilgreint er sem iðnaðarsvæði samkvæmt skipulagsreglugerð. Skýrist það af mengunarhættu sem getur verið til staðar á slíkum svæðum. Jafnframt verði hámarksfjöldi einstaklinga í hverju búsetuúrræði 250 manns en þó ekki meira en húsrúm leyfir með tilliti til öryggis íbúanna. Hvað nærumhverfi varðar er lagt til að húsnæðið þurfi að vera í nálægð við skóla ef búsetuúrræðið er m.a. ætlað börnum. Einnig þurfi að lágmarki að uppfylla meiri hluta eftirfarandi fimm skilyrða um að húsnæði sé í fyrsta lagi í göngufæri við verslun og þjónustu, í öðru lagi í göngufæri við almenningssamgöngur eða að aðgengi að þeim sé að öðru leyti tryggt með sérstökum ráðstöfunum Vinnumálastofnunar, í þriðja lagi innan fjölbreyttrar og blandaðrar byggðar þar sem fjölbreytt þjónusta standi til boða, í fjórða lagi innan eða í jaðri íbúðabyggðar og í fimmta lagi í göngufæri við friðsæl og heilnæmi útivistarsvæði.

Lagt er til að í undanþágubeiðni skuli gerð grein fyrir þeim ákvæðum hlutaðeigandi löggjafar sem Vinnumálastofnun óskar eftir undanþágu frá. Þar skuli einnig gerð grein fyrir fyrirkomulagi lóðar, m.a. varðandi aðkomu, bílastæði, sorplosun, dvalarsvæði og öryggi barna og ungmenna á lóð og í nærumhverfi, eftir því sem við á. Þá beri enn fremur að gera grein fyrir því hvaða starfsemi sé á lóðinni og/eða í viðkomandi húsnæði og rökstutt að búsetuúrræði og viðkomandi starfsemi geti farið saman í sama húsnæði og/eða á sömu lóð. Þess má þó geta að úttekt slökkviliðs á brunavörnum tekur einnig til þess hvort unnt sé að starfrækja búsetuúrræði í viðkomandi húsnæði í ljósi nærliggjandi starfsemi. Jafnframt er lagt til að koma skuli fram í undanþágubeiðninni hvort vatns- og fráveitukerfi muni anna þörfum að mati hlutaðeigandi veitufyrirtækis sé það nýtt sem tímabundið búsetuúrræði. Enn fremur er lagt til að Skipulagsstofnun hafi sjálfstæða heimild til að synja um undanþágu þótt framangreind skilyrði séu uppfyllt ef heildstætt mat á aðstæðum mælir gegn veitingu hennar, þ.e. undanþágunnar. Áður en til synjunar kemur skuli afla umsagnar viðeigandi stjórnvalda um þær aðstæður og sjónarmið sem liggja til grundvallar matinu. Telji stofnunin að synja beri um undanþágu skuli hún senda rökstudda tillögu um það til ráðherra til staðfestingar á synjun. Aftur á móti er ekki gert ráð fyrir að unnt verði að bera ákvörðun um veitingu undanþágu undir æðra stjórnvald heldur verði slík ákvörðun endanleg á stjórnsýslustigi.

Þá er lagt til að viðkomandi sveitarfélagi beri að tilkynna lóðarhöfum og nágrönnum í grenndinni um breytta notkun viðkomandi húsnæðis til búsetu áður en það er tekið til þeirrar notkunar, þótt ekki sé gert ráð fyrir að hin breytta notkun verði grenndarkynnt. Einnig er gert ráð fyrir að Vinnumálastofnun veiti slökkviliði nauðsynlegar upplýsingar um það fólk sem býr í húsnæðinu í því skyni að fyrir liggi réttar upplýsingar ef hætta steðjar að. Enn fremur er lagt til að slökkviliðið verði heimill aðgangur að húsnæðinu til skoðunar og eftirlits, þar á meðal til myndatöku. Þá er gert ráð fyrir að ráðherra verði fengin heimild til að setja nánari fyrirmæli með reglugerð um framkvæmd ofangreindra atriða, þar á meðal um kröfur til brunavarna, öryggis og hollustuhátta. Í ljósi athugasemda umsagnaraðila við frumvarpið á síðasta löggjafarþingi er lagt til að tekið verði fram að við setningu slíkra reglugerðarfyrirmæla skuli samráð haft við Húsnæðis- og mannvirkjastofnun, Skipulagsstofnun og Umhverfisstofnun.

Virðulegi forseti. Lagt er til að heimild til að veita umræddar undanþágur verði tímabundin og falli úr gildi 1. júní 2025. Jafnframt er gert ráð fyrir að undanþágur frá viðeigandi skilyrðum og ferlum skipulags- og byggingarlöggjafarinnar og eftir atvikum skipulagi hlutaðeigandi sveitarfélags verði aðeins veitt til bráðabirgða til 18 mánaða. Standi til að nýta húsnæðið lengur sem tímabundið búsetuúrræði beri því innan þess tíma að hefja ferlið til að afla tilskilinna leyfa. Skulu þau leyfi liggja fyrir innan þriggja ára frá því að undanþága var veitt. Fáist ekki leyfi fyrir breyttri notkun húsnæðisins þannig að búseta verði þar heimil til frambúðar, beri að rýma húsnæðið eigi síðar en þremur og hálfu ári frá því að undanþágan var veitt og láta af notkun þess til búsetu. Samkvæmt mati á kostnaðaráhrifum frumvarpsins er talið að það muni ekki hafa bein fjárhagsleg áhrif. Þær breytingar sem þar eru lagðar til geta aftur á móti haft í för með sér afleiddan kostnað en það vegna þeirra breytinga sem gera þarf á umræddu húsnæði til að það uppfylli þau skilyrði sem sett eru í frumvarpinu.

Virðulegi forseti. Ég tel mikilvægt að þær lagabreytingar sem hér hafa verið kynntar nái fram að ganga til að unnt sé að tryggja þeim húsnæði sem hingað leita eftir alþjóðlegri vernd. Að öðrum kosti þyrfti Framkvæmdasýslan – Ríkiseignir að fara eftir hefðbundnu ferli til að sækja um heimild fyrir breyttri notkun húsnæðis til búsetu. Slíkt ferli tæki lengri tíma en sú leið sem lögð er til með frumvarpinu og þyrfti því að leita annarra húsnæðislausna í millitíðinni, svo sem með því að taka á leigu húsnæði sem hentar síður undir tímabundið búsetuúrræði eða með fjöldahjálparstöðvum. Ljóst er að þær ráðstafanir fælu einnig í sér umtalsverðan afleiddan kostnað fyrir ríkissjóð.

Ég hef nú þegar gert grein fyrir helstu efnisatriðum frumvarpsins og legg til að því verði að lokinni þessari umræðu vísað til hv. umhverfis- og samgöngunefndar og 2. umræðu.

###

Virðulegur forseti. Andsvar er kannski stórt orð, ætli þetta sé ekki meira meðsvar. Mig langaði bara að koma hérna upp undir lokin á þessari umræðu og taka undir með hv. þingmanni. Mörgu af því sem kom fram í þessari fyrstu flugstefnu okkar hefur okkur auðnast að koma á dagskrá og þetta er ákaflega mikilvægur hluti af því, þ.e. menntunarhlutinn. Það þarf að átta sig á því hversu mikilvægur  fluggeirinn er á Íslandi og hversu stórt umfang hann hefur í hlutfalli við aðrar þjóðir, og þar af leiðandi atvinnugreinin í heild sinni, sem er auðvitað umtalsvert meira  en við þekkjum á nánast nokkru öðru byggðu bóli.

Svo vil ég líka nefna, af því að hv. þingmaður fjallaði í fyrri ræðu sinni um að útgjöldin vegna varaflugvallargjaldsins væru lægri heldur en væntar tekjur, að þetta er eitthvað sem kemur mér á óvart og ég held að það sé ekki raunin. En við skulum bara fara betur yfir það og koma upplýsingum til þingmannsins og eins til nefndarinnar ef þarf.

Síðan vildi ég nefna hérna einn punkt sem margir ræddu, að þetta væri óljóst, þ.e. það væri ekkert að marka 15 ára áætlanir. Það er auðvitað þannig að við erum að tala um samgöngur sem eru gríðarlega umfangsmiklar og stórar og sum verkefni eins og Fjarðarheiðargöng taka sjö ár í framkvæmd, Sundabrautin fimm ár og kannski er undirbúningstíminn að þeim jafn langur og framkvæmdatíminn þannig að þetta eru kannski 15 ár og mikilvægt að hafa þann tíma undir. Síðan erum við með fimm ára fjármálaáætlanir sem breytast árlega og svo erum við með eins árs fjárlög sem taka af skarið um það hvaða peninga við höfum á hverjum tíma. Það er því ekkert skrýtið að það sé einhver óvissa um það hvað gerist eftir 13, 14, 15 ár.

Svo vildi ég bara í lokin þakka fyrir meira og minna jákvæðar umræður um samgönguáætlun og heilt yfir málefnalegar.

###

Virðulegur forseti. Í þessum verkefnum sem við vinnum að í samgönguáætlun og reyndar líka hjá Betri samgöngum þá eru fjögur, ég hef einhvern tíma nefnt fimm, hönnunarstig: skilgreining, frumdrög, forhönnun og verkhönnun. Þau fara frá því að vera með allt að 70% óvissu niður í 15%, mínus 5–15% þannig að verkefnin breytast. Ég er einfaldlega samgönguráðherra en ekki umferðarsérfræðingur. Það eru umferðarsérfræðingar sem leggja til hugmyndir um það hvernig hægt sé að koma fyrir fleiri bílum og hvaða leiðir séu til þess. Ein leiðin er Sæbrautarstokkur. Ég treysti þeim af því að ég hef ekki vit til þess að halda öðru fram þó að ég sé samgönguráðherra. Sjálfsagt getur nefndin fengið upplýsingar hjá þessum aðilum sem eru að véla um þetta, teikna og hanna og setja inn í umferðarlíkön um það hvernig hlutirnir ganga fyrir sig til þess að fá betri upplýsingar og skilja þá af hverju það er nauðsynlegt að hafa Sæbrautarstokk til að taka við þeirri umferð sem þar birtist. Ég einfaldlega trúi þessum sérfræðingum sem við erum með í vinnu til þess að gera það.

Mig langaði bara að koma örstutt inn á það sem hv. þingmaður var að tala um flugstöðina í Reykjavík. Isavia er auðvitað að byggja flugstöðina á Akureyri og á þessar flugstöðvar. Ef Isavia fær það verkefni að gera þetta þá finna þeir bara bestu leiðina til þess og ef það eru einhverjir aðilar sem eru tilbúnir til að gera það með hagkvæmari hætti en Isavia er örugglega hægt að skoða það. Ég er sammála hv. þingmanni um að þetta er verkefni sem er þess eðlis. Það hafa hins vegar engir staðið í röð til að gera það hingað til enda er húsið hálfgerð hörmung að sjá og þjónustar ekki fólk með almennilegum hætti, sem ég held að við báðir getum verið sammála um.

###

Frú forseti. Ég þakka hv. þingmanni fyrir sína ræðu. Hann kom aðeins inn á hluti sem mér fannst nauðsynlegt að skýra strax. Ég hef heyrt hv. þingmann halda því fram áður að hann skilji ekkert í því hvaða samhengi sé á milli Sundabrautar og Sæbrautarstokks. Þá langar mig að útskýra það í mjög einföldu máli. Það hefur alla tíð verið ákveðin forsenda að koma þeirri umferð sem kæmi í gegnum Sundabraut, þegar hún kæmi inn á Sæbrautina, einhvern veginn fyrir og það að koma Sundabrautinni á núna í núverandi vegakerfi þar sem ekki væri stokkur eða mislæg gatnamót eða eitthvað annað til að taka við þessari umferð, væri ógerlegt. Þess vegna hangir þetta saman og þess vegna er verið að reyna að raða þessum verkefnum þannig í tímaröð að þau taki við. Það sama gildir auðvitað um viðbragðshúsið, öryggishúsið sem átti að byggja þarna. Það þýðir ekkert að byggja hús þar sem ekki er komist út á greiðfæran aðalveg til að geta bjargað fólki, ekki satt, hv. þingmaður? Mér finnst þetta nokkuð augljóst. Hv. þingmaður má þá útskýra fyrir fólki að það sé ekkert mál að fá 40.000 bíla inn á Sæbrautina ofan í það sem gerist núna og það hafi engin áhrif. Ég held að það sé nokkuð augljóst að Sæbrautarstokkurinn og Sundabrautin hanga saman og eru forsenda hvort annars, það er nokkuð augljóst.

Síðan langar mig að nefna, af því að hér hefur aðeins verið fjallað um gjaldtökuna og hún sé þreföld: Hún er auðvitað ekki þreföld þó að það séu þrír ólíkir flokkar, gjaldtakan er auðvitað nokkuð einsleit. Jarðgöng eru að meira og minna leyti úti á landi. Samgöngusáttmálinn er meira og minna hér á höfuðborgarsvæðinu, eðlilega, þetta er samgöngusáttmáli höfuðborgarsvæðisins. Samvinnuleiðirnar eru síðan þar sem umferðin er hvað mest og nýlegur þungi og mikilvægt að flýta verkefnum. Allt þetta og þessi breyting með orkuskiptunum, úr bensín- og dísilgjaldi, er verkefni sem er hjá verkefnastofu sem er sameiginlegt verkefni þriggja ráðuneyta. Nákvæmlega hvenær tillagan kemur og verkefnið inn þori ég ekki að fullyrða. En þetta er ekki mismunandi gjaldtaka. Hún er einmitt gerð til þess að það sé samræmi og það greiði allir inn í það sama hvar þeir keyra á landinu.

###

Frú forseti. Það var tvennt sem mig langaði aðeins að koma inn á í ræðu hv. þingmanns. Það er bara rétt að brýrnar yfir Skjálfandafljót og Laxá  eru barn síns tíma og þurfa auðvitað að komast hraðar á dagskrá. Ég nefndi það í inngangsræðu minni að núverandi rammi til framkvæmda fyrstu fimm árin er í anda fjármálaáætlunar. Ef við sjáum fyrir okkur að það skapast meira svigrúm þá er þetta auðvitað eitt af þeim verkefnum sem hljóta að koma til álita að reyna að flýta.

En svo vildi ég aðeins segja nokkur orð um annars vegar Öxi og PPP eða samvinnuleiðarverkefnin. Ég held að allir séu sammála um það, alveg sama hvað menn sögðu fyrir tíma Hvalfjarðarganga, að það gekk upp. Það módel var frábært. Af hverju ekki að nota það aftur á Íslandi? Það er rétt að þegar við fórum af stað vorum við kannski með heldur minni verkefni, eins og Hornafjarðarfljót og Öxi. Ég hef reyndar nýlega hitt aðila sem segja að Öxi sé alveg dæmigert verkefni til að fara í þær fjárfestingar. Á móti má segja að ef við horfum  á forgangsröðun þeirra verkefna sem við þurfum að vera í þá myndi Öxi ekki komast á topp-fimm árin. En ef við ætlum að flýta því þá verðum við að geta horft á þessa leið og það er það sem við höfum verið að gera. Og ef það gengur eftir þá mun Öxi fara af stað. Þannig að ég treysti því að það geti gengið eftir og að sá aukni áhugi fjárfesta, ekki síst lífeyrissjóða og þeirra sjóða sem þeir hafa komið að, auki líkurnar á að það verði að veruleika.

###

Frú forseti. Ég er sammála hv. þingmanni. Það er mikilvægt og það er nú eiginlega tilgangurinn með því að byggja upp hafnirnar að þær verði sjálfbjarga og komist í það að fá tekjur fyrir sjálfsaflafé. Mig langaði að koma aðeins inn á tvennt, örstutt. Það var annars vegar um flugmálin. Eftir varaflugvallargjaldið fáum við peninga til að byggja upp bæði flughlöðin og akbrautir á Akureyri og Egilsstöðum. Síðan hefur svo sem enginn staðið í röð eftir að byggja upp almennilegt hús hérna í Reykjavík þannig að það er svo sem bara verkefnið hjá okkur á sama hátt og ýmislegt annað sem ríkið þarf að gera. Ef það koma einhverjir aðilar og það er valkostur að gera það þá er sjálfsagt að skoða það. En þetta varaflugvallargjald á auðvitað að tryggja öryggi, það á að geta tryggt það að flugvellirnir geti sinnt áætlana-, sjúkra- og almennu flugi. Og hver getur haldið því fram að þessi flugstöð í Reykjavík geti sinnt almennu flugi eins og hún lítur út í dag? Það er alla vega alveg á mörkunum. Þannig að ég held að þetta sé eitt af því sem við þurfum að horfa á. Við þurfum líka að horfa á fleira. Orkuskiptin í flugi, þar þurfum við að vera á undan. Það er von á fyrstu kennsluflugvélunum núna 2024 og við þurfum þá að vera tilbúin að takast á við það.

Svo langaði mig að koma aðeins inn á þessa fjármögnun á vegakerfinu. Ef ég man þetta rétt, og ég bið hv. þingmann og þingheim að skamma mig ekki ef ég fer ekki alveg nákvæmlega rétt með tölurnar, er stærðargráðan eitthvað í kringum 50 milljarðar. Ef hún hefði verið sú sama og var í upphafi aldarinnar værum við komin í einhverja 80 milljarða í dag. Þannig að ef við hugsum um þá fjármögnun sem við erum að fara inn í með notkunargjöldum í höfuðborgarsáttmálanum, í samvinnuverkefnunum, í jarðgöngunum og á sama tíma að auka einhverjar tekjur ríkissjóðs í gegnum þetta kerfi, þá er þetta talsvert svigrúm ef við erum að hugsa um sams konar álögur á bíleigendur og voru í upphafi aldarinnar.

###

Virðulegur forseti. Ég þakka hv. þm. Vilhjálmi Árnasyni fyrir fína ræðu. Ég er sammála þingmanninum um að samgöngumál eru kannski stærstu velferðarmálin. Þetta snýst oft og tíðum bara um lífsgæði. Öryggi er auðvitað bara hluti af því að líða vel, að þora að fara um vegi og komast hratt og örugglega en líka að geta gert það á heilbrigðan hátt. Það skiptir líka máli.

Ég er sammála hv. þingmanni um að það er mikilvægt að átta sig á því að samgönguáætlun er svo víðfeðm. Reiðvegirnir, það var t.d. skýrsla sem var unnin þar sem kom fram að við þyrftum kannski að fara að horfa aðeins til lengri tíma hvernig við ætlum að byggja upp og að við getum ekki gert allt akkúrat núna en þurfum að horfa þá til lengri tíma.

Hv. þingmaður nefndi styrkvegina og landvegina, það gildir það sama þar. Tengivegirnir, þar vildi ég svo gjarnan hafa miklu meiri fjármuni úr að spila en 2,5 milljarðar eru auðvitað umtalsvert meira en þessar 900 milljónir sem við vorum að dreifa á öllu Íslandi til margra ára. En ég er sammála hv. þingmanni að ef við hefðum úr að spila meiru gætum við gert það betur.

Varðandi síðan Hafnabótasjóð þá ætla ég að nota tækifærið og koma að þeim málum sem ég náði ekki í ræðu minni. Þar eru 7,7 milljarðar á fyrsta tímabilinu 2024–2028 og þeim er forgangsraðað, m.a. með hliðsjón af mikilvægi fyrir samgöngukerfið, viðhaldsþörf, öryggi sjófarenda og hagkvæmni. Áætlaður framkvæmdakostnaður í höfnunum innan grunnnetsins eru 12,5 milljarðar en utan um 1,7. Þannig að þið sjáið að grunnnetið skiptir máli í því hvernig við erum að flokka þetta. Í þessum tölum eru hins vegar ekki Faxaflóahafnir, Fjarðabyggðarhafnir, Hafnarfjarðarhöfn og Kópavogshöfn, af því að þessir fjórir hafnarsjóðir fjármagna að fullu sínar framkvæmdir með eigin aflafé. Þetta skiptir gríðarlegu máli. Það hefur tekist hjá okkur á síðustu árum að geta fullnægt þessari uppbyggingu í höfnunum. Það hefur skipt alveg gríðarlegu máli þar sem það hefur gengið eftir. Þess vegna er gaman að hafa nægilega fjármuni úr að spila á því sviði.

###

Virðulegur forseti. Okkur hefur aðeins seinkað og það hefur dregist að leggja fram frumvörp eða hugmyndir um það hvernig þessi nýja tekjuöflun á að eiga sér stað. Það er verkefnastofa, ég kom inn á það, sameiginlega með iðnaðarráðuneytinu, fjármálaráðuneytinu og forsætisráðuneytinu sem er að störfum og er að skoða annars vegar þessa breytingu þar sem við erum að fara úr bensín- og dísilgjöldum yfir í annars konar fyrirkomulag, og er reyndar fyrsti áfanginn að koma inn í fjárlögin á næsta ári, en það tengist þá líka hvernig við fjármögnum flýti- og umferðargjöld innan samgöngusáttmálans, hvernig við munum fjármagna einhvers konar notkunargjöld í jarðgöngum, hvernig við greiðum fyrir flýtingu samvinnuleiðanna. Ég held að það sé í sjálfu sér alveg nóg og við eigum ekki að fara að taka einhverja peninga af öðrum og ætla ég heldur ekki að saka hv. þingmann um að vilja hækka skatta þótt það sé nú oft sá svipur á Samfylkingunni þegar hún kemur hérna upp og leggur það  til. — Oft. En þá held ég að sú áskorun eigi bara að standa okkur nær í samgönguáætluninni að forgangsraða auknum fjármunum í sífellt meira mæli í það og að sætta okkur við að þegar við erum að byggja upp þá kostar það líka að eiga. Þetta gildir auðvitað líka um húsnæðið okkar og alla mygluumræðuna sem við þekkjum þar.

Ég held með þessi samvinnuleiðaverkefni að það sé algerlega nýtileg leið á Íslandi. Hvalfjarðargöngin gengu frábærlega en svo bara gleymdu menn að nota þetta. En þegar við fórum af stað fyrst vorum við með lítil verkefni, við vorum langt úti á landi og það voru allir hræddir. Það þóttust allir vilji vera með en svo voru þeir hræddir. Þetta voru svolítið viðsjárverðir tímar hvað varðar vexti og breytingar á þeim, sem hafa svo sannarlega orðið. Ég heyri ekki annað en að það sé raunverulegur áhugi t.d. hjá lífeyrissjóðunum okkar að koma að þessu og ég heyri ekki annað en að við munum finna leiðir. Þær leiðir eru til hjá öðrum löndum. Danir hafa t.d. farið einhverja ríkisábyrgðarleið vegna þess að það verður að vera valkostur ef þú færð ekki nægilega góð tilboð að þú getir farið ríkisleiðina að fjármagninu. Það er það sem við erum að gera með heimildinni inn í fjárlög og annað, að hreinlega sýna fram á að þótt við séum ekki nákvæmlega komin með leiðina þá eru til leiðir.



###

Virðulegur forseti. Ég þakka hv. þingmanni fyrir ræðuna. Það var margt áhugavert sem þar kom fram og nokkrar spurningar sem ég ætla að reyna komast yfir að svara. Varðandi jarðgangaáætlunina þá byggir hún í raun og veru á heildstæðri greiningu á öllum jarðgangakostum á Íslandi þar sem þeim var forgangsraðað til lengri tíma. Þeir voru metnir með tilliti til fýsileika, kostnaðar sem og félagshagfræðilegs ábata. Vegagerðin gaf út yfirlitsáætlun árið 2021 um þá sem hafa helst verið til umræðu og skoðunar, sem var grunnurinn. Rannsóknamiðstöð Háskólans á Akureyri vann síðan í framhaldinu mat á arðsemi, umferðaröryggi, tengingu svæða og byggðaþróun fyrir þessa kosti. Vegagerðin lagði svo fram tillögu að forgangsröðun með hliðsjón af markmiðum samgönguáætlunar um greiðar samgöngur, öruggar samgöngur, hagkvæmar samgöngur, umhverfislega sjálfbærar samgöngur og jákvæða byggðaþróun. Auðvitað var einnig tekið tillit til hversu brýnt vandamálið er sem viðkomandi jarðgöng leysa. Svo er auðvitað í gildi samgönguáætlun þar sem Fjarðarheiðargöng eru fyrst. Þau eru einu jarðgöngin sem eru í raun og veru búin að fara í gegnum umhverfismat og eru þar af leiðandi tilbúin til útboðs. Þau taka hins vegar mjög langan tíma, kosta ákveðna fjármuni. Ég er sammála hv. þingmanni að við eigum að geta rætt kosti og galla forgangsröðunar. Við höfum, held ég, úr nægu að spila þar, þessum valkostum sem þarna eru.

Mig langaði líka aðeins að nefna varðandi viðhaldsþörfina upp á 70–80 milljarða að þá þyrftum við væntanlega að hækka viðhaldið á vegunum um nokkra milljarða til að ná til baka á einhverju tímabili þessum 70–80 milljörðum, sem ég held að sé nokkurn veginn sú tala sem hefur verið nefnd. Varðandi hins vegar þessa 20 milljarða sem flugvallarskuldin er þá sjáum við fyrir okkur að með nýju varaflugvallargjaldi  munum við ná því til baka á kannski 15 árum sem við höfum búið til í skuld á síðastliðnum 10–12 árum. Ég held að þar séum við einfaldlega í nokkuð góðum málum. En það er talsvert verk að vinna á vegunum. — Nú komst ég ekki í PPP-verkefnin og flýti- og umferðargjöldin en ég geri það kannski í seinna andsvari.

###

Virðulegur forseti. Eins ég nefndi hérna í andsvari fyrr, ef við hefðum umtalsvert meiri fjármuni úr að spila í samgöngumálum þá gæti maður auðvitað sagt já við öllum góðum hugmyndum hv. þingmanna þegar þær koma úr þeirra kjördæmi. Varðandi malarvegaspurninguna í fyrra andsvari þá er það auðvitað bara hluti af því skipulagi sem samgönguáætlun lýtur að. Ég nefndi að við værum með í tengivegapottinn um 2,5 milljarða, vorum lengi vel bara með innan við milljarð á öllu Íslandi. Það þýðir að við munum taka um 619 km á þessum 15 árum og þar til viðbótar 200–300 km á stofnbrautum þannig að það verða yfir 800–850 km, ef ég man rétt. Varðandi síðan jarðgöngin þá segir í núgildandi samgönguáætlun að það eigi að vera a.m.k. ein í gangi í einu. Hér er verið að leggja fram jarðgangaáætlun til 30 ára þar sem er ekkert því til fyrirstöðu að bjóða út fleiri en ein göng í einu, menn geta raðað þeim inn og ég nefndi að framkvæmdirnar þyrftu að vera á bilinu 12–15 milljarðar á ári á tímabilinu til þess að við næðum þessu á 30 árum. Hinn valkosturinn er að gera þetta á hundrað árum og gera bara ein til tvenn í einu.

###

Frú forseti. Ég þakka hv. þingmanni fyrir spurningarnar sem voru reyndar fjölmargar. Þingmaðurinn má ekki skamma mig fyrir að hafa verið ráðherrann sem kom Teigsskógi í gang. Hann fór í gang. Það er verið að leggja veginn. Hefði þingmaðurinn komið hérna upp og haldið þessa ræðu fyrir 20 árum um að ekkert væri gert á Vestfjörðum, jafnvel fyrir 15 og hugsanlega 10, þá hefði ég haft skilning á því. En við höfum sannarlega verið að gera alls konar hluti hér á síðustu árum og á þessum fyrstu fimm árum eru, held ég, 9 milljarðar að fara til uppbyggingar í vegamálum á Vestfjörðum. Það má alveg velta vöngum yfir því hvort það sé hægt að gera betur og fara þá í einhverja stærri uppbyggingu. Það verður hins vegar flókið að gera það öðruvísi en að taka þá fjármuni af einhverjum öðrum og forgangsraða framkvæmdum frá öðrum. Ég veit ekki hvort hv. þingmaður er að leggja það til. Það má hins vegar alveg velta fyrir sér hvort hægt sé að skoða uppbyggingu á Vestfjörðum með einhverjum sérstökum hætti. Hér hefur verið rætt um samgöngusáttmálann, flýtiverkefni, jarðgangagerð og eitthvað slíkt. En það er auðvitað stærri umræða og þingið þyrfti að koma að þeirri forgangsröðun. En ég hef svo sem orðað þetta við þá sem hafa verið háværastir í umsögnum um nauðsyn framkvæmda á Vestfjörðum. Ég held að við höfum verið að gera nokkuð vel en ég er sammála þingmanninum að það þarf að gera enn meira. En það gildir hins vegar ekki bara um Vestfirði, það er því miður víðar á landinu sem við eigum eftir að gera talsvert meira.

###

Frú forseti. Því miður þá verð ég aftur að vera ósammála hv. þingmanni, því að samgöngusáttmáli höfuðborgarsvæðisins snerist einmitt um það að tengja, að ná þessari heildarhugsun um að menn séu ekki að gera eitthvað í sínu sveitarfélagi eða að sveitarfélagamörkin komi í veg fyrir að stígar tengist eða vegir tengist eða að það sé sams konar sýn á það hvernig fólk eigi að geta flutt á milli hverfa. Þannig að ég vil halda því fram að þar séum við akkúrat að ná býsna góðum árangri. Og með þessari auknu áherslu sem þar hefur verið sett núna á síðustu mánuðum í hjóla- og göngustíga þá veit ég bara að það er að ganga mjög vel og það mun ganga enn betur.

Varðandi síðan  almenningssamgangarekstur sveitarfélaga þá er það ekki þetta sem ég heyri frá Ísafirði, Akureyri, Egilsstöðum og öðrum sveitarfélögum að þau séu að kvarta yfir því að þau geti ekki rekið almenningssamgöngur og reka þau þó jafnvel ókeypis strætóa. En ég heyri það hins vegar talsvert hér og við höfum verið í viðræðum við sveitarfélögin á höfuðborgarsvæðinu. Verkefnið hefur verið þar.  En við höfum verið tilbúin til þess að taka þetta samtal við sveitarfélögin hérna á höfuðborgarsvæðinu og það er engin vafi á því að það mun skila árangri fyrir alla.

###

Frú forseti. Ég vil segja við ágætan hv. þingmann að ef hann hefði lesið umhverfisskýrsluna sem fylgir þessu þá myndi hann ekki hafa haldið þessa fyrirspurnaræðu hér því að við erum að gera mjög margt metnaðarfullt, mjög margt. Samgöngusáttmálinn í heild sinni er það auðvitað. Stuðningur við almenningssamgöngur er það líka. Ég vil bara minna hv. þingmann á að það er ekki ríkið sem rekur almenningssamgöngur, það eru sveitarfélögin. Við erum að greiða talsvert fé þar til en við erum líka tilbúin til að setjast niður og höfum verið í viðræðum við sveitarfélögin á höfuðborgarsvæðinu um að koma jafnvel enn sterkar að þeim rekstri. Þannig að það vantar ekki metnaðinn hjá okkur. Orkuskiptin munu auðvitað líka skila mjög miklu.

Varðandi hjólastígana, sem hv. þingmaður nefndi sem einhvern sérstakan lapsus hjá okkur, þá er akkúrat í samgöngusáttmálanum sennilega búið að tvöfalda eða þrefalda þær áherslur sem þar voru upphaflega og gríðarleg uppbygging sem annars vegar er búin eða er fyrirhuguð á þessum hluta samgöngusáttmálans sem hefur gert það að verkum að þeir fjármunir sem við erum síðan með í samgönguáætlun eru þá að nýtast til hjóla- og göngustíga annars staðar á landinu í svona „fifty/fifty“-verkefnum á móti sveitarfélögunum. Þannig að ég held við séum að gera vel þar líka.

Það er hins vegar þannig að það verður ekki nóg að gert fyrr en að orkuskiptin eru gengin nægilega hratt í gegn, þ.e. að við séum komin meira og minna á nýja orkubíla og hætt að brenna dísil og bensíni. Þó að það séu ekki nema sjö ár til 2030 þá eru það þó sjö ár og það er býsna langur tími, alla vega í pólitík.

###

Virðulegur forseti. Ég vildi svo gjarnan geta sagt bara já við þessu öllu saman og haft miklu meiri fjármuni úr að spila. En það var einmitt málið sem ég var að reyna að útskýra, að  með því að fara í jarðgangaáætlun og samgöngusáttmálann og þetta þá yrði samt meira svigrúm. Ef  við hefðum ekki farið í það þá yrði svigrúmið enn minna og þá væri enn lengra í þessar nauðsynlegu framkvæmdir sem hv. þingmaður endaði á að spyrja út í. En við erum að reyna að forgangsraða þeim, annars vegar með samvinnuflýtiverkefnunum og svo að reyna að koma þeim eins framarlega og hægt er. Það er alveg áskorun.

Svo vil ég bara segja um vetrarþjónustuna, og það var það sem ég nefndi í inngangi mínum, að það er áskorun að við erum með of lítið af fjármunum. Þegar við byrjuðum að ryðja Ísland allt árið var mokað tvisvar í viku á Þingvöll, það byrjaði þannig. Rúturnar voru fastar í fimm daga. Það var ágætur vegur en við mokuðum bara tvisvar. Síðan höfum smátt og smátt aukið þetta, en þetta er alveg áskorun og þetta er sama áskorunin á Dettifoss. Ég er ekkert feiminn við að segja það hérna við þingið sem er með fjárveitingavaldið að við erum að setja of lítið í vetrarþjónustu og við erum að setja of lítið í viðhald.



###

Virðulegur forseti. Það er rétt hjá hv. þingmanni að á mörgum liðnum árum, eða í það minnsta frá efnahagshruninu, höfum við notað allt of lítið af fjármunum. Okkur tókst kannski í fjárfestingarátaki í Covid að ná þessu hlutfalli af landsframleiðslu upp svona á þolanlega stað. Í sögulegu langtímamarkmiði þá höfum við notað allt of lítið af fjármunum á síðastliðnum 12–13 árum sem síðan hefur kallað á það að við höfum sett of lítið af fjármunum í viðhald. Á þeim tíma sem ég hef verið í ráðuneytinu erum við líklega búin að meira en tvöfalda fjármuni til viðhalds, farin úr einhverjum 5–6 milljörðum í 11–12, en þeir þyrftu að vera komnir í 15 því annars mun innviðaskuldin vaxa. Við þurfum að auka vetrarþjónustuna og ég hef sagt að það sé einfaldlega áskorun í þessari samgönguáætlun að þessir tveir liðir séu undirfjármagnaðir.

En síðan vil ég segja að með því að búta þetta upp og fara að hugsa aðeins út fyrir boxið með því að setja hér jarðgangaáætlun og hér samgöngusáttmálann og hér flýtileiðirnar, samvinnuleiðirnar þar sem Sundabrautin er langstærst, og síðan samgönguáætlun, þá mun okkur loks takast að ná að setja þetta hlutfall af fjárfestingu í ásættanlegt hlutfall, ef við horfum t.d. á hvað Noregur hefur verið að gera síðastliðin tíu ár. En það er ekki fyrr en allt þetta er komið saman og þá erum við að tala um kannski 50–70 milljarða framkvæmdir á ári en ekki 15–25, eins og samgönguáætlunin kallar á. Við náum ekki að halda utan um það að byggja upp í jarðgöngum, í flýtiverkefnunum, í samgöngusáttmálanum, auk þess bara að byggja upp samgöngukerfið í heild sinni, öðruvísi en að fara þarna út fyrir boxið, að hugsa og taka inn gjaldtöku sem hluta af fjárfestingu.



###

Hæstv. forseti.  Ég mæli fyrir þingsályktunartillögu um samgönguáætlun fyrir árin 2024–2038. Samgönguáætlun er nú lögð fram í einu lagi til 15 ára ólíkt því hefur áður verið, þ.e. hingað til hefur verið stefnumótandi áætlun til 15 ára og aðgerðaáætlun fyrir fyrstu fimm ár. Hér kemur ein til 15 ára þar sem fyrstu fimm árin eru sérstaklega skilgreind.

Samgönguáætlun er nú lögð fram eftir að hafa verið í fyrsta sinn unnin eftir svokölluðum sporbaug stefnumótunar Stjórnarráðsins. Stefnumótunarferlið hófst í byrjun árs 2021 með vinnslu grænbókar, stöðumats um málaflokkinn ásamt tillögum að valkostum til framtíðar. Því næst var unnin hvítbók, en í henni birtust drög að stefnu málaflokksins. Við vinnslu beggja bóka voru haldnir opnir fundir í hverjum landshluta þar sem fram fóru umræður um áherslumál hvers þeirra og þátttakendum gafst færi á að koma áherslum sínum og skoðunum á framfæri. Bæði grænbókin og hvítbókin fóru í opið samráð í samráðsgátt stjórnvalda og að endingu fóru drög að þingsályktun um samgönguáætlun einnig í samráðsgátt nú í sumar.

Samgönguáætlun er lögð fram með hliðsjón af fjármálaáætlun fyrir árin 2024–2028 þar sem meginverkefnið er að draga úr þenslu í þjóðfélaginu og þar með halda aftur af ríkisútgjöldum. Aukist svigrúm mun það hafa jákvæð áhrif á ramma samgönguáætlunar þar sem um arðbær verkefni er að ræða og forgangsröðun framkvæmda, viðhald, þjónustustig vetrarþjónustu, almenna þjónustu sem og almenningssamgöngur.

Við vinnslu áætlunarinnar var tekið tillit til niðurstaðna verkefnahópa um árangursmat umferðaröryggisaðgerða og áhrif loftslagsbreytinga á samgöngur og forsendur aðlögunar að þeim. Einnig niðurstöður fimm mismunandi starfshópa sem fjölluðu um eftirfarandi málefni: Stöðu barna og ungmenna í samgöngum, öryggi lendingarstaða, smáfarartæki, stöðu fatlaðs fólks í samgöngum og stöðu reiðvegamála. Þá var einnig horft til stöðugreiningar á samgöngum og jafnrétti.

Ég vil nýta tækifærið og þakka öllum þeim sem sendu inn umsögn um samgönguáætlun á vinnslustigi hennar. Fjöldi athugasemda barst og voru þær langflestar bæði greinargóðar og upplýsandi og hafa sumar þeirra áhrif á þá tillögu sem lögð er hér fram en aðrar munu nýtast síðar svo sem í næstu endurskoðun samgöngu- og fjármálaáætlana.

Stefnumótun samgönguáætlunar byggist á þeim markmiðum að samgöngur séu greiðar, öruggar, hagkvæmar og umhverfislega sjálfbærar auk þess sem þær stuðli að jákvæðri byggðaþróun. Unnið skal að 15 lykilviðfangsefnum í samgöngumálum á Íslandi til að unnt verði að ná settum markmiðum. Lykilviðfangsefni næstu ár verða áfram öryggi og fækkun slysa sem og uppbygging, viðhald og þjónusta samgöngumannvirkja. Þá skal þróun samgangna mæta þörfum samfélagsins þar sem áhersla er á umhverfis- og loftslagsmál, breyttar ferðavenjur, ólíkar þarfir barna, ungmenna og fatlaðs fólks í samgöngum sem og nýsköpun og þróun í samgöngumálum.

Sú stefna, áherslur og aðgerðir sem í þessari samgönguáætlun birtast fela í sér mikil tækifæri til framfara fyrir bæði almenning og atvinnulíf og munu efla samkeppnishæfni einstakra landshluta og landsins í heild.

Í tillögunni er skilgreint grunnnet samgangna sem eru þau samgöngumannvirki sem bera meginþunga samgangna. Uppbygging grunnnetsins, viðhald þess og rekstur eru því í forgangi við ráðstöfun fjármuna. Í því eru um 5.000 km af vegum sem m.a. tengja allar byggðir með yfir 100 íbúa, 37 umferðamestu hafnirnar, 13 flugvellir sem áætlunarflug er flogið á, ferjuleiðir og gáttir við útlönd.

Fjárhagsrammi fyrstu fimm ára áætlunarinnar tekur mið af fjármálaáætlun 2024–2028. Þá eru lagðar fram tillögur að framkvæmdum um nýja brú yfir Ölfusá, jarðgangaáætlun og dýpkun utan við Hornafjarðarós sem eru utan ramma fjármálaáætlunar — áskorun fyrir þingið að fjalla um.

Á fimmtán ára tímabili áætlunarinnar er gert ráð fyrir að varið sé um 909 milljörðum kr. af fjárlögum til málaflokksins í heild. Lagt er til að stærstum hluta verði varið til vegamála, eða um 710 milljörðum. Á fyrsta fimm ára tímabilinu, 2024–2028, er gert ráð fyrir að 263 milljörðum verði ráðstafað til samgöngumála og þá í heild sinni, bæði til fjárfestinga og stofnana, viðhalds og þjónustu.

Vert er að nefna að hluti tillagna í samgönguáætluninni er settur fram með fyrirvara. Ástæður þess eru annars vegar þær að niðurstöðu viðræðuhóps um samgöngusáttmála sem vinnur að uppfærslu á forsendum sáttmálans er að vænta á haustmánuðum, næstu vikum. Hins vegar er unnið að heildstæðri endurskoðun á tekjuöflun ríkisins af farartækjum og umferð á vettvangi sameiginlegrar verkefnastofu innviðaráðuneytisins, fjármála- og efnahagsráðuneytisins og forsætisráðuneytisins. Fjármögnun samgöngusáttmála, samvinnuverkefna og jarðgangaáætlunar mun taka mið af niðurstöðum þessarar verkefnastofu.

Á fyrstu fimm árunum fara tæpir 206 milljarðar til Vegagerðarinnar, rúmir 21,5 milljarðar  til flugvalla, tæpir 14 milljarðar  til Samgöngustofu, tæpir 7,7 milljarðar  til Hafnabótasjóðs og tæpir 0,9 milljarðar  til rannsóknarnefndar samgönguslysa.  Mesta breyting á framlögum frá fyrri samgönguáætlunum er til flugvalla, en þar er gert ráð fyrir að upptaka varaflugvallagjalds muni auka til muna svigrúm til framkvæmda. Með því móti verður mögulegt að ráðast í mikilvægar framkvæmdir á varaflugvöllunum á Akureyri, Egilsstöðum og í Reykjavík. Þá munu framlög til framkvæmda og viðhalds flugvalla um land allt aukast til muna.

Um árabil hefur fjárfesting í viðhaldi þjóðvega hér á landi verið lægri en talið er nauðsynlegt svo ástand þeirra hraki ekki. Samhliða hefur umferðarálag, bæði í fjölda ökutækja og þyngd, aukist hratt sem enn eykur á viðhaldsþörfina. Vegagerðin hefur áætlað að árlega þurfi að verja um 15 milljörðum kr. til viðhalds þjóðvega til þess að halda í við niðurbrot. Í tillögunni er lagt til að framlög til viðhalds vega verði samtals 68 milljarðar á tímabilinu 2024–2028.  Framlög til hafna um land allt eru nokkuð hærri en í síðustu áætlun. Samtals verður 7,7 milljörðum varið til málaflokksins á fyrsta tímabili samgönguáætlunarinnar.

Við erum vön því í þessum sal að ræða kostnað við uppbyggingu samgönguinnviða í krónum og aurum. Það er ekki síður mikilvægt að við beinum sjónum að hinni hliðinni, ábata samfélagsins. Fjárfesting í samgönguinnviðum er fjárfesting í samfélaginu og sýnir trú á framtíð þess. Hún styrkir grundvöll búsetu og eykur samkeppnishæfni. Landsmenn allir njóta ávaxtanna með beinum og óbeinum hætti.  Þess vegna er mikilvægt að í samgönguáætlun sé unnið að því að ábati samfélagsins verði sem mestur.

Gangi áform þessarar þingsályktunartillögu að samgönguáætlun eftir munu leiðir styttast, svo sem með nýrri Hornafjarðarbrú, nýrri Ölfusárbrú, Sundabraut, Axarvegi, á Vestfjarðavegi í Gufudalssveit auk auðvitað þeirra jarðganga sem ráðast á í. Ábati samfélagsins af slíkum verkefnum er talinn í styttingu á ferðatíma, fækkun slysa og minni umhverfisáhrifum. Í krónum og aurum mælist hann í milljörðum og verður varanlegur um leið og ný mannvirki opna fyrir umferð. Þess vegna skiptir það máli að flýta þessum verkefnum. Þá mun malarvegum fækka. Á næstu fimmtán árum verður lagt bundið slitlag á 619 km af tengivegum og 212 km af stofnvegum utan hálendis, eða á samtals 831 km af vegum sem í dag eru malarvegir. Einbreiðum brúm á hringveginum verður útrýmt. Þar að auki mun einbreiðum brúm í vegakerfinu fækka um 79.    Loks munu 80 km af stofnvegum verða breikkaðir og akstursstefnur aðskildar með vegriði.  Þessi uppbygging mun stuðla að fækkun slysa og um leið draga úr þeim mikla kostnaði sem þau valda samfélaginu. Þá dregur stytting leiða og aukið bundið slitlag úr umhverfisáhrifum samgangna og kostnaði vegfarenda vegna slits ökutækja, eldsneytis og tíma.

Í áætluninni er lögð áhersla á það að koma á samvinnu milli einkaaðila og hins opinbera við uppbyggingu innviða og tryggja þannig að þjóðhagslegur ábati þeirra skili sér hraðar en ella. Samvinnuverkefnin, Hornafjarðarfljót, Ölfusá, Öxi, Sundabraut og tvöföldun Hvalfjarðarganga, eiga það sameiginlegt að skapa mikinn samfélagslegan ábata með styttri ferðatíma, að ógleymdum vegi um láglendi Mýrdals og göngum í gegnum Reynisfjall.

Félagshagfræðilegt mat á Sundabraut hefur m.a. sýnt fram á gríðarlegan samfélagslegan ábata upp á 186–236 milljarða eftir útfærslu, auk þess sem heildarakstur á höfuðborgarsvæðinu gæti minnkað um 150.000 km á hverjum sólarhring við opnun Sundabrautar. Í tillögunni er fjármagn til undirbúnings Sundabrautar tryggt, en gert er ráð fyrir að framkvæmdir við brautina hefjist árið 2026 og að hún opni fyrir umferð 2031. Unnið er að því að framkvæmdir og fjármögnun Sundabrautar verði samvinnuverkefni ríkis og einkaaðila.

Í þessari samgönguáætlun er gert ráð fyrir því að innheimta veggjalda muni standa undir fjármögnun í heild eða að hluta framkvæmda við framkvæmdir samgöngusáttmála höfuðborgarsvæðis, nýjan veg og brú yfir Hornafjarðarfljót, Axarveg, nýjan veg og brú yfir Ölfusá, Sundabraut og jarðgöng samkvæmt jarðgangaáætlun. Áformuð gjaldtaka samvinnuverkefna mun taka mið af ábata verkefnanna og þeim greiðsluvilja sem hann skapar.

Með samgöngusáttmála höfuðborgarsvæðisins sameinuðust ríki og sveitarfélögin á höfuðborgarsvæðinu um framtíðarsýn og markmið fyrir samgöngur á svæðinu. Markmið samgöngusáttmála eru að auka lífsgæði á höfuðborgarsvæðinu með því að stuðla að greiðum, skilvirkum, hagkvæmum og öruggum samgöngum á höfuðborgarsvæðinu en einnig að stuðla að því að ná loftslagsmarkmiðum stjórnvalda um sjálfbært, kolefnislaust borgarsamfélag, stuðla að auknu umferðaröryggi, og tryggja skilvirka framkvæmd og umgjörð verkefnisins. Nú er unnið að uppfærslu á forsendum samgöngusáttmála og gerð viðauka við hann. Í tillögunni er því gerður fyrirvari á framkvæmdatöflu sáttmálans. Viðbúið er að niðurstöður viðræðuhóps ríkis og sveitarfélaga um málið munu hafa áhrif á hana.

Í tillögu að samgönguáætlun er sett fram jarðgangaáætlun til 30 ára. Lögð er til forgangsröðun næstu tíu jarðganga á Íslandi ásamt fjórum öðrum jarðgangakostum til nánari skoðunar. Jarðgöngin eiga öll það sameiginleg að vera lykilþáttur í að treysta búsetuskilyrði um land allt og veita umferð fram hjá hættulegum og óáreiðanlegum fjallvegum. Um er að ræða flest jarðgöng sem komið hafa til umfjöllunar á síðustu árum. Stefnt er að því að allir jarðgangakostir komi til framkvæmda á næstu 30 árum og eru sett fram áform um árlega fjárfestingu, utan fjárhagsramma, á bilinu 12-15 milljarðar í jarðgangagerð til ársins 2038. Fjármögnun þeirrar fjárfestingar er hluti af heildstæðri endurskoðun tekjuöflunar af farartækjum og umferð.

Þjóðvegir landsins eru samtals um 13.000 kílómetrar og á undanförnum árum hefur stöðug aukning umferðar og ekki síst aukin umferð þungra ökutækja á þjóðvegum aukið þörf á fjárfestingu, bæði nýframkvæmdum, viðhaldi og þjónustu. Sem dæmi má nefna að það stefnir í 7% aukningu á umferð um hringveginn á þessu ári samanborið við árið 2022 og umferð á höfuðborgarsvæðinu á fyrstu níu mánuðum ársins hefur aukist um 4,7% frá áramótum miðað við sama tímabil árið á undan.

Í samgönguáætlun eru lagðar fram margar mikilvægar vegaframkvæmdir sem leiða til vegstyttinga og fækkunar einbreiðra brúa sem er hvort tveggja í þágu öryggis og umhverfis eins og ég nefndi áður. Meðal helstu vegaframkvæmda í tillögu að samgönguáætlun 2024–2038 eru lokaáfangar við tvöföldun Reykjanesbrautar, framkvæmdir við Suðurlandsveg og Kjalarnesveg þar sem akstursstefnur verða aðskildar. Þá skal nefna stórfellda uppbyggingu á Skógarstrandavegi, Vestfjarðavegi, Vatnsnesvegi, Norðausturvegi um Brekknaheiði og Skjálfandafljót, Bárðardalsvegi og á hringvegi um Suðurfirði og Lagarfljót, um Lón og við Skaftafell. Stefnt er að fækkun einbreiðra brúa um land allt. Nú er unnið að framkvæmdum við hringveg um Hornafjarðarfljót þar sem einbreiðum brúm fækkar um þrjár. Þá verður á næsta ári unnið að framkvæmdum utan hringvegar á Vestfjarðavegi og Bárðardalsvegi vestri um Öxará þar sem einbreiðum brúm mun fækka um níu.

Haldið verður áfram með átak í lagningu bundins slitlags á tengivegi út gildistíma áætlunarinnar með 2,5 milljarða kr. framlögum á ári. Áfram verður unnið að uppbyggingu á hjóla- og göngustígum um land allt, en framlög til stígakerfa á höfuðborgarsvæðinu eru hluti samgöngusáttmálans. Loks verður áfram hugað að uppbyggingu reiðstíga ásamt því að mótuð verður stefna um uppbyggingu og viðhald þeirra.

Í samgönguáætlun er áhersla á öryggi í samgöngum til að dregið verði úr slysum og afleiðingum þeirra slysa sem verða. Álag á vegi landsins hefur aukist gríðarlega og mikilvægt að haldið sé áfram á þeirri braut að aðskilja akstursstefnur á umferðamestu vegum landsins og fækka einbreiðum brúm.  Áfram er unnið að metnaðarfullu markmiði um að öryggi í samgöngum á Íslandi verði á meðal þess sem best gerist hjá nágrannaþjóðunum og ekki verra en hjá þeim fimm bestu. Gerðar eru öryggisáætlanir um flug, siglingar og umferð sem Samgöngustofa heldur utan um. Sérstök umferðaröryggisáætlun fyrir árin 2024–2038 sem og öryggisáætlun sjófarenda 2024–2038 eru fylgiskjöl með samgönguáætlun.  Áætlað er að umferðarslys og óhöpp kosti samfélagið milli 40 og 60 milljarða árlega. Mikil og góð greiningarvinna er unnin á gögnum um slys og brugðist við í árlegri framkvæmdaáætlun umferðaröryggisáætlunar sem unnin er í samvinnu ráðuneytisins, lögreglunnar, Vegagerðarinnar og Samgöngustofu.

Eitt af brýnustu verkefnum næstu ára er svo að draga svo úr neikvæðum áhrifum samgangna að þau falli innan marka sjálfbærrar þróunar án þess þó að kostir góðra samgangna skerðist. Samdráttur í losun gróðurhúsalofttegunda frá vegasamgöngum er einn af lykilþáttunum í að árangur náist í loftslagsmálum. Árið 2022 orsökuðu vegasamgöngur um þriðjung losunar gróðurhúsalofttegunda á beinni ábyrgð Íslands og var stærsti einstaki losunarflokkurinn.

Orkuskipti í samgöngum skapa mikil tækifæri í atvinnuþróun og í tillögunni er t.d. dregið fram að endurnýjun á ferjum ríkisins er brýn og að á fyrri hluta tímabilsins þurfi að undirbúa og hanna það skip sem næst verður endurnýjað og huga að útskiptum á orkugjöfum. Lögð er fram orkuskiptaáætlun í ferjum.

Ég kemst því miður ekki yfir að fjalla hérna aðeins um almenningssamgöngur, sem ég geri kannski síðar, og um markmið um greiðar samgöngur og aðeins nánar um flugmálin og siglingamálin. Ég mun reyna að koma að því í svörum til einstakra þingmanna eða undir lok umræðunnar.

###

Virðulegi forseti. Það er dálítið ódýrt að halda því fram að það séu vanáætlanir í samgönguáætlun. Samkvæmt þeirri sem nú kemur fram eru t.d. fimm stig hönnunar. Það birtist í samgönguáætluninni. Á fyrsta stiginu, á skilgreiningarstiginu, sem eru þá þær framkvæmdir sem verða framkvæmdar eftir tíu eða 15 ár, er allt að 70% óvissa. Hún er tilgreind og þingmenn geta kynnt sér hana. Síðan fer hún smátt og smátt minnkandi eftir því sem lengra líður á hönnunarferlið og menn vita nákvæmlega hvað þeir eru að fara að gera. Það sem var með samgöngusáttmálann var að hann var fyrst og fremst stórar hugmyndir. Þær hugmyndir sem hafa stækkað hvað mest eru svokallaðir stokkar; svokallaður Sæbrautarstokkur, svokallaður Garðabæjarstokkur, hugmyndir um jarðgöng í Hafnarfirði og eitthvað slíkt, sem eru þær framkvæmdir sem hafa langsamlega mest vaxið að verðlagi. Allt hefur hins vegar vaxið um 30% því að samgönguvísitalan hefur gert það.

Ég vil halda því fram, og það eru til skýrslur um það, að áætlanir Vegagerðarinnar séu býsna góðar miðað við aðrar áætlanir okkar Íslendinga. Og þær eru orðnar miklu betri í dag en þær voru fyrir nokkrum árum.

###

Virðulegur forseti. Ég þakka hv. þm. Bryndísi Haraldsdóttur fyrir að taka þetta mikilvæga mál hérna upp og fá  tækifæri til þess að ræða þetta hérna í sölum Alþingis. Það er einfaldlega þannig að það er rétt sem kemur fram hjá þingmanninum að miðað við þær aðstæður sem hafa skapast á síðustu árum hefur ótrúlega lítill hluti farið til framkvæmda hér á þessu svæði, enda var gerður samningur 2011 milli sveitarfélaganna á höfuðborgarsvæðinu við ríkið um að í stað þess að fara í stofnframkvæmdir á þessu svæði til 10 ára, til ársins 2021, myndi ríkið setja sirka milljarð á ári til að styrkja almenningssamgöngur.

Þegar ég kom í ráðuneytið var mér því ljóst að hér væri að byggjast upp gríðarlegur vandi sem yrði ekki leystur öðruvísi en með því að langstærsti hlutinn af því framkvæmdafé og fjárfestingarfé sem við hefðum í samgönguáætlun úr ríkissjóði myndi einmitt fara hingað. En þá myndum við ekki geta gert neitt úti á landi; engin jarðgöng, engar stórframkvæmdir, ekki neitt af því sem við erum að reyna að gera. Þannig að þess vegna urðum við að reyna að hugsa aðeins út fyrir boxið.

Það tókst sem betur fer að fá öll sveitarfélögin hérna á höfuðborgarsvæðinu ásamt ríkinu í sameiginlega sýn, sameiginlega sýn Vegagerðarinnar og sveitarfélaganna um það hvernig við ættum að byggja upp. Áætlunin var gerð til 15 ára, þetta var 2018, 2019. Það er búið að framkvæma fyrir 14 milljarða á þessu tímabili, þegar menn segja að það sé ekkert búið að gera. Það er er búið að gera helling. Það eru fjórar stofnframkvæmdir búnar, sú fimmta er í gangi. Það eru hjólastígar úti um allt og undirbúningurinn að almenningssamgönguverkefninu á góðu skriði. Við munum sjá miklu meiri framkvæmdir á næstu árum. Það sem við höfum verið að gera núna með sveitarfélögunum er að horfa á hvernig við getum endurnýjað, uppfært samninginn, hugsanlega lengt í honum til að koma honum einfaldlega fyrir vegna þess að þetta eru mjög stórar framkvæmdir, sem hafa aukinheldur stækkað í hugum og framkvæmdum fólks, og á sama tíma tryggt að við getum verið í samgönguáætlun og verkefnum úti um allt land. Þá þurfum við að fara svolítið aðrar leiðir og það er þessi samgöngusáttmáli sem er forsenda fyrir því. Og takk fyrir að fá tækifæri til að ræða það hér.

###

Frú forseti. Það er auðvitað þannig að í dag hafa einstök sveitarfélög sent slíkar kröfur inn á grundvelli þessara einkaréttarlegu samninga. Til samanburðar er verið að setja inn almenna heimild til þess að sveitarfélög hafi hana til að uppfylla óskir, kröfur, heilbrigða skynsemi um blandaða byggð. Sveitarfélögin hafa auðvitað skyldu til að gera húsnæðisáætlanir fyrir alla hópa í samfélaginu. Það eru sérstaklega tilteknir þessir hópar sem hér hafa verið nefndir. Í slíkri greiningu kemur væntanlega fram að það þurfi íbúðir fyrir þennan fjölda tiltekins hóps. Það hlýtur þá að vera sveitarfélaganna að meta það ef hópurinn er 20%, sem þau þurfa að gera, þá geta þau væntanlega krafist þess í deiliskipulagi. Þegar við erum að tala um heildarfermetrafjölda íbúða þá skiptir það líka máli til að búa til blandaða byggð að það sé ekki heildarfjöldi íbúða, vegna þess að í mörgum tilfellum eru þessar íbúðir jú minni. Ég held að þarna séum við einfaldlega að ná talsverðu takmarki um að búa til jákvæðan hvata fyrir sveitarfélögin, að geta sett fram með almennri heimild það að uppfylla sínar eigin húsnæðisáætlanir þannig að þau geti látið byggja yfir þann hóp íbúa sem á því þarf að halda.

###

Virðulegi forseti. Ástæðan fyrir því að svona ákvæði kemur inn er til að skilgreina ákveðna blöndun sem uppfyllir þá þær áætlanir sem viðkomandi sveitarfélög hafa verið að vinna með. Af hverju 25%? Jú, það er væntanlega vegna þess að það er kannski talið að það uppfylli þær áætlanir sem þar eru. Er eitthvað sem bannar sveitarfélögum að setja einhverjar aðrar kröfur? Nei, það er ekki. Þetta heimildarákvæði mun hins vegar án efa skjóta skýrari og sterkari stoðum undir það ef sveitarfélag vill beita þessu ákvæði, hvort sem það er 25% eða 20% eða 18% eða hvað það nú annað er. Ef það fer í 30% mun þetta heimildarákvæði ekki styðja við það heldur er það þá bara eins og er í dag að sveitarfélögin geta í sjálfu sér tekið þá ákvörðun sem þau vilja á grundvelli skipulagslaga. Hér er verið að skjóta sterkari og styrkari stoðum undir það að vilji menn fara þessa leið, sem er að mínu mati skynsamleg, og 25% er vegna þess að það er talið skynsamlegt, að það sé nóg til þess að búa til blöndun af þessu tagi, þá er verið að setja fram þessa heimild í því.

###

Virðulegi forseti. Ég mæli hér fyrir frumvarpi til laga um breytingu á skipulagslögum varðandi hagkvæmar íbúðir.

Með frumvarpinu er lagt til að sveitarfélög fái heimild til að skilyrða allt að 25% af heildarfermetrafjölda íbúða við gerð deiliskipulags fyrir ný íbúðasvæði fyrir íbúðir sem falla undir lög um almennar íbúðir, þ.e. leiguíbúðir þar sem stuðlað er að því að húsnæðiskostnaður sé í samræmi við greiðslugetu, íbúðir sem uppfylla skilyrði fyrir hlutdeildarlánum og lánum til leiguíbúða samkvæmt lögum um húsnæðismál. Er hér um að ræða íbúðir fyrir fólk sem eru undir tilteknum tekju- og eignaviðmiðum, sem stjórnvöld hafa lagt áherslu á að styðja við til að auka möguleika fólks til að eignast eða leigja húsnæði á viðráðanlegum kjörum.

Frumvarpið byggir á tillögum sem komið hafa fram í vinnu stjórnvalda og heildarsamtaka á vinnumarkaði um aðgerðir til að auka framboð á íbúðum og bæta stöðu á húsnæðismarkaði, nánar tiltekið á vettvangi átakshóps árið 2019 og í kjölfarið starfshóps árið 2022.

Kallað hefur verið eftir lögfestingu svipaðs ákvæðis og finna má í danskri löggjöf, svokallaðs Carlsberg-ákvæðis, í tillögum áðurnefndra hópa, þ.e. átakshóps stjórnvalda og heildarsamtaka á vinnumarkaði og starfshóps forsætisráðherra um umbætur á húsnæðismarkaði. Báðir hópar hafa lagt til að gerðar verði úrbætur á skipulagslögum með lögfestingu fyrrnefnds Carlsberg-ákvæðis.

Ákall um innleiðingu ákvæðisins var áréttað með rammasamningi ríkisins og sveitarfélaga um aukið framboð íbúða 2023–2032 sem undirritaður var í júlí 2022. Þar kemur fram að stefnt sé að því að auka framboð nýrra íbúða til að mæta fyrirsjáanlegri íbúðaþörf ólíkra hópa samfélagsins til skemmri og lengri tíma og stuðla þannig að auknum stöðugleika og jafnvægi á húsnæðismarkaði. Liður í því sé að veita sveitarfélögum heimild til að skilyrða uppbyggingu húsnæðis við ákveðna blöndun íbúðarhúsnæðis vegna ólíkra íbúahópa.

Ákvæði frumvarpsins tekur mið af danska Carlsberg-ákvæðinu. Danska ákvæðinu var ætlað að stuðla að blandaðri byggð og nær það til almennra íbúða samkvæmt dönsku lögunum um almennar íbúðir en undir þau fellur leiguhúsnæði með svipuðum skilyrðum og fjallað er um í íslensku lögunum.   Eins og áður segir þá tekur útfærsla ákvæðisins mið af áðurnefndu Carlsberg-ákvæði en nær þó einnig til íbúða sem uppfylla skilyrði um hlutdeildarlán sem og lán til leiguíbúða sem ekki eru reknar í hagnaðarskyni. Er það í samræmi við áðurnefndar tillögur átakshóps og starfshóps sem og rammasamning ríkis og sveitarfélaga. Með þessari útfærslu nær ákvæðið til fjölbreyttari tegunda íbúða, aðallega þó til leigu og kaups fyrir tekjulægri hópa.  Frumvarpinu er þannig ætlað að aðstoða sveitarfélög og hvetja þau til að skipuleggja byggð fyrir fjölbreyttari tegundir íbúða og stuðla þannig að því að bæta húsnæðisöryggi fjölskyldna og einstaklinga.

Þrátt fyrir að um heimildarákvæði sé að ræða má telja að lögfesting ákvæðisins skjóti styrkari stoðum undir ákvörðun sveitarfélaga um að setja fram í skipulagsskilmálum deiliskipulags kröfu um að ákveðið hlutfall af heildarfermetrafjölda verði skilyrtur við tilgreindar tegundir íbúða við gerð deiliskipulags fyrir ný íbúðasvæði. Þannig er frumvarpið liður í því að auka framboð af hagkvæmu leiguhúsnæði til langtímaleigu.  Á grundvelli skipulagslaga ber sveitarstjórnum að setja fram stefnu sína um þróun sveitarfélagsins varðandi t.d. landnotkun, byggðaþróun og byggðamynstur. Þar er lagður grundvöllur fyrir gerð deiliskipulags. Í deiliskipulagi eru svo teknar ákvarðanir um lóðir, lóðanotkun, byggingarreiti, byggðamynstur, þar með talið nýtingarhlutfall, útlit mannvirkja og form eftir því sem við á og aðrar þær skipulagsforsendur sem þurfa að liggja fyrir vegna byggingar- og framkvæmdaleyfa.   Þá ber sveitarfélögum að greina með reglubundnum hætti þörf fyrir íbúðarhúsnæði í sveitarfélaginu með tilliti til mismunandi búsetuforma á grundvelli laga um húsnæðismál. Þeim ber að gera húsnæðisáætlun til fjögurra ára um það hvernig þörf fyrir íbúðarhúsnæði í sveitarfélaginu verði mætt og tryggja framboð á lóðum til að mæta þeirri áætlun. Skal sérstaklega meta þörf fyrir húsnæði til að mæta þörfum einstakra hópa, svo sem fatlaðs fólks, aldraðra, tekju- og eignaminni og námsmanna, auk húsnæðisþarfar á almennum markaði. Ber sveitarfélögum að greina þörfina niður á félagshópa, gera áætlun til að mæta þörfinni og tryggja framboð lóða til að áætlunin raungerist og er frumvarpsákvæðið sem hér er lagt til mikilvægur liður í þeirri vegferð.

Líkt og ég kom inná áðan þá er með frumvarpinu lagt til að sveitarfélögum séu veittar heimildir til að gera kröfu um það við gerð deiliskipulags að allt að 25% af heildarfermetrafjölda íbúða innan skipulagssvæðis verði fyrir íbúðir sem falla undir lög um almennar íbúðir og íbúðir sem falla undir VI. kafla A og VIII. kafla laga um húsnæðismál.

Markmið laga um almennar íbúðir er að bæta húsnæðisöryggi fjölskyldna og einstaklinga sem eru undir ákveðnum tekju- og eignamörkum með því að auka framboð af öruggu og viðeigandi leiguhúsnæði og stuðla að því að húsnæðiskostnaður sé í samræmi við greiðslugetu leigjenda. Er um að ræða leiguíbúðir á viðráðanlegu verði, þar með talið fyrir námsmenn, ungt fólk, aldraða, fatlað fólk og fólk sem ekki er fært um að sjá sér fyrir húsnæði sökum félagslegra aðstæðna eða verulegs fjárhagsvanda.

Í VI. kafla A í lögum um húsnæðismál er fjallað um hlutdeildarlán sem ætluð eru þeim sem eru að kaupa sína fyrstu íbúð og þeim sem ekki hafa átt íbúðarhúsnæði síðastliðin fimm ár og eru undir ákveðnum tekjuviðmiðum. Frumvarpið nær einnig til íbúða sem falla undir VIII. kafla laga um húsnæðismál, en þar er um að ræða lán til leiguíbúða sem heimilt er að veita sveitarfélögum, félögum og félagasamtökum sem ekki eru rekin í hagnaðarskyni og hafa það sem langtímamarkmið að byggja, eiga og hafa umsjón með rekstri leiguhúsnæðis. Ákveði sveitarfélag að beita heimildinni veitir ákvæðið sveitarfélaginu svigrúm til að útfæra prósentuhlutfallið sem og hvernig það deilist á milli þeirra íbúða sem tilteknar eru í ákvæðinu, þ.e. hvort það taki til einnar tegundar, tveggja eða allra þriggja tegundanna af íbúðum.   Þá nær heimildin til nýrra íbúðasvæða, hvort sem er í nýjum hverfum eða á þegar byggðum svæðum, svo sem á þéttingarreitum eða þegar um breytta nýtingu skipulagsreits er að ræða. Er með því ætlunin að styðja við þá viðleitni sveitarfélaga að þétta og þróa byggð með t.d. breyttri nýtingu skipulagssvæða. Til að sveitarfélög geti þróað skipulagssvæði innan sinna staðarmarka með heildarhagsmuni sveitarfélags og íbúa að leiðarljósi er einnig eðlilegt að heimildin nái til lands í eigu sveitarfélaga, ríkis eða einkaaðila.

Það er von mín að lögfesting ákvæðisins muni auðvelda sveitarfélögum að stuðla að félagslegri fjölbreytni í íbúðarhverfum sínum. Þá hef ég þá trú að það muni til lengri tíma stuðla að auknum stöðugleika á húsnæðismarkaði og tryggja betur fjölbreytni og framboð búsetuúrræða fyrir almenning.   Stöðugleiki í húsnæðismálum til lengri og skemmri tíma er sameiginlegt hagsmuna- og efnahagsmál okkar allra.

Virðulegi forseti Ég hef hér rakið meginefni frumvarpsins. Ég legg til að frumvarpinu verði að lokinni 1. umræðu vísað til hv. umhverfis- og samgöngunefndar og 2. umræðu.

###

Frú forseti. Ef ég kem aðeins inn á búsetufrelsið fyrst þá er þetta að einhverju leyti gildishlaðið hugtak sem við höfum verið að vinna að sem meginmarkmið í ráðuneytinu og snýst um það að í raun og veru á hin opinbera þjónusta við atvinnulíf og allt það sem við erum að reyna að byggja upp í þessu landi að vera með þeim hætti að fólk geti búið þar sem það kýs innan þess lagaramma sem við erum með, þ.e. ekki í óleyfisbúsetu, ekki í atvinnuhúsnæði þar sem það er bannað eða sumarbústöðum þar sem þú færð ekki lögheimili. Þær áskoranir sem hafa komið upp vegna þess að menn hafa getað skráð sig óstaðsetta í hús er eitt af því sem hefur verið fjallað um í aðgerðaáætlun og að hugsanlega þurfi að skoða lögin um lögheimili og aðsetur.

Ég tel að vinnan sem fram fór þegar málefni fatlaðs fólks voru flutt frá ríki til sveitarfélaga hafi þá verið unnin af þeirra bestu manna yfirsýn eins vel og hægt var. Menn settu sér tveggja ára reynslutíma, ef ég man rétt, og töldu sig vera búna að gera þetta nokkuð vel, vegna þess að alltaf var verið að rífast um það að grunnskólafærslan hefði ekki verið gerð nægilega vel. Menn töldu sig held ég sannarlega hafa gert þetta. Því er alveg úrlausnarefni að velta fyrir sér hvers vegna kostnaðurinn hefur vaxið svona mikið. Þess vegna er eðlilegt að skoða það og alls ekki hægt að segja að ríkið hafi hlunnfarið sveitarfélögin í einhverjum aðgerðum hvað þetta varðar án þess að það sé skoðað, því að það þarf að skoða það miklu betur. Ég vænti þess að það verði skoðað og ég hef mikla trú á að það sé hægt.

Síðan eru ákveðin grá svæði og það er einn hluti aðgerðaáætlunarinnar að skoða öryggisvistun, börn með fjölþættan vanda og sérstakar húsnæðisbætur; allt hlutir sem eru að hluta til hjá sveitarfélaginu og að einhverju leyti hjá ríkinu en gæti verið betur fyrir komið á öðrum staðnum, þ.e. hjá ríkinu. Þá værum við að létta einhverjum hluta af kostnaðinum af sveitarfélögum og þyrftum þar af leiðandi kannski ekki að greiða fyrir það.

###

Frú forseti. Ég þakka hv. þingmanni fyrirspurnina um einmitt þetta atriði, tekjustofnanefndina. Ég kom inn á það að því miður hefði orðið ákveðin misklíð sem varð til þess að menn skiluðu ekki sameiginlegu áliti heldur sitthvoru. Það lá hins vegar fyrir gríðarlega góð greining innan svokallaðrar Jónsmessunefndar sem ég veit að hv. þingmaður þekkir, sem er samstarfsvettvangur ríkis og sveitarfélaga um fjármál sérstaklega. Þar hefur verið rætt um að halda þessu áfram, hugsanlega með sömu fulltrúum eða jafnvel nýjum. Sú vinna er því í gangi. Hún tengist óneitanlega líka þessum breytingum sem við erum að reyna að gera á regluverki jöfnunarsjóðs, ekki kannski alfarið en allt er þetta hluti af því að tryggja ákveðna sjálfbærni í fjármálum sveitarfélaga.

Tvö verkefni hafa síðan verið til umfjöllunar; annars vegar svokallað gistináttagjald sem hefur verið á stefnu ríkisstjórnarinnar um nokkurt skeið, að færa það til sveitarfélaganna. Það var fellt niður á Covid-tímanum en hefur verið til skoðunar upp á síðkastið.

Síðan hefur verið að margra mati og líka þess sem hér stendur eðlileg krafa frá svokölluðum orkusveitarfélögum að auknar tekjur renni til þeirra. Til skamms tíma var á sínum tíma í vinnslu hjá mínu ráðuneyti, sveitarstjórnarráðuneytinu, að skoða fasteignagjöld af frekari orkumannvirkjum. Því miður varð ekki úr því en kannski hefði þá verið betri staða uppi. En þetta er eitt af því sem verið er að skoða og ég er sammála hv. þingmanni um að það þurfi að hafa alla þessa þætti til hliðsjónar þegar við erum að ræða sjálfbærni sveitarfélaga til lengri tíma.

###

Frú forseti. Ef ég man rétt var fjallað um þessa áskorun í texta fjármálaáætlunar og þá staðreynd að starfshópar hafa verið að störfum. Svo má heldur ekki gleyma því, hv. þingmaður, að við síðustu fjárlagagerð varð sú breyting á að við færðum um 5 milljarða til sveitarfélaganna af tekjum ríkisins til að mæta því að kostnaður við þennan málaflokk væri sannarlega meiri en menn hefðu gert sér grein fyrir. Menn sögðu hins vegar að við þyrftum að leggjast í greiningu á því af hverju sá kostnaður hefði orðið. Er það vegna lagabreytinga sem urðu á Alþingi? Er það vegna þess að sveitarfélögin hafa hugsanlega túlkað þær lagabreytingar  með mismunandi hætti? Er það vegna þess að við höfum á einhvern hátt gert eitthvað sem ríkisvaldið hefur staðið fyrir sem hefur valdið kostnaðarauka hjá sveitarfélögunum eða hafa sveitarfélögin tekið þá ákvörðun sjálf, alveg eins og sveitarfélögin tóku þá ákvörðun að lækka tekjur sínar af leikskólagjöldum um 15 milljarða, sem er sirka upphæðin sem hv. þingmaður var að nefna? Talandi um sjálfbærni. Nú er ég ekki að tala þá ákvörðun niður vegna þess að hún var gríðarlega góð fyrir barnafólk í landinu og gerir það að verkum að við erum með meiri stuðning við barnafólk hjá hinu opinbera heldur en á Norðurlöndunum almennt. Það var ákvörðun sem sveitarstjórnarstigið tók. Ég vil því ekki setja þetta upp þannig að eitthvert vandamál sé við þennan málaflokk, málefni fatlaðra. Við þurfum hins vegar að greina af hverju kostnaðurinn hefur vaxið svona mikið og reyna að finna leiðir. Ég veit ekki annað en að sú skýrsla sem kennd er við Harald Líndal, hann er formaður hópsins, muni brátt liggja fyrir og lokaniðurstaðan. Við munum væntanlega fá að sjá inn í hana á næstu dögum eða vikum. Í kjölfarið hljótum við að þurfa að leggjast yfir það hvernig við ætlum að leysa þann vanda eins og þar er lagt til.

###

Frú forseti. Ég verð að viðurkenna að ég á aðeins erfitt með að skilja spurningu hv. þingmanns. Ef hann er að fjalla um húsnæðisstefnuna þá hefur hún verið boðuð og birtist hér í næsta mánuði, og hefur talsvert mikil áhersla verið lögð á hana. Þar er verið að leggja til uppbyggingu um allt land. Ef hv. þingmaður er að vísa til þess að í rammasamkomulagi ríkis og sveitarfélaga frá síðasta ári, og síðan í samkomulagi sem var gert við Reykjavíkurborg, sem tvöfaldaði þann íbúðafjölda sem ætlað var að byggja á hverju ári úr 1.000 íbúðum í 2.000 af þessu 3.500 íbúða lágmarki sem þarf að byggja, eða allt að 4.000 — þá sér náttúrlega hv. þingmaður að ef öll hin sveitarfélögin koma að þá er stuðullinn auðvitað frekar að lækka á Reykjavíkursvæðinu, í höfuðborginni. Ef hv. þingmaður ber saman hvar hefur verið byggt mest á síðustu árum þá veit hv. þingmaður að það er ekki í Reykjavík. Ég skil því ekki alveg spurninguna. En stefnan er að koma fram og við höfum rætt hana talsvert. Sumum finnst við hafa rætt hana of mikið. Ég met það greinilega svo samkvæmt spurningu hv. þingmanns að við höfum ekki rætt hana nægjanlega oft og þurfum að koma henni betur á framfæri og munum gera það. Þar er algjört markmið að byggja upp á öllu landinu. Það er staðreynd að aldrei hafa fleiri búið á landsbyggðinni en í dag. Þar er eftirspurn eftir húsnæði, verið er að svara því og við höfum verið að byggja á síðustu árum. En ef við tökum t.d. kragann fyrir utan höfuðborgarsvæðið, þ.e. Akranes, Suðurnesin og Árborgarsvæðið, hefur hvergi verið eins mikill vöxtur og byggt eins mikið af íbúðum eins og einmitt þar en ekki á höfuðborgarsvæðinu. Þess vegna var svo mikilvægt að Reykjavíkurborg kæmi með samninginn um 2.000 íbúðir á ári næstu árin innan þessa rammasamkomulags. Þá munum við ná þessum markmiðum um 3.500 íbúðir að lágmarki og helst 4.000.

###

Frú forseti. Ég mæli fyrir tillögu til þingsályktunar um stefnumótandi áætlun í málefnum sveitarfélaga fyrir árin 2024 til og með 2038 og aðgerðaáætlun fyrir árin 2024–2028.

Vönduð stefnumótun er forsenda framfara. Víðtækt samráð er grundvallarþáttur í að skapa og tryggja slíka framtíðarsýn. Því fleiri sem leggjast á árarnar því fleiri taka þátt í að stuðla að framförum og bættum lífsskilyrðum í þessu góða landi okkar. Markmið ríkisins með stefnu og aðgerðaáætlun í málefnum sveitarfélaga er að gera sveitarfélögin í landinu betur í stakk búin til að sinna lögbundnum skyldum sínum, takast á við aukna ábyrgð og áskoranir til framtíðar.

Með tvískiptri stjórnskipan ríkis og sveitarfélaga er stuðlað að valdreifingu hins opinbera. Þannig er fulltrúum íbúa í sveitarstjórnum falið að aðlaga búsetuskilyrði og nærþjónustu að þörfum íbúa í hverju sveitarfélagi fyrir sig. Tvö stjórnsýslustig kalla óneitanlega á þétt samstarf ríkis og sveitarfélaga um stefnu hins opinbera. Með ákvæði sveitarstjórnarlaga um stefnumótandi áætlun ríkisins í málefnum sveitarfélaga er stuðlað að samræmdri stefnumótun ríkis og sveitarfélaga. Ákvæðið felur í sér að ráðherra sveitarstjórnarmála leggi fram tillögu um stefnu í málaflokki sveitarfélaga til 15 ára í senn og samhangandi aðgerðaáætlun til fimm ára í senn á minnst þriggja ára fresti.

Fyrsta stefna ríkisins í málefnum sveitarfélaga fyrir árin 2019–2033 ásamt fimm ára aðgerðaáætlun var samþykkt á Alþingi árið 2020. Þungi hennar fólst í því markmiði ríkisvaldsins að í engu sveitarfélagi byggju færri en 1.000 íbúar. Með því er í senn stuðlað að því að gera sveitarfélögunum betur kleift að sinna lögbundnum skyldum sínum, efla þau hvert og eitt og þar með sveitarstjórnarstigið í heild sinni.

Tvær aðgerðir innan gildandi aðgerðaáætlunar styðja við markmið ríkisvaldsins um 1.000 íbúa lágmarkið. Önnur aðgerðin felst í lagabreytingu þess efnis að sveitarstjórnum sveitarfélaga með undir 250 íbúa við sveitarstjórnarkosningar árið 2022, þ.e. síðustu kosningar, og síðan 1.000 íbúa við sveitarstjórnarkosningar árið 2026, þ.e. næstu sveitarstjórnarkosningar, beri að hefja formlegar sameiningarviðræður við annað eða önnur sveitarfélög eða skila áliti til ráðuneytisins um stöðu og getu sveitarfélagsins til þess að sinna lögbundnum verkefnum sínum innan árs frá kosningum.

Ráðuneytið fylgdi lagabreytingunni eftir með því að senda tíu sveitarstjórnum sveitarfélaga með undir 250 íbúa rafrænan spurningaramma um álit sveitarfélaganna fyrir síðustu sveitarstjórnarkosningar. Innsend álit sveitarfélaganna renna stoðum undir grun ráðuneytisins um að oft eigi þessi sveitarfélög í erfiðleikum með að sinna sjálf lögbundnum skyldum sínum gagnvart íbúum í viðkomandi sveitarfélagi. Algengt er að þau semji við önnur fjölmennari sveitarfélög um veitingu þjónustunnar. Enda þótt samvinna sé vissulega af hinu góða og eigi almennt séð rétt á sér fylgir sá böggull oft skammrifi að fámenn sveitarfélög framselja með þessum hætti áhrif sín á mótun þjónustunnar og ábyrgð þeirra á henni gagnvart íbúunum getur orðið óskýr.

Umsagnir ráðuneytisins um álit sveitarfélaganna voru send sveitarfélögunum í gær. Í kjölfarið verður hvort tveggja kynnt fyrir íbúum, þ.e. álit sveitarstjórnanna og umsagnir ráðuneytisins, ásamt því að efnt verður til tveggja umræðna um hugsanlegar sameiningar í viðkomandi sveitarstjórn. Ef ekki er tekin ákvörðun um sameiningarferli geta minnst 10% íbúa farið fram á kosningu um ákvörðun sveitarstjórnarinnar. Þannig stuðlum við að því að íbúar þessara sveitarfélaga taki upplýsta ákvörðun um afstöðu sína til sameininga. Hin aðgerð gildandi aðgerðaáætlunar fólst í því að settar voru reglur um fjárhagslegan stuðning Jöfnunarsjóðs við sameiningu sveitarfélaga þann 1. júlí 2020. Alls er gert ráð fyrir 3,3 milljarða stuðningi á grundvelli reglnanna vegna skuldajöfnunar, byggðaframlags og fasts framlags í tengslum við nýsamþykktar sameiningar til ársins 2028.

Enda þótt formlegra áhrifa þessara aðgerða sé ekki farið að gæta er ljóst að stefnumörkun ríkisvaldsins ýtti undir sameiningar nokkurra fámennra sveitarfélaga á fyrri hluta síðasta árs. Óhætt er að segja að fyrsta stefna og aðgerðaáætlun á málefnasviði sveitarfélaganna hafi markað nokkur tímamót í þróun sveitarstjórnarstigsins fyrir þremur árum. Nú er henni fylgt eftir með tillögu til þingsályktunar um aðra stefnumótandi áætlun í málefnum sveitarfélaganna fyrir árin 2024-2038 og aðgerðaáætlun fyrir árin 2024-2028.

Í stefnumótuninni eru dregnir saman meginþættir langtímastefnumörkunar ríkisins í málefnum sveitarfélaga og stuðlað að samræmi í stefnumótun ríkis og sveitarfélaga á þeim sviðum með heildarhagsmuni sveitarstjórnarstigsins að leiðarljósi. Jafnframt eru sett fram leiðarljós um hvert stefna skuli í málefnum sveitarstjórnarstigsins með eflingu þess og sjálfbærni að markmiði. Stefna og aðgerðaáætlun í sveitarstjórnarmálum byggir á markmiðum sveitarstjórnarlaga og stefnu stjórnvalda um sjálfbæra þróun. Stefnumótunin tekur mið af fyrirliggjandi stefnumótandi áætlunum opinberra aðila um stöðu og þróun sveitarstjórnarmála og áætlunum ráðuneytisins á sviði samgangna, skipulags-, húsnæðis- og byggðamála. Grunnur samhæfingar þessara áætlana felst í sameiginlegri framtíðarsýn og meginmarkmiðum áætlananna. Þá vinna þær saman í gegnum samhæfðar aðgerðir og áherslur með viðmið um búsetufrelsi að leiðarljósi.

Vörðum leiðina samanSjaldan eða aldrei hefur farið fram jafn víðtækt samráð um stefnumótun við sveitarstjórnir, íbúa og aðra hagsmunaaðila eins og við endurskoðun sveitarstjórnaráætlunarinnar. Fyrst ber að nefna að 35 sveitarfélög með sirka 87% íbúa í landinu á bakvið sig svöruðu ítarlegum spurningarlista á sviði skipulags-, húsnæðis- og sveitarstjórnarmála um mitt ár 2022. Með sama hætti skráðu sig yfir 360 manns á rafrænar vinnustofur undir yfirskriftinni síðasta haust. Síðast en ekki síst fólst samráðið í viðhorfskönnun meðal 400 ungmenna á aldrinum 16 til 20 ára til málaflokka ráðuneytisins í byrjun þessa árs.

Ótalið er hefðbundið opið samráð í gegnum samráðsgátt stjórnvalda um grænbók og drög að stefnuskjali í hvítbók. Í umsögnum um báðar skýrslurnar tókust á gagnrýnið viðhorf fulltrúa nokkurra fámennra sveitarfélaga gagnvart aðgerðum ríkisvaldsins til að stuðla að sameiningu sveitarfélaga og sjónarmið fulltrúa atvinnulífs og samtaka fatlað fólks um að ganga þurfi lengra í sameiningu sveitarfélaga.

Eins og lög gera ráð fyrir skipaði ég starfshóp til að draga stefnu og aðgerðaáætlun út úr grænbókarskýrslu um stöðu og valkosti á sveitarstjórnarstiginu síðastliðið haust. Starfshópurinn undir forystu Stefáns Vagns Stefánssonar, alþingismanns, tók verkefnið föstum tökum því að aðeins fáum mánuðum síðar lá fyrir vönduð stefnumótun eftir gott samstarf fulltrúa beggja stjórnsýslustiga.

Mig langar til að nota tækifærið til að þakka þessum vaska fjögurra manna hópi fyrir þeirra metnaðarfulla framlag. Sérstakir þakkir fær Samband íslenskra sveitarfélaga fyrir mikilsvert framlag þess til þessarar vegferðar. Síðast og alls ekki síst vil ég svo þakka öllum þátttakendum í samráðinu fyrir dýrmætt framlag þeirra til stefnumótunarinnar.

Markmið stefnunnar eru skýr. Annars vegar að sveitarfélög á Íslandi verði öflug og sjálfbær vettvangur lýðræðislegrar starfsemi. Hins vegar að sjálfstjórn og ábyrgð sveitarfélaga verði virt ásamt því að tryggð verði sem jöfnust réttindi og aðgengi íbúa að þjónustu. Stefnumörkuninni fylgir aðgerðaáætlun með 18 tölusettum aðgerðum til að vinna að þessum markmiðum.

Helstu nýjungar nýrrar aðgerðaáætlunar felast annars vegar í áherslu á sjálfbærni og umhverfis- og loftslagsmál og hins vegar í útvíkkun aðgerðaáætlunarinnar inn á fagsvið annarra ráðuneyta í þágu ungra barna, fólks með fötlun og innflytjenda. Í samræmi við vilja samráðsaðila og í þéttu samstarfi við viðkomandi ráðuneyti geymir nýja aðgerðaáætlunin aðgerðir á sviði málaflokks fatlaðs fólks, barna og innflytjenda.

Aðgerðir á sviði fjármála fela margar hverjar í sér framhald af aðgerðum innan fyrri aðgerðaáætlunar. Fyrst ber að nefna vinnu við áframhaldandi greiningu nýrra og eldri tekjustofna sveitarfélaga til að stuðla að fjárhagslegri sjálfbærni þeirra til framtíðar.

Því miður varð ágreiningur milli fulltrúa ríkis og sveitarfélaga til þess að fyrri tekjustofnanefndin skilað ekki sameiginlegri niðurstöðu. Engu að síður liggur eftir nefndina ítarleg kortlagning á fjármálum sveitarfélaga og verður unnið á grundvelli hennar að framtíðarstefnumörkun.

Haldið verður áfram vinnu við endurskoðun fjármálakafla sveitarstjórnarlaga. Ólík sjónarmið ríkis og sveitarfélaga mættust í vinnu fyrri nefndar um endurskoðunina. Fulltrúar ríkisins töldu mikilvægt að setja skýrar fjármálareglur, tilgreina frekari viðmið um einstaka ákvæði laganna og þróa áfram tiltekna fjármálalega mælikvarða með faglegum hætti. Fulltrúar sveitarfélaganna vildu að þeim væri treyst til að setja sér ígrundaða stefnu og fylgja skynsamlegri fjármálastjórn innan nánast óbreyttra fjármálareglna. Nýjum hópi innan nýrrar aðgerðaáætlunar verður falið að leiða saman þessi ólíku sjónarmið og verður niðurstaðan nýtt við endurskoðun sveitarstjórnarlaga.

Framhaldsaðgerð á sviði fjármála felur í sér að lokið verði við endurskoðun regluverks Jöfnunarsjóðs sveitarfélaga. Brýn þörf er á endurskoðun regluverks sjóðsins því að mikil breyting hefur orðið á verkefnum hans með flutningi viðamikilla verkefna frá ríki til sveitarfélaga. Markmið breytinganna er að bæta gæði jöfnunar, einfalda útreikninga og skipulag sjóðsins. Síðast en ekki síst felur ný fjármálaaðgerð í sér að tryggður verði farvegur faglegs kostnaðarmats frumvarpa þegar líkur eru á að kostnaður falli á sveitarfélög.

Ný aðgerðaáætlun felur í sér viðamikla endurskoðun á gildandi sveitarstjórnarlögum og metnaðarfullar aðgerðir á sviði þjónustu. Fyrsta aðgerðin á sviði þjónustu felst í því að skilgreina hvaða þjónustu sveitarfélögin þurfi að veita til að uppfylla lágmarksrétt íbúa til þjónustu. Eins og við vitum ber sveitarfélögunum að sinna hátt í 80 lögbundnum verkefnum á sviði þjónustu og annarrar starfsemi. Því miður er því alls ekki þannig farið að öll sveitarfélög hafi burði til þess að sinna þessum verkefnum. Þess vegna þótti starfshópnum þörf á því að skilgreina betur þennan rétt. Önnur aðgerð á sviði þjónustu kallast á við verkefni byggðaáætlunar um skilgreiningu á grunnþjónustu og felst í því að þegar búið verði að skilgreina grunnþjónustu verði þjónustan mæld og stuðlað að framþróun hennar.

Þriðja og síðasta aðgerðin á sviði almennrar þjónustu felur í sér markvissari verkaskiptingu ríkis og sveitarfélaga. Fyrri hlutinn fjallar um greiningu á ábyrgðarskiptingu og hugsanlega tilfærslu verkefna á milli stjórnsýslustiga. Seinni hlutinn felst í því að afmá svokölluð grá svæði í þjónustu ríkis og sveitarfélaga, þ.e. að tryggja að íbúar verði ekki fyrir þjónustuskerðingu eða jafnvel þjónustufalli þegar þjónustu af hendi annars stjórnsýslustigsins sleppir og hitt tekur við þjónustunni. Þessi aðgerð gagnast ekki hvað síst viðkvæmum hópum á borð við fólk með fötlun þótt gráu svæðin leynist vissulega víða.

Frú forseti. Sveitarfélögin standa frammi fyrir stórum áskorunum, ekki aðeins á Íslandi heldur út um allan hinn vestræna heim. Þau þurfa að bregðast við hækkandi meðalaldri þjóða, dvínandi trú á lýðræði og loftslagsvá, svo að nokkrar áskoranir séu nefndar. Í nýrri aðgerðaáætlun er brugðist við þessum áskorunum með einum eða öðrum hætti. Aðgerð til að bæta þjónustu við börn á aldrinum 0-6 ára stuðlar að því að bæta aðstæður barnafjölskyldna. Aðgerð um að meta betur menntun og reynslu innflytjenda í starfsliði sveitarfélaga um leið og stuðlað er að betri þjónustu við innflytjendur er að sama skapi til þess fallin að bæta aðstæður innflytjenda og ýta undir farsæla aðlögun þeirra að íslensku samfélagi. Hvort tveggja eru mikilvægir þættir til að stuðla að áframhaldandi velsæld og lýðfræðilegum stöðugleika þjóðarinnar.

Brugðist er við dvínandi lýðræðisþátttöku með því að stuðla að virkara íbúalýðræði, bæta aðstæður kjörinna fulltrúa og leiða fram kynjað mælaborð í jafnréttismálum. Með sama hætti er brugðist við loftslagsvánni með kortlagningu aðgerða sveitarfélaga í þágu umhverfis- og loftslagsmála, mótun tillagna um samhæfð vinnubrögð og frekari aðgerðir til að tryggja markvissari árangur í losun gróðurhúsalofttegunda.

Við megum heldur ekki gleyma því að tækifæri sveitarfélaganna eru mýmörg. Eitt af þeim felst í möguleikum þeirra til framfara með stafrænni umbreytingu. Heimsfaraldurinn hefur sannarlega orðið okkur áminning um þessa staðreynd og á sinn þátt í þeirri áherslubreytingu ríkisvaldsins að auglýsa öll störf óstaðbundið nema eðli starfanna krefjist annars. Von mín og trú er að þessi áherslubreyting verði lyftistöng fyrir landsbyggðirnar.

Síðast en ekki síst langar mig til að nefna mikilvægi þess að aðgerðaáætlunin felur í sér nánari skilgreiningu á viðmiði um sjálfbærni sveitarfélaga á sviði fjármála, samfélags og umhverfis í samræmi við heimsmarkmið Sameinuðu þjóðanna svo og á áskorunum hugtaksins búsetufrelsi. Ég lít svo á að hugtakið búsetufrelsi feli í sér eins konar gildi eða viðmið um markmið. Engu að síður hefur notkun hugtaksins kallað fram ýmsar vangaveltur meðal sveitarstjórna, einkum í sveitarfélögum með mikla sumarhúsabyggð, um skyldur sveitarfélagsins til þess að veita þjónustu til íbúa í þeim. Starfshópurinn mætir þessum vangaveltum með aðgerð um greiningu á áskorunum búsetufrelsis út frá gildandi lögum. Sérstaklega verður skoðað hvort ástæða sé til að breyta lögum um lögheimili og aðsetur.

Virðulegi forseti. Ný stefna og aðgerðaáætlun mun hafa margháttuð jákvæð áhrif á velsæld, framþróun og sjálfbærni sveitarfélaga. Stefnumótunin mun skila sér í betri lífsskilyrðum íbúa, markvissari rekstri sveitarfélaga og bættum rekstrarskilyrðum fyrirtækja. Nú sem fyrr er brýnt að ríki og sveitarfélög snúi bökum saman um að leiða þessar grundvallarsamfélagsheildir með samhentum hætti inn í framtíðina.

Ég hef nú gert grein fyrir helstu efnisatriðum þingsályktunartillögunnar og legg til að henni verði að lokinni þessari umræðu vísað til hv. umhverfis- og samgöngunefndar og 2. umræðu.

###
